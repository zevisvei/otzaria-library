<h1>רדיקלית אז, רדיקלית עכשיו</h1>
יונתן זקס
<h2>פתח דבר</h2>
להיות יהודי בעת החדשה פירוש הדבר לשאול את השאלה: מה זה להיות יהודי? אף לא עם אחד בעולם הטיל ספק בזהותו–הוא לעתים תכופות כל כך; אף לא אחד מהם השיב עליה תשובות שונות רבות כל כך. ואם, כפי שהציע הסוציולוג פיטר ברגר, להיות מודרני פירושו להיות במצב של משבר זהות תמידי, הרי שהיהודים הם אב–טיפוס העַם המודרני.
במובן מסוים, כך אמנם צריכים להיות פני הדברים. הומו–ספיינס היא צורת החיים היחידה הידועה לנו שמסוגלת לשאול שאלות — והיהדות היא דוגמת המופת של עולמנו לעם של שאלות. שוב ושוב אנו קוראים בתורה על ילדים השואלים שאלות. העלילה המופלאה של זהותנו הלאומית, הלוא היא ההגדה של פסח, מובאת בצורה של תשובות לשאלות מפיו של ילד. על סוקרטס, הפילוסוף הדגול של אתונה, נגזר פסק דין מוות על ידי עמיתיו האזרחים בעוון "השחתת הנוער", משום שלימד אותם לשאול שאלות. ביהדות, לימוד ילדים לשאול שאלות הוא מעלה ולא מידה מגונה. "ושאינו יודע לשאול, את פתח לו". היהדות היא אמונה של התעמקות, מחשבה וביקורת עצמית. הצגת השאלות מי אנו, מה אנו ומהי סיבת קיומנו מהווה חלק מן המסורת העתיקה והמכובדת שלנו.
ועם זאת, יש דבר מה חסר תקדים בזהות היהודית בעולם המודרני שהוא טורד מנוחה מאוד. כוונתי לכך שזה כמה וכמה דורות אנו מבקשים להתכחש למה שבעבר היה לאבותינו מקור לגאווה מוצהרת. במשך ארבעת אלפים שנה כמעט חשו היהודים שהם שונים מן האחרים. הם נקראו למלא תפקיד מיוחד בתולדות המין האנושי. היהודים התבקשו למלא שליחות, לבצע משימה, להגשים ייעוד. הם היו שגריריו של אלוהים בעולם. הם היו "עדיו", כדבריו של הנביא ישעיהו. הם היו החלוצים של חברה מסוג חדש, חברה המבוססת על צדק במקום כוח, על חמלה לחסרי האונים במקום שררה, חברה המושתתת על הרעיון המהפכני של כבוד האדם הנברא בצלמו של אלוהים. הם האמינו בצורה של מונותיאיזם שלא היה לה אח ורע לפני היותם וגם אחר כך. הם האמינו באלוהי האנושות כולה, אך לא האמינו שיש לכפות את דרך חייהם על כלל האנושות. הם האמינו כי "חסידי אומות העולם יש להם חלק לעולם הבא". קיצורו של דבר, היהודים האמינו כי להיות שונה פירושו להיות בעל זכות, כבוד ואחריות. הם היו פרטיקולריסטים, אנשים שבירכו על השוני.
ועם זאת, מאז המאה התשע–עשרה, יהודים נמנו עם מנהיגי המגמה האוניברסליסטית בעולם. הם טענו, בין שהיו ציונים ובין לאו, הן בישראל הן בתפוצות, שהיהודים הם ככל אדם אחר, רק יותר מהאחרים. הם תרמו לעולם, מעל ומעבר ליחסם המספרי באוכלוסייה, שורה של הוגי דעות משפינוזה עד מרקס ועד פרויד, שביקשו לשים קץ להבדלי הדת בין בני האדם. יהודים החל מאיינשטיין וכלה בשנברג יצרו שפות חדשות ומופשטות מאוד בתחומי המתמטיקה והמוסיקה. קשת של הוגים יהודים מלודוויג ויטגנשטיין עד קלוד לוי–שטראוס ועד נועם חומסקי תרו אחר תבניות החשיבה המאחדות את כל התרבויות באשר הן. אין זה מפתיע שדווקא יהודי — ד"ר לודוויג זמנהוף (המוכר גם בשם לאזאר מרקוביץ') — הוא שהמציא את האספרנטו, הלשון ה"אוניברסלית". הם התכחשו למה שזכה לברכת אבותיהם: הדעה כי הזהות אינה אלא צורה של שוני, וכי ההבדלים בינינו הם שמעשירים את העולם.
כך נוצרה דו–ערכיות עמוקה כלפי הזהות היהודית, וזו מסכנת את עצם עתידו של עמנו. כיצד נוכל להעביר אל ילדינו את התשוקה להיות יהודי, אם אנו מתנערים מכך שיש בכלל משהו מיוחד בעובדת היותנו יהודים? כיצד נוכל לקיים את יהודיותה של מדינה יהודית, אם שאיפתנו הראשונה במעלה היא להידמות לכל מדינה אחרת? אחד מהישגיהם של היהודים בעולם המודרני הוא הצלחתם להוכיח את יכולתם להיות מצויים בכל תרבות למעט תרבותם שלהם. בדומה לזֶלִיג בסרטו של וודי אלן, ההופך להיות כל אדם שעמו הוא משוחח, היהודים הפכו לזיקיות, לאנוסים חילוניים, לאמני ההסתרה, למומחי הסוואה ותחפושת.
אירוני הדבר שאך לעתים רחוקות היינו זקוקים לערכים שלנו יותר מכפי שאנו זקוקים להם היום — לא רק למען עצמנו אלא גם למען העולם — ולא אחת אנו האחרונים המודעים לעובדה זו. בשנת אלפיים הציע מכון מחקר אנגלי–יהודי להגדיר את יהודי אנגליה כקבוצה אתנית, ולא כקהילה דתית. במאמר רב–תובנה העיר עיתונאי לא–יהודי, אנדרו מאר: "כל הגישה הזאת היא שטחית ורדודה, וככל שמרבים לדשדש בה כך היא נעשית שטחית ורדודה יותר". גדולתם של היהודים, טען מאר, נעוצה במורשתם הדתית. היהודים "שונים באמת ובתמים", הוסיף. "הם העשירו את העולם וקראו עליו תיגר".
מכאן נגזר הפרדוקס של הזהות היהודית בעולם המודרני: בעוד שיהודים מתכחשים לכך שיש בכלל משהו מיוחד בהיותו של אדם יהודי, לא–יהודים גורסים ההפך מזה, ומבטאים זאת במילים נחרצות. הנה, לדוגמה, דבריו של גדול הסופרים, לב טולסטוי:
<span class="poetry indentAll">היהודי הוא אותה ברייה מקודשת שהורידה מן השמים את השלהבת הנצחית, והאירה בה את העולם כולו. היהודי הוא המקור, המעיין וכור המחצבת שמהם שאבו שאר הבריות את אמונותיהם ואת דתותיהם. </span>
או, למשל, דבריו של הנשיא האמריקני מן המאה התשע–עשרה, ג'ון אדמס:
<span class="poetry indentAll">אני עומד על דעתי שהעברים עשו למען תִרבותו של האדם יותר מכל אומה אחרת. גם אילו הייתי אתיאיסט והייתי מאמין בגורל נצחי עיוור, עדיין היה עליי להאמין כי הגורל הועיד ליהודים לשמש כמכשיר ההכרחי ביותר לתִרבותן של אומות העולם. אילו הייתי אתיאיסט הנמנה עם הפלג השני, שאנשיו מאמינים או מתיימרים להאמין שהכל מוכתב ביד המקרה, היה עליי להאמין כי המקרה ציווה על היהודים לשמר ולהפיץ את התורה בדבר קיומו של ריבון עולם עליון חכם וכל–יכול, שהיא, כך אני מאמין, העיקרון המהותי שעליו מתבסס המוסר כולו, וכפועל יוצא מזה — הציביליזציה כולה.</span>
והנה מה שכותב ההיסטוריון הקתולי, פול ג'ונסון:
<span class="poetry indentAll">כל התגליות התפיסתיות שהניב שכלו של האדם נראות מובנות מאליהן ובלתי נמנעות לאחר שהתגלו, אלא שנדרשה גאוניות מיוחדת כדי לגבשן ולנסחן בפעם הראשונה. היהודים ניחנו באותה מתת של גאונות. להם אנו חבים כמה וכמה רעיונות: השוויון בפני החוק, החוק האלוהי והאנושי כאחד; קדושת החיים וכבוד האדם; המצפון האישי ומכאן הגאולה האישית; המצפון הקולקטיבי ומכאן האחריות החברתית; השלום כרעיון מופשט והאהבה כיסוד הצדק; ועוד רעיונות נוספים המהווים את עיקר התוכן המוסרי של רוח האדם. בלעדי היהודים, מן הסתם היה עולמנו מקום ריקני הרבה יותר.</span>
אלה הם דברי הלל מעוררי תדהמה, ואנו מדברים, כמובן, על קולותיהם של אוהדי היהדות. אולם למרבה האירוניה, הקולות הלא–אוהדים — קולותיהם של אנטישמים — ייחסו עוצמה רבה אף יותר ליהודים, שהם נוהגים לייחס להם השפעה כמעט טוטלית על אמצעי התקשורת, הכלכלה והפוליטיקה של המערב.
כאשר אנו בוחנים אפוא את הזהות היהודית, אנו ניצבים בפני שתי תעלומות: מי היה והנו העם הזה המפעיל השפעה רבה כל כך על הציביליזציה המערבית? ומה פשרה של הסתירה המוזרה שבין לא–יהודים ליהודים בכל הנוגע לדברים שיש להם לומר על בני העם הזה? מה הסיבה לכך שבעוד שלא–יהודים רואים ביהודים וביהדות דבר מה יוצא מגדר הרגיל, היהודים עצמם טורחים ומתאמצים כל כך להתכחש להערכה זו, להתייחס לרגילוּת כאל הישג מיוחד במינו? יש אפוא בלבול ודמורליזציה בלב לבה של הזהות היהודית בתקופתנו.
יחד עם זאת, מבצבץ מתוכה דבר מה עצום ורב–רושם. בזיכרוני עולה ציטוט נוסף, הפעם מפרי עטו של הסופר היהודי–אמריקני מילטון הימלפרב: "כל יהודי בפני עצמו יודע שהוא רגיל בתכלית, אולם בהסתכלות כוללת, דומה שאנו מעורבים בדברים מופלאים וחסרי פשר... מספר היהודים בעולם קטן מטעות סטטיסטית במפקד האוכלוסין הסיני. ואף על פי כן, אנו ממשיכים לחרוג מגודלנו המספרי. דברים גדולים, כך נדמה, קורים סביבנו ולנו".
מה יש בו בעם ה"רגיל בתכלית" הזה המניף אותו אל גבהים של "דברים מופלאים וחסרי פשר"? ומדוע יהודים כה רבים אינם מודעים לכך? אלו הן שתיים מן השאלות המפליאות ביותר על אודות הקיום היהודי, בעבר ובהווה כאחד. לעתים קרובות מדיי מתקשים יהודים לומר מדוע הם יהודים, ומדוע הם חפצים בהמשכו של הסיפור היהודי. זו הסיבה שהניעה אותי לצאת למסע של גילוי עצמי שאותו אני מגולל בספר זה.
"שואלים אותי מדוע אני יהודי". במילים אלו פתח הסופר הצרפתי, אדמונד פְלֶג, את ספרו מדוע אני יהודי? שיצא לאור בשנת 1927. פלג כתב את הספר הזה בתקופה שבה נטשו יהודים רבים את היהדות, ובתקופה כזאת כתבתי גם אני את ספרי. בתקופות רבות לא היה כל צורך להציג שאלה זו. אבותינו היו יהודים משום שאבותיהם היו יהודים, וכך אבות אבותיהם, במהלך הדורות הקודמים עד לעת העתיקה. באופן זה שרדו היהדות והעם היהודי. במידה לא–מועטה זוהי המהות של היות האדם יהודי — לרשת אמונה מאלה שהיו לפנינו, לחיות אותה ולהוריש אותה הלאה לאלה שיבואו אחרינו. להיות יהודי פירושו להיות חוליה בשרשרת הדורות.
אלא שיש תקופות שבהן השרשרת מתחילה להינתק, שבהן אין עוד אפשרות להתייחס אל המשכיותם של היהדות ושל העם היהודי כאל דבר מובן מאליו. כך היה בזמנו של פלג, וכך גם בימינו. ברגעים כאלה, אי–אפשר להימנע מהצגת שאלות: מי אנחנו? מה הסיפור שאנו מהווים חלק ממנו? מה פשר נחישותם של אבותינו לדאוג להמשכיותו? האם מה שדיבר אל לבם מדבר גם אל לבנו?
לפני יותר משלושת אלפי שנים ביקש משה מעמו בקשה שהדהדה במשך הדורות אחריו. בדברו אל בני ישראל שעמדו על ספה של הארץ המובטחת, אמר משה: "...ושננתם לבניך, ודברת בם בשבתך בביתך ובלכתך בדרך, ובשכבך ובקומך".<sup style="color: gray;">8</sup> משה היה מנהיגו של עם קטן ופגוע. בני–עמו היו קודם עבדים ועתה היו בני–חורין. הם יצאו למסע ארוך ומייסר במדבר, ועדיין לא הגיעו אל מחוז חפצם.
בני העם הזה לא היו אנשים מעוררי אמון. הם היו שוחרי ריב ומדון, כפויי טובה, לא–החלטיים ולעתים לא–נאמנים. ואף על פי כן, משה חש שדבר מה מופלא התחולל בקרבם, דבר מה שמשמעותו חרגה מעל ומעבר לאותו זמן, לאותו מקום ולאותו עם. הוא האמין — מוטב לומר ידע — כי העם הזה יהיה מפיצו של מסר נצחי, מסר שישפיע לא רק עליו עצמו, אלא גם על הציביליזציה של העולם. אך הדבר יקרה רק אם דורות רצופים של יהודים יקבלו על עצמם להעביר את אמונותיהם אל ילדיהם ואל ילדי ילדיהם.
רגע לפני שמשה אמר את הדברים האלה, הוא הגה בקשה נוקבת אף יותר: "ואהבת את ה' אלהיך בכל לבבך ובכל נפשך ובכל מאדך..."<sup style="color: gray;">9</sup> הפרשן מן המאה השש–עשרה, רבי משה אלשיך, לבטח צדק באמרו ששני הפסוקים הללו כרוכים זה בזה. אין אנו יכולים להעביר אל ילדינו אלא את מה שאנו אוהבים בעצמנו.<sup style="color: gray;">10</sup> איננו יכולים לצוות על בנינו להיות יהודים. איננו יכולים לשלול מהם את זכות הבחירה, אף לא ליצור מהם העתקים משוכפלים שלנו. כל שיש בידינו לעשות הוא להראות להם במה אנו מאמינים ולהניח להם להבחין בעצמם ביופייה של דרך חיינו. כדברי המשורר האנגלי וורדסוורת: "מה שאנו אוהבים יאהבו אחרים, ואנו נראה להם כיצד".
אינני יכול לומר לילדיי ולנכדיי מה עליהם להיות. הבחירה נתונה בידיהם בלבד, ואני מאחל להם להתברך בכל החלטה שיקבלו. אך יכול אני לומר להם מניין באנו, לאן היו מועדות פניהם של אבותינו ומדוע חשוב היה להם שילדיהם ימשיכו במסע. זהו סיפורנו, סיפור שלא תם עדיין. ויש בו בסיפור הזה פרק שרק הם לבדם יוכלו לכתוב.
יונתן זקס
לונדון
אדר התשס"ז / מרס 2007
<h2>חלק ראשון; השאלה</h2>
<h3>א; מדוע להיות יהודי?</h3>
<h3>ב; תשובות</h3>
רבי יצחק עראמה נתן תשובה אחת. אחרי אלפי שנים, הזהות היהודית הייתה טבועה עמוק בנפשותיהם של היהודים כפי שטבוע יצר החיים בקרב כל היצורים החיים. הזהות הזאת הייתה כביכול מובנית ומקובעת בתודעתם. האפשרות שיהודים כקבוצה ינטשו את הברית לא הייתה סבירה יותר מהאפשרות שמין שלם של יצורים בעולם החי ישים קץ לחייו. בחברות אנושיות, ואפילו בחלקים מסוימים של ממלכת החי, יש פרטים שמתאבדים, אך אלה תמיד יוצאים מן הכלל. אפילו הלמינגים צועדים אל מותם כדי להגן על המין שלהם בכללותו. בכל יצור חי יש תשוקת חיים, אינסטינקט הישרדות. ובקרב היהודים האינסטינקט הזה נועד להישרדות יהודית. אם לחיות פירושו לאהוב את החיים, הרי שלהיות יהודי פירושו לאהוב את החיים היהודיים.
תשובתו של אברבנאל הייתה שונה. מאז מעמד הר סיני התמידו היהודים במחויבותם לאלוהים. הם היו העבדים שלו — הם היו שייכים לו והיו הרכוש שלו. כל עוד אלוהים עצמו לא שחרר אותם מאותו הסכם, הם היו שלו. הם היו מחויבים מכוח הברית שנכרתה ביניהם, והבחירה להינתק ממנה לא הייתה בידיהם. כל עוד לא שינה אלוהים את דברו, המשיכו היהודים להיות העם שלו, "עם סגולה".<sup style="color: gray;">2</sup>
אך בסופו של דבר, אף אחד מהם לא שבע נחת מן התשובות הללו. הן עראמה והן אברבנאל נאלצו לשוב אל תשובה עתיקה יותר — אל דברי הנביא יחזקאל שנאמרו אלפיים שנה קודם לכן:
<span class="poetry indentAll">והעֹלה על רוחכם היו לא תהיה, אשר אתם אֹמרים נהיה כגוים כמשפחות הארצות... חי אני נאם אדני אלהים אם לא ביד חזקה ובזרוע נטויה ובחמה שפוכה אמלוך עליכם.<sup style="color: gray;">3</sup></span>
המסר שהעביר יחזקאל היה זה: יהודים עשויים לנסות להתבולל, אך הדבר לעולם לא יעלה בידיהם. ההיסטוריה כבר תקשור קשר לסכל זאת. יהודים ייווכחו כי אף שהמירו את דתם, הם עדיין ייחשבו כיהודים. זה מה שאמרו עראמה ואברבנאל למראנוס, ליהודים המומרים. עראמה אמר להם: "בגוים ההם לא תרגיע והיו חייך תלואים לך". ואילו אברבנאל קבע "שאף על פי שישתדלו הם וזרעם אחריהם להיות כגויים גמורים הנה לא יהיה כן כי תמיד יקראו אותם משפחות הארצות יהודים ובשם ישראל יכונו בעל כרחם ויחשבו אותם ליהודים ויעלילו עליהם שהם מתייהדים בסתר ובאש שרוף ישרפו אותם על זה".<sup style="color: gray;">5</sup>
התברר שהצדק היה עמם. אלה שהתנצרו והמשיכו לשמור על יהדותם בחשאי הפכו מטרות של האינקוויזיציה הספרדית, שפעילותה נמשכה אף לאורך חלק ניכר מן המאה השמונה–עשרה. רבים מהם אכן הועלו על המוקד. בספרד של המאה החמש–עשרה עלתה לראשונה על במת ההיסטוריה תורה חדשה ונוראה. ארבע מאות שנה מאוחר יותר היא הומצאה מחדש ונודעה כאנטישמיות גזעית. בספרד היא נקראה לימפיֶצה דה סאנגרה, "טוהר הדם". מיהודים שהמירו את דתם נשללה, אחרי הכל, הזכות לכהן במשרה ציבורית, לא בשל דתם אלא בשל השתייכותם לגזע היהודי. חוקים אלו נותרו תקפים בספרד עד 1860.
אותה הטענה עלתה בעידן המודרני. משה הס היה הסופר הראשון שקרא תיגר על האנטישמיות הגרמנית. למעשה, ספרו רומי וירושלים (1862) יצא לאור שבע–עשרה שנה לפני שנטבע המונח "אנטישמיות". אולם הס כבר היה מודע לכך שחרף כל ניסיונותיהם להתבולל, לחולל רפורמה ביהדות ולהיות יותר גרמניים מן הגרמנים, היהודים ייוותרו לעולם נטע זר בארץ מושבם: "אפילו השמד עצמו אינו גואל אותו מאימת הלחץ של שנאת ישראל בגרמניה".
למרבה הטרגדיה, הצדק היה גם עם הס. בדומה ליהדות ספרד, יהודים בגרמניה, בצרפת ובאוסטריה שהתבוללו, ואף אלה שהתנצרו, נותרו שנואים. את האמת המרה הזאת גילה דרייפוס בצרפת, והיינריך היינה התוודע אליה בגרמניה. האפליה נותרה בעינה, ורק עברה מן התחום הדתי אל התחום הגזעי. הזהות היהודית, כדברי יחזקאל, הייתה גורל שאין מנוס ממנו. אלה שניסו להימלט מגורל זה נוכחו בדרך כלל בהתגשמות נבואתו של יחזקאל, לאמור, "והעלה על רוחכם היו לא תהיה".
זוהי, על כן, התשובה היהודית הקלאסית, ויש בה מעַצְבוּתהּ של אמת היסטורית. אלא שאין בה די. מדוע? ראשית, משום שהיו יהודים אשר אמנם הצליחו להתבולל ולהיעלם. בתקופת בית ראשון, כאשר ממלכת ישראל התפצלה לשתיים והמלכות הצפונית נכבשה בידי האשורים, עשרה מתוך שנים–עשר השבטים התמזגו עם האוכלוסייה המקומית בארצות גלותם וחדלו להתקיים כקבוצה נבדלת. אחד ההיסטוריונים חישב ומצא כי היהודים החיים היום הם בניהם של לא יותר משני אחוזים מאלה שהיו בחיים בימי בית שני. בתקופות של סובלנות, יהודים יכולים לחדול להיות יהודים.
חשוב עוד יותר לציין כי חזונו של יחזקאל הוא חזון נואש, תשובה שהיא בבחינת מפלט אחרון. חזון זה רואה בקיום היהודי גורל סביל יותר משהוא רואה בו אמונה פעילה. ננסה לעשות את אשר ננסה, תמיד ניווכח כי הזהות היהודית היא הוויה קשיחה ומקובעת. אם לא נחתור אליה, תחתור היא אלינו.
תשובה זו אינה יכולה להיות שלמה מאחר שאין היא עושה צדק עם ההנחה שבלוז נשמת היהדות, לאמור: האל, שהוציא את עמו מעבדות לחירות, משתוקק שיעבדו אותו באורח חופשי אנשים בני–חורין. יש להודות, עם זאת, כי יש בתלמוד אמירה מוזרה ומפורסמת, שכאשר נתן אלוהים את התורה לישראל, הוא תלה מעל ראשיהם את הר סיני ואמר, "אם אתם מקבלים התורה — מוטב, ואם לאו — שם תהא קבורתכם".<sup style="color: gray;">9</sup> על פי השקפה זו, משנבחרו היהודים, שוב לא הייתה להם ברירה אלא לקבל את תנאי החיים היהודיים. אלא שחז"ל פסלו רעיון זה לאלתר: "מכאן מודעא רבה לאורייתא",<sup style="color: gray;">10</sup> כלומר, היות שקיבלו את התורה בכפייה, אי–אפשר להאשימם בכך שאינם מקיימים אותה, שהרי לא תיתכן ברית ללא הסכמה מרצון.
היהדות היא ביטויה הנעלה של הדת כחירות, ומכאן, של עליונות האמונה על פני הגורל. לפיכך מעדיף אני לתור אחר מענה אחר, מענה נאמן יותר לערכים המרכזיים של אמונתנו. האל קורא לנו לצאת למסע. הוא הפנה קריאה כזו לאברהם ולמשפחתו, ועשה זאת שוב באוזני משה ובני–עמו. הם היו חופשיים לדחותה. בנקודות שונות לאורך הדרך היו להם, או לצאן מרעיתם, ספקות. אולם באופן כלשהו, החיזיון שראו ריתק אותם — לא בשל כוח הכפייה שלו ולא משום שהיה כגזירת גורל, אלא הודות ליופיו המוסרי ולחִנו הרוחני.
ברצוני להתחקות מחדש כמיטב יכולתי אחר המסע הזה. לאורך נתיבו רוצה אני להתייצב בפני שלוש שאלות. השאלה הראשונה היא מי אני? אילו תביעות מעמידה בפניי הזהות היהודית? כיצד יכולה סדרה של ערכים מוסריים ורוחניים להופיע לא רק כחזון או כדרך חיים, אלא גם בתור הייעוד האישי שלי בה' הידיעה? ביסודו של דבר, זו השאלה ששאל עראמה בתחילה. כיצד מסוגלת ברית עתיקה לחייב את הצאצאים של אלה שכרתו אותה בעבר? כיצד יכול העבר לחייב את ההווה?
השאלה השנייה היא מי אנחנו? מה טיבו של המסע היהודי הקולקטיבי שאני מתבקש להמשיך? מה מייחד אותו ממסעות אחרים, מאמונות אחרות, מדרכי התייחסות אחרות לעולם? ומה גורם למסע הזה להיות לא רק שונה, אלא גם מרנין נפש ומרחיב דעת, מסע שההזדמנות להשתתף בו אינה הזדמנות שדוחים אותה על נקלה, לא אז ולא כעת?
והשאלה השלישית היא כיצד איבדנו את דרכנו? משום שאם קיים מסע כזה, ולפחות מחצית הצעירים היהודים היום אינם בוחרים להשתתף בו, הייתי רוצה להבין מדוע. האם גילו הצעירים הללו דבר מה שהדורות הקודמים לא ידעו — שהיהדות היא פחות מרתקת, או שדתות אחרות מרתקות יותר, מכפי שאבותינו חשבו? או שמא פשוט איבדו הם דבר מה — את הידיעה מה פירוש להיות יהודי — ואם כן, מדוע?
לענות על השאלות הללו פירושו לצאת למסע. הזהות היהודית הייתה כרוכה תמיד במסע כזה, מאז ימיהם של אברהם אבינו ומשה רבנו. מסלולו של המסע, כדרכו של מסע יהודי, לעולם לא יעבור בדרך המלך. אך יהיה זה מסע דרך סדרה שלמה של רעיונות רדיקליים שעדיין אינם מובנים כל צורכם. לאורך נתיבו נלמד לא רק מה פירוש להיות יהודי, אלא גם, ולא פחות חשוב מזה, מה פירוש להיות אנושי. הסברתי כיצד הגיע יצחק עראמה לידי העלאת שאלתו. להלן אסביר כיצד הגעתי להעלות את השאלה שלי.
<h3>ג; מי אני? מי אנחנו?</h3>
<h3>ד; אות בספר התורה</h3>
החפץ הקדוש ביותר ביהדות הוא ספר התורה. הספר הזה, שנכתב עד עצם היום הזה בקולמוס נוצה על גבי קלף, כפי שנכתב לפני אלפי שנים, מסמל כמה מן האמונות העמוקות ביותר ביהדות: האמונה כי יש למצוא את אלוהים במילים, כי את המילים הללו צריך למצוא בתורה, וכי הן מהוות את מסד הברית — קשר האהבה — בין אלוהים לעם היהודי.
תוהה אני אם יש עוד עם שאהב אי פעם ספר כפי שאנו אוהבים את ספר התורה. אנו קמים לכבודו בעברו על פנינו, כמו היה מלך. אנו רוקדים אתו כמו היה כלה. אם חולל הספר או נהרס, אנו קוברים אותו כאילו היה בן–משפחה או חבר. אנו משקיעים בלימודו זמן אין–קץ, כאילו חבויים בו כל סודות הווייתנו. היינריך היינה כינה פעם את התורה "מולדת מיטלטלת" של העם היהודי, והתכוון לכך שכאשר לא הייתה לנו ארץ משלנו, מצאנו את ביתנו בדברי התורה. דברים רבי–עוצמה אף יותר ביטא הבעל–שם–טוב, מייסד תנועת החסידות במאה השמונה–עשרה, שדימה את העם היהודי לספר תורה חי, שכל יהודי הוא אחת מאותיותיו. הדימוי הזה מעורר בי התפעמות ומזמין גם שאלה — השאלה בה' הידיעה: האם נהיה, במשך שנות חיינו, אותיות במגילת הדורות של העם היהודי?
בשלב מסוים, כל אחד מאתנו חייב להחליט כיצד לחיות את חייו. עומדות לרשותנו אופציות רבות; בפני שום דור בהיסטוריה לא עמד מגוון בחירה רחב מזה. יכולים אנו לחיות לשם עבודה או הצלחה או עושר או תהילה או כוח. ביכולתנו לאמץ סדרה שלמה של סגנונות חיים ולרקום מערכות יחסים רבות. כמו כן, נוכל לחקור כל אחת מן האמונות, המיסטיקות והתרפיות הרבות המצויות בעולמנו. כל זאת במגבלה אחת, והיא שאין זה משנה כמה נרבה להשיג מכל דבר, אין אנו חיים אלא פעם אחת, והחיים האלה קצרים. כיצד לחיות ולשם מה — אלו הן ההחלטות הגורליות ביותר העומדות לפתחנו.
אנו יכולים לראות בחיים רצף של רגעים המושקעים, כמו מטבעות, בתמורה לקבלת הנאות מסוגים שונים. לחלופין, נוכל לראות את חיינו כמו היו אות באלפבית. לאות אחת כשהיא לעצמה אין משמעות, אולם בצירופה לאותיות אחרות נוצרת מילה, וזו בשילובה עם מילים אחרות יוצרת משפט; משפטים מתחברים כדי לבנות פסקה ואילו הפסקאות מצטרפות לכלל סיפור. כך הבין הבעל–שם–טוב את החיים. כל יהודי הוא אות. כל משפחה יהודית היא מילה, כל קהילה — משפט, והעם היהודי בכל נקודת זמן מהווה פסקה. והעם היהודי לדורותיו יוצר סיפור — הסיפור המוזר והמפעים ביותר בדברי ימי האנושות.
הדימוי הזה הוא בשבילי מפתח להבנתה של החלטת אבותינו לשמור על יהדותם אף בעתות מצוקה ומבחן קשים ביותר. אני משער שהם ידעו כי הם אותיות בסיפור הזה, סיפור של סיכון גדול ואומץ לב רב. אבותיהם קיבלו עליהם את הסיכון בהתחייבם לכרות ברית עם אלוהים ובכך להסכים לשאת על כתפיהם תפקיד היסטורי מיוחד. הם נרתמו למסע שהחל בעבר הרחוק, ומאז השתתפו בו ברצף כל הדורות. בלב לבה של הברית שנכרתה עם האל נטוע רעיון האמונה, שממנה נגזרת המילה נאמנות. והיהודים חשו נאמנות לדורות עברו ולדורות שלא נולדו עדיין, כדי להמשיך את הסיפור. ספר תורה שחסרה בו ולו אות אחת נחשב פסול, פגום. סבורני כי רוב היהודים לא רצו שהאות שלהם היא זו שתהיה האות החסרה. אם כך, מה השתנה? מדוע תביעה זו לנאמנות לעבר ולעתיד איננה עוד דבר מובן מאליו ליהודים צעירים רבים? התשובה, כך אני מאמין, נעוצה באחד העימותים הגדולים ביותר בין היהדות למחשבה המודרנית.
היהדות היא אמונה איקונוקלסטית שקראה תיגר, לא פעם אחת כי אם פעמים רבות, על השערות שרווחו בתקופות אלו ואחרות, ויקשה היום, אחרי מאות בשנים, לשחזר את הדרמה שאפיינה אותם עימותים. לנו מובן מאליו מדוע האמין אברהם באל אחד, או מדוע נלחם משה נגד השעבוד של עמו, או מדוע נלחמו הנביאים נגד השחיתות שפשתה בחיי הציבור. אנו קיבלנו בירושה את הישגיהם; אנו רואים את העולם דרך עיניהם ומתקשים להבין כיצד יכלו אנשים לחשוב אחרת. ההיסטוריה היא העבר כפי שהוא נראה בעיני המנצחים, והיהודים זכו בשורה שלמה של ניצחונות מוסריים. כפי שמציין תומס קאהיל בספרו <b>סגולות היהודים</b>, הציביליזציה המערבית בנויה במידה רבה על יסוד תפיסות שגובשו לראשונה בידי היהודים.
באותה עת, מכל מקום, היו הניצחונות הללו רחוקים מאוד מלהיות מובנים מאליהם. אדרבה, הם העמידו בסימן שאלה את הוודאויות המהותיות ביותר של תקופתם. חזונם הרוחני של הגיבורים והגיבורות של העם היהודי, כאשר נוסח בראשונה, היה קשיח, מוזר ונוגד את האינטואיציה. אין זה מקרה שמשה רבנו והנביאים ישעיהו וירמיהו התאוננו על הקושי לבטא את דבר האלוהים. כוונתם הייתה שהם מתקשים לומר דברים שיהיו מובנים לבני–זמנם; והם לא היו היחידים שהתקשו בכך. היהדות היא סימן שאלה נצחי שמעמיד אלוהים כנגד המוסכמות של המין האנושי, וזה היה גורלה של הזהות היהודית בעידן המודרני. היא שייכת לשפה, לדרך ראייה וחשיבה, שנעשתה קשה לתרגום לתפיסות הרווחות בימינו.
כמה מאות שנים של חשיבה מערבית, החל מתנועת הנאורוּת, הותירו אותנו עם הרעיון שכאשר אנו בוחרים כיצד לחיות, אנו ברשות עצמנו. דבר מן העבר אינו כובל אותנו. הננו מי ומה שאנו בוחרים להיות. הרעיון הזה הוא כה אקסיומטי בעבורנו, עד שאיננו מודעים כלל ועיקר להיסטוריה האינטלקטואלית העומדת מאחוריו. ביכולתנו להתחקות אחר כמה מנקודות הזמן החשובות: כאשר דוד יוּם הצהיר במאה השמונה–עשרה שאדם אינו יכול לגזור "חייב" מ"הנו", או כאשר קאנט העמיד את תפיסת האוטונומיה בלב לבם של החיים המוסריים, או כאשר ז'אן פול סארטר, האקזיסטנציאליסט בן המאה העשרים, טען כי לגבי כל אחד מאתנו "הקיום קודם למהות". ההתפתחות הארוכה והמצטברת הזאת מותירה אותנו עם האמונה שזהות היא דבר מה שאנו בוחרים, משוחררים מקְשרים עם העבר. כך אין כל עובדה המגדירה את התחייבויותינו, כל התרחשות היסטורית המכתיבה את תפקידינו. אנו נכנסים לעולם כשבידינו דף חלק, שעליו נוכל לרשום כל דיוקן עצמי שנחפוץ בו.
על רקע מכלול שלם זה של רעיונות, מהווים החיים היהודיים קול נגדי מתמיד. להיות יהודי פירושו לדעת שאין אני כשלעצמי מקיף את מלוא סיפור הזהות שלי. מנגינה היא יותר מרצף של תווים מנותקים. ציור חורג מעבר לסדרה אקראית של משיכות מכחול. לחֵלק אין משמעות אלא בהקשרו למקומו בשלם, כך שאם להיסטוריה יש משמעות, על הנפשות המרכיבות אותה להתחבר בצורה זו או אחרת כמעין גיבורים בסיפור עלילה, או כדמויות בדרמה המתפתחת ונפרשת לעין הצופה. שאם לא כן, יהיה בלתי אפשרי לדבר על משמעות, והיהדות היא ההתעקשות שלהיסטוריה אכן יש משמעות. לפיכך, לכל אחד מאתנו יש חשיבות מבחינה זו דווקא, בהיותו חלק מסיפור, סיפור מופתי ויוצא דופן של עם מסור לרעיונות מסוימים. אין אנו אטוֹמים המרחפים בחופשיות בחלל האינסוף, אלא אותיות בַּספר.
אחת הדרכים להקצנת הניגוד היא לדמיין אותנו בספרייה רחבת ידיים. בכל אשר נפנה נתקל מבטנו בכונניות ספרים. כל אחת מהן מחולקת למדפים, המשתרעים מן הרצפה ועד התקרה, וכל מדף מלא בספרים. אנו מוקפים בהגיגיהם המתועדים של אנשים רבים, חלקם דגולים, חלקם פחות, ואנו יכולים להושיט יד ולשלוף כל ספר כאוות נפשנו. כל שעלינו לעשות הוא לבחור. אנו מתחילים לקרוא, ולזמן מה שוקעים אנו בעולמו, האמיתי או הדמיוני, של הסופר. הוא עשוי לרתק אותנו במידה שדי בה כדי להניענו לחפש ספרים אחרים שכתב אותו סופר, או ספרים מפרי עטם של סופרים אחרים באותו נושא. לחלופין, אנו עשויים להפסיק את הקריאה ולנסות נושא אחר, גישה אחרת — אין גבול לאפשרויות העומדות בפנינו. ברגע שהספר אינו מעניין אותנו עוד, ביכולתנו להחזירו אל המדף, שם ימתין לקורא הבא שישלוף אותו ממקומו. אין הספר בא אלינו בתביעות כלשהן, שהרי מדובר בספר בלבד.
זה טיבה של הזהות מנקודת מבטה של התרבות החילונית של המערב כיום. כמוה כעלעול בספרים בספרייה. קיימות צורות חיים שונות ורבות, אך אף לא אחת מהן מעמידה בפנינו תביעה כלשהי. אף לא אחת מהן מיטיבה מרעותה להגדיר מי אנחנו, וביכולתנו לנסות כל אחת מהן לאורך זמן שנקבע כראות עינינו. ברם כמעלעלים בספרים גרידא, אנו נותרים בלא שינוי, בלא שדבר ייגע ללבנו. סגנונות החיים השונים שאנו מנהלים כמוהם כספרים שאנו קוראים. אנו חופשיים תמיד להחליפם, להחזירם למדף בכוננית. הם מה שאנו קוראים, ולא מה שהננו.
היהדות מבקשת מאתנו להתייצב בפני אפשרות שונה בתכלית. תאר לעצמך שתוך כדי חיפוש בספרייה אתה נתקל בספר אחד, שונה מן האחרים, שלוכד את עינך משום שעל שדרתו מופיע שם משפחתך. אתה פותח אותו מתוך סקרנות ומגלה בו דפים רבים הכתובים בידיים שונות ובשפות שונות. אתה מתחיל לקרוא בו ומבין אט–אט מה טיבו. מדובר בסיפור שכל דור של אבותיך מספר למען הדור הבא אחריו, כך שכל מי שייוולד למשפחה זו יוכל ללמוד מניין בא, מה אירע לקודמיו, למען איזו מטרה חיו ומדוע. תוך כדי עלעול בדפים אתה מגיע לעמוד האחרון — עמוד ריק, למעט כותרתו. כותרת זו נושאת את שמך.
על פי המוסכמות האינטלקטואליות של המודרנה, אין בכך כדי לשנות דבר. אין בעבר דבר שבכוחו לחייב אותך בהווה, שום היסטוריה שתשפיע על מי שהנך ועל מי שאתה חופשי להיות. אולם לא ייתכן שזוהי האמת כולה. אילו החזקתי ספר כזה בידי, הרי שחיי כבר היו משתנים. בראותי את שמי ואת סיפורם של אבותיי, לא הייתי יכול לקרוא אותו כאילו היה עוד סיפור מני רבים; הקריאה בו הייתה בשבילי, בהכרח, צורה של גילוי עצמי. למן הרגע שהייתי מתוודע לקיומו, לא הייתי יכול להחזיר את הספר למדף ולשכוח את קיומו, משום שאז הייתי יודע כי אני חלק משרשרת ארוכה של אנשים שהשתתפו במסע לעבר יעד מסוים, ושמסעם לא הגיע לסיומו, והוא ממתין לי שאקדמו הלאה.
מצויד בידע החדש הזה, איני יכול עוד לראות את העולם כספרייה גרידא. ספרים אחרים אינם יכולים לבוא אליי בתביעה מיוחדת; הם עשויים להיות מעניינים, מעוררי השראה, מהפנטים, אך אינם כספר המיוחד הזה. עצם קיומו מעמיד שורה של שאלות המופנות אליי, לא ליקום. האם אכתוב את הפרק שלי בסיפור? האם יהיה זה המשכו של הסיפור שכתבו קודמיי? האם אמסור את הספר, בבוא העת, לילדיי, או שמא יישכח ממני עד אז, או שאוותר עליו לטובת מוזיאון, כמו היה זה נכס משפחתי שעבר בירושה?
אין זה תרגיל דמיוני בעלמא. ספר כזה אכן קיים, ולהיות יהודי פירושו להיות חיים, פרק, בתוכו. ספר זה מכיל את הידע המשיב על השאלה "מי אני?" והוא אולי הנכס החשוב ביותר שאפשר היה להעניק לי. כדי להגיע לתחושת שייכות, כל אחד מאתנו צריך לדעת דבר מה על אודות קורותיו האישיים — מי הולידו, מניין בא ואיזוהי ההיסטוריה שהוא חלק ממנה. אנו נוכחים בכך בצורה חריפה מכל במקרים שבהם, מסיבה כלשהי, חסר לנו הידע הזה. ילד מאומץ מפתח כמעט תמיד סקרנות באשר להוריו הביולוגיים, סקרנות שבמקרים מסוימים מגיעה לממדים כפייתיים. הדבר נכון גם לגבי ילדים שהוריהם נטשו אותם לפני שהיו מסוגלים לפתח קשר. העובדה שאין אדם יודע מיהו, עלולה לערער את ביטחונו ולטעת בו תחושה של חוסר שלמות. שאלת זהותו של אדם היא שאלה בסיסית, ואין לו אפשרות לתת לה מענה מבלי שידע שהוא מהווה חלק מֵעָבר מוגדר מסוים.
כל אחד ואחד מאתנו מהווה חלק מדברים רבים — מארץ זו, מאזור זה, משכונה זו, מקבוצה זו. יש לנו קשרי ידידות, מחויבויות, תשוקות ודאגות התורמים לאישיות שלנו, אך אין ביכולתם לשמש תחליף לליבת זהותנו. אני עשוי להיות פרקליט שדאגתו נתונה לנושא הסביבה; או אזרח בריטניה המתגורר בבריסטול שנוטה חיבה מיוחדת לסרטיו של סטיבן שפילברג ולהומור של וודי אלן. אך אלה אינן אלא עובדות על אודותיי — מה אני עושה, מה יקר ללבי, היכן אני מתגורר, מה אני מחבב — ואין ביכולתן לתת מענה של ממש על השאלה מי אני? עובדות אלו עשויות להשתנות עם הזמן מבלי שאחדל להיות אני. התשובה היסודית ביותר על השאלה "מי אני?" — שאינה משתנה לעולם — כרוכה במסע חזרה בזמן אל אלה שהיו הוריי, ואלה שהיו הוריהם, וכך הלאה אל הנקודה הרחוקה ביותר בעבר שאני מסוגל להגיע אליה. זהו הסיפור שלתוכו נולדתי. רשאי אני שלא להמשיכו, אך איני יכול להתכחש לו בלי שאחיה, במובן מסוים, בשקר. קורותיה של משפחתי הן נקודת ההתחלה של זהותי.
באורח בלתי צפוי יש לשאלה הזאת, שאין מודרנית ממנה, הד מקראי. שאלתו הראשונה של משה לאלוהים הייתה "מי אנכי?" לכאורה, היה זה ביטוי של ספק לגבי היותו ראוי להוביל את בני ישראל אל חירותם. אך בשאלה הזאת מהדהד גם משבר זהות, שהיה נדיר באותם ימים, אף שהוא מוכר ביותר בימינו. מי היה משה, ככלות הכל? ילד שהוצפן בתיבת גומא, נמצא ואומץ בידי נסיכה מצרית, ניתן לו שם מצרי והוא גודל בארמונו של פרעה. שנים רבות לאחר מכן, כאשר מכורח הנסיבות היה אנוס לעזוב את מצרים ולהימלט אל מדיין, הוא בא לעזרתן של בנות יתרו, שסיפרו לאביהן כי "איש מצרי הצילנו". משה נראה כמצרי, דיבר כמצרי והתלבש כמו מצרי. ואף על פי כן, הטקסט מספר לנו שכאשר התבגר משה, "ויצא אל אחיו וירא בסבלתם". באופן זה או אחר ידע שבני ישראל המשועבדים הם "אחיו". כך היה משה מצרי על פי חינוכו, אך יהודי על פי לידתו.
הנפש מיטלטלת נוכח בחירה מעין זו. על כף אחת של המאזניים מונחים חיים של נוחות, של מעמד ועוצמה, כנסיך בחצרו של פרעה, ועל הכף השנייה — חזות קודרת של שנות מאבק ומחסור כבן לאומה של עבדים. ואולם כאשר אומר לו אלוהים, "אנכי אלהי אביך, אלהי אברהם, אלהי יצחק ואלהי יעקב", משבר הזהות של משה נפתר, ואינו מופיע עוד בצורתו זו. ידוע לו עתה שהוא חלק מסיפור לא–גמור שהחל בשלושת האבות, ונמשך עד אליו וממנו הלאה. גם אם ילבש את בגדיו של מצרי וידבר בשפתו, הוא יישאר יהודי משום שזו הייתה זהותם של אבותיו, ותקוותיהם רובצות עתה על כתפיו. השאלה היהודית המודרנית היא יוצאת דופן, אך לא חסרת תקדים: כל אחד מאתנו ניצב בפני הבחירה של משה. מכוח תרבותנו וצורת חינוכנו, אנו חלק מן הדמוקרטיות הליברליות של המערב, אך מכוח לידתנו, כל אחד מאתנו מקבל בירושה את קורות אבותינו וגם ייעוד המחבר את גורלנו לגורלם. יש שוני בין השאלה היכן אנחנו ובין השאלה מי אנחנו. היהדות לא טעתה בגישתה הגורסת שהזהות היא עניין שבלידה, אף שגישה זו סוטה סטייה חדה מנטייתה הטבעית של התרבות שלאחר תקופת הנאורות.
העובדה שמי מאתנו נולד יהודי איננה עובדה גרידא. הדבר התרחש משום שיותר ממאה דורות של אבותינו החליטו להיות יהודים ולהעביר את הזהות הזאת לילדיהם, ובכך כתבו את סיפור ההמשכיות המופלא ביותר שידע העולם. ולא הייתה זו יד המקרה בלבד. הדבר נבע מאמונתם היסודית ביותר, שלפיה נכנסו היהודים לברית עם אלוהים, ברית שלקחה אותם למסע שיעדו נמצא בעתיד הרחוק, אך תוצאותיה הייתה להן חשיבות אדירה למין האנושי. איזה מסע היה זה? התשובה לשאלה זו תהיה הנושא של השלב הבא בחיפושיי, אך דבר אחד היה ברור לי למן ההתחלה: היא לא תושלם בבת אחת. בשונה מכמעט כל חזון אחר של חברת מופת, ידעו היהודים כי חברתם נוצרה מפָּעֳלָם של דורות רבים, ומכאן שחובה עליהם להעביר את האידיאלים שלהם לילדיהם, כך שיהיו אף הם חלק מן המסע, אותיות במגילת הדורות. להיות יהודי, היום כבימיו של משה, פירושו לשמוע את קריאתם של אלה שבאו לעולם לפנינו ולדעת שנועדנו לשמר את הסיפור שלהם.
בערוב ימיו פרסם היסטוריון הספרות הלא–יהודי הדגול, אלפרד לזלי ראוז, את זיכרונותיו, ובסוף הספר כתב משפט מפתיע: "לו יכולתי לקבל כיבוד אחד משפע הכיבודים בעולם כולו, הייתי מבקש להיות אזרח יהודי לשם כבוד".<sup style="color: gray;">3 </sup>לראוז היה חלום שלא התגשם, אך לאלו שנולדו לתוך הסיפור אין זה חלום כי אם זכות מלידה. אנו ירשנו את הספר שכתבו אבותינו, ויש אות שרק אנחנו יכולים לכתוב בו.
הנני יהודי כיוון שבהכירי את סיפור בני–עמי, אני שומע אותם מפצירים בי לכתוב את הפרק הבא. לא הגעתי משומקום; יש לי עבר, ואם עבר כלשהו יכול לצוות על מישהו, הרי שעבר זה מצווה עליי. הנני יהודי משום שרק אם איוותר יהודי, יוסיף לחיות בי סיפורם של מאה דורות לפניי. אני ממשיך את מסעם מכיוון שלאחר שהגענו לנקודה זו, לא אתן לזה ולהם להיכשל. איני יכול להיות האות החסרה במגילה. אין באמתחתי תשובה פשוטה יותר, ואיני מכיר תשובה רבת–עוצמה ממנה.
<h2>חלק שני; המסע</h2>
<h3>ה; בירה דולקת</h3>
לפני כארבעת אלפים שנה, בשחר דברי ימי עמנו, יצאו שני אנשים למסע. הם לא ידעו לאן תוליך הדרך. כל שידעו הוא ששמעו קול קורא:
<span class="poetry indentAll">לֶך–לְך מארצך וממולדתך ומבית אביך<br/>אל הארץ אשר אראך,<br/>ואעשך לגוי גדול,<br/>ואברכך ואגדלה שמך,<br/>והיה ברכה.<br/>ואברכה מברכיך<br/>ומקללך אאֹר,<br/>ונברכו בך כל משפחת האדמה.<sup style="color: gray;">1</sup></span>
אלו היו המילים, ודי היה בהן כדי לשכנע את אברהם ושרה לצאת למסע שישנה, בסופו של דבר, את העולם.
לאן שמו את פניהם, ומה הדבר שעמדו לעשות? המקום שאליו הלכו — ארץ כנען, העתידה להיות ארץ ישראל — היה ארץ קטנה ששכנה בתווך בין שתי ממלכות גדולות, מסופוטמיה במזרח ומצרים במערב. החיים שניהל הזוג לא הניבו דרמות ציבוריות גדולות. הם השתוקקו להביא ילד לעולם, ובסופו של דבר אכן נולד לשרה ילד. בני–הזוג היו לכודים בסבך אירועי תקופתם: רעב, קרבות מקומיים, הרס ערי כיכר הירדן. אך השניים לא היו מסוג הגיבורים שאנו מוצאים באגדות היווניות. אברהם לא היה מלך או לוחם, אף לא ניחן בכוחות על–אנושיים. רוב הזמן ניהלו אברהם ושרה חיים שקטים, הרחק מזירות הכוח והתהילה.
המיוחד בבני–הזוג היה האומץ להיות שונים. הם לא עבדו את האלילים של תקופתם, וביכרו להבטיח את נאמנותם לאל יחיד, בורא שמים וארץ. כאשר נשקפה סכנה לשכניהם, הם התפללו עבורם ונלחמו למענם. אך השניים ניהלו חיים שונים משל אותם שכנים. היו להם ערכים משלהם. כך "שמרו דרך ה' לעשות צדקה ומשפט".<sup style="color: gray;">2 </sup>זו הייתה הדרך שבה הדריכו את אנשי משק ביתם ואת בנם, יצחק. בניגוד לסובבים אותם, הם לא סגדו לטבע או לכוח, הם לא האמינו כי העולם הוא זירה פשוטה של התנגשות כוחות עיוורים, ודחו את המיתוסים והמנהגים האליליים שרווחו בתקופתם. כפי שפירשה זאת מסורת מאוחרת יותר: כל העולם כולו מעבר אחד והוא (אברהם) מעבר שני.<sup style="color: gray;">3</sup> היו פעמים שבהן הועמדה אמונתם במבחן, אך הם דבקו בה, נותרים נאמנים לקול ששמעו בעבר.
היהודים היו תמיד עם זעיר מבחינה מספרית; אבותינו שרדו מתוך שהאמינו כי הנצח טמון בחיים הפשוטים של בני אדם רגילים. הם מצאו את האל בבתים, במשפחות וביחסים עם הזולת. הם התפללו לאלוהים בבתי כנסיות, המקומות הראשונים מאז ומעולם שנעשו מקודשים רק בשל העובדה שאנשים נאספו שם כדי להתפלל. הם גילו את השכינה בתוך הלב האנושי וביכולת שלנו לחולל בעולם שינויים בכוח מעשינו. הם נפגשו עם אלוהים, לאו דווקא ברוח, ברעם או ברעש אדמה, אלא במילים, מילות התורה, כתובת הנישואין בין אלוהים לעם שבו בחר להיות עמו שלו. הם למדו אותן מילים עד אין–קץ, והשתדלו להוציאן מן הכוח אל הפועל. הם הורידו את השמים אל הארץ, משום שהאמינו כי האל מצוי בכל מקום שבו אנו מקדישים את חיינו למענו.
ואיכשהו הצליח העם הקטן הזה לעשות דברים גדולים. מתוכו יצאו כמה מאנשי החזון הדגולים שידעה תבל מאז ומעולם. הוא חולל תמורה בציביליזציה של המערב, בלמדו אותה לזנוח את המיתוס ואת הכישוף, ולראות בדברי ימי האנושות מסע ארוך ואטי אל החופש ואל הצדק. בניגוד לעמים אחרים, העם הזה לא פרח ושגשג לתקופה מסוימת, ואחר כך שקע לתהום הנשייה. בכל שלב בתולדותיו הוא גילה צורות חדשות של רוחניות. בעקבותיהם של נביאים וכוהנים באו סופרים וחכמים, ואחריהם הגיעו פרשנים, משפטנים, משוררים, פילוסופים ומקובלים, ובחלוף הדורות קמו בגולה חלוצים ושבו לציון.
כאשר נפתחו בפניהם שעריה של התרבות הרחבה יותר, הוציאו היהודים מתוכם, כבר בפרק זמן של דור אחד או שניים, אנשי מדע, מדינאים, אנשי כספים, אנשי עסקים, מלומדים ואנשי רוח. הם עשו זאת בספרד של ימי הביניים; הם עשו זאת שוב עם הפצעת תקופת הנאורוּת. הם תרמו מספר מעורר השתאות של מעצבי המחשבה המודרנית. וכאשר נסגרו השערים החיצוניים, והמחשבה היהודית פנתה אל תוכה פנימה, הדופק היצירתי שלה לא החמיץ כמעט שום פעימה שעה שהיא הפנתה את מעייניה לדת ולמשפט ולהגות המיסטית של היהדות. מוקפים בדלות, בבורות ובאמונות תפלות, קיימו היהודים חיים המושתתים על ידיעת קרוא וכתוב ועל בקיאות בתורה ובמצוות. בפרפראזה על דברי המלט, גם אם חיו בתוך קליפת אגוז, הם ראו עצמם בנפשם מלכים על מרחבי אין–קץ.*
מאז ימי משה רבנו, ידע עם ישראל אל נכון שכוחו לא יהיה טמון בריבוי מספרי. "לא מרֻבכם מכל העמים חשק ה' בכם ויבחר בכם, כי אתם המעט מכל העמים".<sup style="color: gray;">4</sup> חרף זאת דבקו הם באמונה כי אלוהים חותר לתכלית מסוימת לאנושות, וכי לעם היהודי נועד תפקיד ייחודי בהגשמתה. בני העם הזה היו, בדרך שהיא מעורפלת אך אין לטעות בה, עדיו של ה'.<sup style="color: gray;">5</sup>
חייהם ישקפו את רצונו שלו. תולדותיהם ישקפו את תכניתו שלו. היחסים שבין ישראל לאלוהיו היו לעתים סוערים, פעמים רבות מתוחים, אך מעולם לא נותקו. בני העם היהודי עתידים להיות נושאי נוכחותו של האל בעולם שהייתה בו לעתים כפירה, ופשו בו תכופות אי–צדק ואלימות. בעידנים של סגידה לקולקטיב — אומה, מדינה, אימפריה — דיבר העם היהודי על כבודו וקדושתו של היחיד. בתרבויות שהתברכו כבר בזכותו של היחיד לעשות כאוות נפשו, דיבר העם הזה על משפט, על חובה ועל אחריות הדדית.
היה זה העם הראשון בהיסטוריה שיצק בשלטון כללי מוסר, שעמד על עליונות הזכות על פני הכוחנות ועל סמכותו של נביא למתוח ביקורת על מלך. העם הזה האמין שחרף המרחק העצום המפריד בין האינסופיות של האל לסופיות האדם, יש מן המאחד בין אדם לאלוהיו — המפעל המוסרי לשיפור העולם, ומבחינה זו אנו בבחינת "שותף להקדוש ברוך הוא במעשה בראשית".<sup style="color: gray;">6</sup> לא היה עם שהתעקש, בעקביות ובמאמצים כאלה, על ריבונותו הגורפת של הצו המוסרי. כפי שכתב פול ג'ונסון: "החזון היהודי הפך לאב טיפוס לשרטוט מתווים מפוארים לטובת האנושות, מתווים אלוהיים ומעשי ידי אדם כאחד. היהודים עומדים, לפיכך, במרכזה המדויק של החתירה הנצחית להעניק לחיים האנושיים את הכבוד הטמון בתכלית מסוימת".<sup style="color: gray;">7</sup>
המסורת מציעה הסברים אחדים באשר לתחילת מסעם של אברהם ושרה אל יעד נעלם. לפי אחד מהם, היה אברהם איקונוקלסט שניתץ את פסילי אביו.<sup style="color: gray;">8</sup> לפי הסבר אחר, היה אברהם פילוסוף, וכאשר ראה אנשים עובדים את השמש ואת הכוכבים, שאל: "אבל מי ברא אותם?" וכך הגיע לסיבת הסיבות, קרי לאל היחיד של המונותיאיזם.<sup style="color: gray;">9</sup> אך יש גם גרסה שלישית, רדיקלית יותר לאין ערוך. זו נובעת מספרות המדרש. פרשנות זו גורסת שאמונתו של אברהם לא החלה בתשובה, כי אם בשאלה.
<span class="poetry indentAll">ויאמר ה' אל אברם "לך לך מארצך". משל לאחד שהיה עובר ממקום למקום וראה בירה [ארמון] אחת דולקת. אמר: תאמר שבירה זו בלא מנהיג? הציץ עליו בעל הבירה, אמר לו: אני הוא בעל הבירה. כך, לפי שהיה אבינו אברהם אומר: תאמר שהעולם הזה בלא מנהיג? הציץ עליו הקב"ה ואמר לו: אני הוא בעל המקום.<sup style="color: gray;">10</sup></span>
קטע זה מן המדרש כה סתום ואפוף מסתורין, עד שהוגים יהודים בעלי שם בתקופתנו שגו לעתים תכופות בהבנתו. אחד מהם תרגם את צירוף המילים "בירה דולקת" כ"ארמון מלא אור".<sup style="color: gray;">11</sup> על פי פרשנות זו, נקלע אברהם לחיזיון מיסטי על יופיו של היקום, ומצא את אלוהים בבחינת אור שבתוך האור. תיאולוג אחר פירש את הקטע כצורה ראשונית של מה שנודע לימים כ"ההוכחה התכליתית" (הראיה הטלאולוגית). מתחת למעטה החיצוני של אקראיות–לכאורה, מגלה היקום סדר סבוך ומורכב. העולם לא הופיע באקראי. ברי כי בכל שלב מילא המקרה — מוטציה גנטית אקראית — חלק מסוים. ואולם מעשה הבריאה הניב חיים תבוניים, בעלי מודעות עצמית. במבט לאחור, אנו יכולים להבין כי הייתה זו המטרה שאליה חתרה האבולוציה, חרף אלף מכשולים של אי–ייתכנות שליוו כל שלב בתהליך. על פי גרסה זו, אברהם התבונן מבעד ללהבות המקרה וראה ארמון של סדר, ושם מצא את אלוהים, בעל הארמון, המדבר אל האדם.
שתי הפרשנויות לעיל הן פרשנויות יפהפיות, ולכל אחת מהן תוקף משלה, אלא שאין הן נאמנות לטקסט עצמו. אברהם רואה ארמון. בעולם יש סדר ומכאן שיש לו בורא. אך הארמון עולה בלהבות. העולם מלא באי–סדר, ברוע, באלימות ובאי–צדק. אך כלום ייתכן שמישהו בונה בניין ואחר כך נוטש אותו? אם פרצה בו אש, חייב להיות מישהו שיכבה אותה. מן הדין שיהיה בעלים לבניין. אם כך, היכן הוא? זו אכן השאלה, והיא אינה נותנת לאברהם מנוח.
בזאת אנו מגיעים לנקודת ההתחלה של האמונה היהודית, רדיקלית אז כעכשיו, שאפשר כי אין היא נהירה עדיין במלואה. אמונה אינה נולדת בתשובה כי אם בשאלה, לא בהרמוניה כי אם בדיסוננס. אם אלוהים ברא את העולם, משמע שברא את האדם. מדוע, אם כן, הוא מתיר לאדם להרוס את העולם? כיצד אמורים אנו ליישב את סדר הטבע עם האי–סדר של החברה? האם ייתכן שאלוהים ברא את העולם רק כדי לנטוש אותו?
מאז ימי קדם ועד היום קיימות שתי דרכים להסתכל על העולם. הראשונה טוענת כי אין אלוהים בנמצא. קיימים שני כוחות המתמודדים על הבכורה — מזל והכרח; המזל שמניב שוני, וההכרח שמעניק לחזק ניצחון על החלש. מנקודת מבט זו, התפתחותו של היקום היא קשיחה ועיוורת — לית דין ולית דיין, ומכאן שאין כל שאלה. ביכולתנו לדעת כיצד, אך לא נוכל לדעת מדוע, משום שאין מדוע. אין ארמון. כל מה שיש הוא להבות.
הגישה השנייה עומדת על כך שיש אלוהים. כל מה שהווה, הווה משום שאלוהים בראו. כל מה שמתרחש, מתרחש מכוח רצונו. לפיכך, כל אי–צדק אינו אלא אשליה. אפשר שהעולם עצמו הוא אשליה. סבלו של החף מפשע נועד ללמדו לגלות את האמונה באמצעות הייסורים, לאלפו לצייתנות באמצעות ענישה קשה, להנחילו שלווה באמצעות קבלה, להקנות לו תעצומות נפש באמצעות ייסורי הגוף. הרוע הוא הגלימה העוטפת את הטוב. אכן קיימת שאלה, אך לעולם ישנה תשובה, שכן אילו יכולנו להבין את אלוהים, היינו יודעים כי העולם הוא כפי שהנו משום שאילו היה שונה, לבטח היה פחות טוב. יש ארמון, ולפיכך אין להבות.
אמונתו של אברהם מתחילה בסירובו לקבל אף לא אחת מן התשובות, שכן בשתיהן טמונה אמת, והן סותרות זו את זו. הראשונה משלימה עם מציאות הרוע; השנייה מקבלת את מציאות האל. הראשונה גורסת שאם הרוע קיים, אלוהים אינו קיים. השנייה טוענת שאם אלוהים קיים, הרוע אינו קיים. אך מה אם נניח כי שניהם קיימים? מה אם נניח שגם הארמון קיים וגם הלהבות קיימות?
אם נכון הדבר, אם פירשתי את המדרש כהלכה, הרי שהיהדות פותחת לא בתמיהה על כך שהעולם הנו כפי שהוא, אלא במחאה על כי אין הוא כפי שהיה ראוי שיהיה. אותה זעקה, אותה אי שביעות רצון מקודשת, היא היא הנקודה שבה מתחיל מסעו של אברהם. בלבה של המציאות טמונה סתירה בין הסדר לתוהו — בין סדר הבריאה ובין התוהו ובוהו שאנו יוצרים. אין אפשרות ליישב את הקונפליקט הזה במישור המחשבה. אפשר ליישבו רק במישור המעשה — בעשייתו של העולם לשונה מכפי שהנו. כאשר המצב יהיה כפי שראוי לו להיות, אזיי נדע שהגענו אל מחוז חפצנו. אלא שלתכלית זו עדיין לא הגענו: לא בימי אברהם, ואף לא בימינו.
התשובה הקלה תהיה להתכחש למציאותו של האל או למציאות הרוע. או אז תיעלם הסתירה ונוכל לחיות בשלום עם העולם. אבל מהות החיים כיהודי היא האומץ לסרב לקבל תשובות קלות ולדחות הן את הנחמה והן את הייאוש. אלוהים קיים, לפיכך יש לחיים תכלית. הרוע קיים, לפיכך לא הגענו עדיין לאותה תכלית. עד אז עלינו להמשיך במסע, כפי שעשו אברהם ושרה, כדי להתחיל במשימת עיצובו של עולם מסוג שונה.
היהדות היא אמונה המתאפיינת בחוסר מנוחה ייחודי. היהודים מצויים במסע תמידי, אינם מרוצים מהסטטוס קוו ולעולם אינם מתמזגים כליל עם סביבתם. המדרש רומז היכן וכיצד נולדו תכונות אלו. מבחינת היהדות, האמונה היא דיסוננס קוגניטיבי, דיסהרמוניה בין העולם כפי שהוא ובין העולם כפי שראוי שיהיה. המתח הזה הוא הכוח העיקרי המפיח רוח בחיים היהודיים מאז ימי אברהם אבינו ועד ימינו אנו.
מה שמציק לנו בסיפור המדרשי אינו רק שאלתו של אברהם, אלא גם תשובתו של אלוהים. שכן אין הוא נותן לנו מענה של ממש. הוא אומר, למעשה, "אני כאן", מבלי להסביר את הלהבות. הוא אינו משתדל לכבות את האש. תחת זאת, דומה שהוא קורא לעזרה. אלוהים בנה את הארמון, האדם הצית בו אש, ורק האדם יכול לכבות את הלהבות. אברהם שואל את אלוהים, "היכן אתה?" האל משיב לו, "אני כאן, והיכן אתה?" האדם שואל את אלוהיו, "מדוע נטשת את העולם?" האל משיב לאדם, "מדוע נטשת אותי?" כך מתחיל דו–שיח בין שמים וארץ שאין דומה לו בשום אמונה אחרת, דו–שיח הנמשך ללא הפסק מזה ארבעת אלפים שנה. בשאלות הללו, שאלות שרק בן–השיח יכול לענות עליהן, האל והאדם מוצאים זה את זה. אפשר שרק יחדיו יוכלו לכבות את הלהבות בארמון.
נשאלת השאלה, מוסר מהו? באורח מסורתי ניתנו שתי תשובות לשאלה זו. על פי הראשונה המוסר הוא אובייקטיבי. הוא מצוי אי שם בחוץ, בעולם העובדות, בטבע ("חוק טבע") או במבנה החברה ובמוסכמות הרווחות בה. לפי השקפה זו, להיות מוסרי פירושו להתאים את עצמך.
ההשקפה השנייה גורסת שהמוסר הוא סובייקטיבי. הוא מצוי "כאן בפנים", ברגש האישי, בתשוקה הפרטית או באינטואיציה הפנימית. אין בנמצא אמת מוסרית מעבר למה שאנו מרגישים בלבנו פנימה. על פי השקפה זו, להיות מוסרי פירושו להיות נאמן לעצמך.
הדבקות בכל אחת מן ההשקפות הללו הולידה תוצאות הרות אסון. הטבע הוא לא אחת עיוור ואכזר, חברות אנושיות נוקטות שיטות של דיכוי, והמוסכמות הרווחות בהן גורמות עוול. לעתים המוסר תובע מאתנו לא להתאים את עצמנו. אך אם אנו נאמנים רק לעצמנו, הרי אנו קונים את חירותנו על חשבון זולתנו. טיבן של תשוקות שהן נוגדות זו את זו; והוא הדין לגבי רגשות ואינטואיציות. חברות הנבנות על בסיס העיקרון ש"איש הישר בעיניו יעשה", סופן שהן נקלעות לניצול ולמעשי אלימות.
לדידה של היהדות, המוסר הוא משהו אחר. הוא נשען על ברית, הוא תוצאה של שותפות — נישואים — בין האנושות לאלוהים. ברית (כמוה כנישואים) היא התחייבות הדדית שאיננה עובדת טבע אף לא מצב פרטי ואובייקטיבי, אלא קשר שנוצר מתוך הצהרה — המילה נאמרת, המילה מתקבלת, ומכבדים את המילה בנאמנות ובאמון.
הסיבה לכך שהמוסר נובע מכוח ברית היא שרק בתוך קשר כזה ובאמצעותו נגאלים סוכנים חופשיים מבדידותם, ויוצרים זה עם זה מערכת יחסים המכבדת את החופש והיושרה של כל אחד מהם, ובה בעת מאפשרת להם להשיג יחדיו את מה שאיש מהם אינו יכול להשיג בכוחות עצמו — הטוב שאינו מתקיים אלא בזכות השותפות בו. ברית היא שהופכת את האהבה לחוק, ואת החוק לאהבה. מה שנמצא בלב לבה של היהדות — הרעיון הנועז ביותר והמובן פחות שלה — הוא שבין שוכן מרום ליושבי ארץ, בין עוצמה אינסופית ובין בן–אנוש מוגבל וסופי בעליל, יכול להתקיים, וקיים, קשר כזה.
אלוהים ברא את הטבע, שאותו מסמל הארמון בסיפור המדרש. אבל אלוהים, שתר אחר קשר, יצר ברייה אחת המסוגלת למודעות עצמית, ולפיכך לחופש, ומכאן ליכולת לבחור ברוע. האדם, המצויד ביכולת זו, אכן מנצל אותה. הוא מצית אש בארמון, מעלה את העולם בלהבות. האל יכול לכבות את האש, אך מוטב לו להימנע מכך, משום שאם יעשה זאת, ישלול בכך את חירותו של האדם. ברייה סופית אינה חופשית בעולם שבו עוצמה אינסופית מתערבת כדי למנוע ממנה פעולה או התייצבות בפני השלכותיה של פעולתה.
רק האדם יכול לכבות את האש. אולם האדם איננו לבדו. שכן אלוהים, יוצרה של התודעה העצמית, הוא גם יוצר הלשון. האל אינו מסתפק בבריאה, אלא גם מתַקשר. אלוהים מדבר אל האדם ואומר לו כיצד לכבות את הלהבות. המוסר אינו עובדתי (תיאור פני הדברים) או סובייקטיבי (כיצד אני מבקש שיהיו) אלא נובע מברית, משמע: אלוהים נותן את דברתו לאדם, והאדם נותן את דברתו לאלוהים. אלוהים מלמד, האדם פועל, ושניהם גם יחד מתחילים במשימת תיקונו של עולם. השניים הופכים, כלשון חכמי התלמוד, "שותפים במעשה בראשית". חלפו ארבעת אלפים שנה, והרעיון הזה נותר עדיין מהפכני. ובאשר למשימה — היא טרם הושלמה.
האמונה היהודית, שהחלה עם אברהם אבינו, שהגיעה לכלל ביטוי באופן המפורט ביותר בברית שנכרתה בהר סיני, שנחזתה בעיני הנביאים ונוסחה בידי החכמים, פירושה כי בהיענותנו לקריאת האל אנו מסוגלים קולקטיבית לשנות את העולם. להבות חוסר הצדק, האלימות והדיכוי אינן בלתי נמנעות. ניצחונו של החזק על החלש, של הרבים על המעטים, של התחבולנים על אלה הנוהגים ביושר — כל הניצחונות הללו, גם אם התרחשו ברוב הזמנים וברוב המקומות, אינם חקוקים במבנה היקום. אפשר שהם טבעיים, אך האל הוא מעל הטבע, ומתוך שהאל מתַקשר עם האדם, גם האדם מסוגל לגבור על הטבע. היהדות היא הרגע המהפכני שבו האנושות מסרבת לקבל את העולם כמות שהוא.
<h3>ו; רעיון האדם</h3>
שום אומה לא התמסרה בצורה עמוקה יותר מן האומה היהודית להנחה כי לרעיונות יש עוצמה; כי בחירותו של אדם טמונה יכולתו לראות את העולם באורח שונה, ובעקבות זאת להתחיל לחולל בו תמורות. העולם הטבעי מורכב מסיבות ומתוצאות, מאירועים אשר בשל הנסיבות לא יכלו להתרחש אחרת. העולם האנושי שונה מזה. הוא נוצר בתנאים של חופש, מתוך תהליכי בחירה שהתאפשרו מכוחם של רעיונות. המחשבות שלנו מעצבות את מעשינו.
דמה בנפשך שאתה נכנס לחנות, נותן למוכר מטבע וקונה עיתון. אין עסקה פשוטה מזו. אתה עושה זאת מבלי לחשוב על כך. ואולם באירוע יחיד זה אתה נוגע בבלי דעת במכלול מוסדות שאם ייחקרו למלוא עומקם, יפרשו את מחצית סיפורו של המין האנושי. המטבע מספרת על האבולוציה הארוכה שעבר האדם מאז היותו צייד–מלקט ועד שהיה תושב של עיר, שבה הובילו התמחות וחלוקת עבודה לצורך בחליפין, מכאן לאמצעי חליפין, ולכן, בסופו של דבר, לכסף: בתחילה לפריט שהוא עצמו בעל ערך (מתכת יקרה), ולאחר מכן למטבע מופשטת המייצגת ערך. מאחורי העיתון עומד הסיפור על אודות סדרת הישגים טכנולוגיים, החל בכתיבה, המשך בדפוס וכלה בצורות החדשניות ביותר של תקשורת גלובלית מיידית. העיתון הוא גם חלק מהיסטוריה פוליטית שהעניקה לנו את הרעיון, כי בחברה חופשית אנו זכאים לגישה פתוחה למידע.
יש רעיונות שלאחר שנהגו, הופכים עד מהרה למורשתו הרווחת של המין האנושי. הגלגל, שהומצא במסופוטמיה העתיקה, אִפשר לאנשים להוביל חפצים כבדים מכפי יכולתו של האדם. עד מהרה התפשטה התגלית אל מחוץ לאזור, וזאת משום שהייתה פשוטה ומשום שפתרה בעיה מעשית שניצבה בפני כל חברה. רעיונות אחרים מתפשטים לאט יותר. דרושה להם סביבה מיוחדת כדי שיהיה בכוחם להכות שורשים. הסינים המציאו דברים רבים — את הדפוס ואת אבק השריפה, למשל — זמן רב לפני המערב. ואולם סין לא עברה מהפכה תעשייתית. זו אירעה דווקא באירופה. באופן כלשהו הייתה למערב גישה למכלול רעיונות, שלא היו זמינים בסין, והללו אפשרו לו להניב צמיחה כלכלית מהירה.
יש גם רעיונות, שעל אף שבצורתם הבסיסית ביותר הם נחלת הכלל, מימושם השלם והמפורט ביותר נותר נחלתה של תרבות מסוימת. בכל חברה יש מוסיקה, אך מעטות החברות המפתחות את רעיון הסימפוניה. כל קבוצה אנושית מספרת סיפורים, אך מספר מצומצם בלבד מפתח את הרעיון לכלל רומן. לכל ציביליזציה יש מבנה משפחתי, אלא שהמשפחה מקבלת צורות שונות — גרעינית, מורחבת, מונוגמית, פוליגמית — בתקופות שונות ובמקומות שונים. המרקם של חיי המשפחה הוא לעתים קרובות סימן היכר מקומי של אומה פלונית ושל מסורותיה.
תרבויות שונות מייצגות חיים שונים, אפשרויות אנושיות שונות שאינן זמינות במקומות אחרים. האנושות נזקקה ליוון העתיקה כדי לגבש את תפיסת הדמוקרטיה. היא נזקקה לישראל העתיקה כדי לגלות את רעיון הזמן כמסע, ובכך אפשרה את רעיון הקִדמה של המערב. רעיונות פותחים דלתות, אשר בלעדיהם היו נותרות סגורות בפני הדמיון האנושי. ואף על פי שתרבויות אחרות עשויות לאמצם, הרי שלא אחת עדיין יש לשוב לאחור אל מסורת או אל אמונה מסוימת כדי למצוא אורח חיים בצורתו המפורטת, המשוכללת ביותר.
לפיכך, יש בכוונתי להתחקות כאן אחר המסע היהודי בדרך לא–סלולה. באורח שגרתי, דיון מעין זה היה מתרכז בהיסטוריה היהודית, בקורותיו של העם מזה ארבעת אלפים שנה מאז אברהם ושרה, או שהיה עוסק, לחלופין, בחוקיה, בפולחניה ובמנהגיה של היהדות כדרך חיים. תחת זאת, אני מתכוון להתמקד בתולדות הרעיונות היהודיים, בתיאור הדרך שבה שורה של תגליות מהפכניות בתכלית נחתו בקצב מהיר בזו אחר זו במהלך החיים היהודיים, כשכל אחת מהן מתפרצת כזיקוקין די–נור, מאירה בהבזקי אור את שמי הלילה.
מילטון הימלפרב התבטא, במילים שציטטתי לעיל, כי "כל יהודי בפני עצמו מודע לכך שהוא רגיל בתכלית; ואולם כציבור של יהודים דומה שאנו נקלעים, פעם אחר פעם, למקומות נישאים ונשגבים". ברצוני להבין מדוע. שהרי אכן יש דבר מה לא–רגיל בחיים היהודיים, דבר מה שאינו בנמצא במקום אחר, לא בדתות מונותיאיסטיות גדולות אחרות, לא בדתות המזרח, אף לא במסורות ההומניסטיות החילוניות שצצו באירופה אחרי המאה השבע–עשרה. במהלך חיפושיי, אני מתכונן למלא אחר כלל פשוט. אין לי כוונה למצוא מקלט בתפיסה של "לא ניתן להסבר". אנו עשויים להיכשל, אך בה בעת אל לנו לחדול מניסיונותינו להבין את מה שניתן להסבר. תהיה היהדות אשר תהיה, היא לבטח אינה אמונה עיוורת — אפשר ששום דת זולתה לא העלתה תרומה גדולה יותר בתחום הביקורת על התבונה האנושית.
להיות יהודי פירושו, לכאורה, לעסוק בדברים פשוטים. הדבר כרוך בתפילה, בלימוד תורה, בברכות על המזון, בהקפדה על הלכות כשרות, בשמירת השבת והמועדים ובמאמץ לשמור על הגינות בעסקים. פירוש הדבר להינשא ולהוליד ילדים ולשמור בקפדנות על הכללים המורים לאדם איך להיות בן–זוג, הורה, ילד. היהודי נדרש להיות חלק מקהילה, להתפלל בבית הכנסת שלה, לתרום לצורכי הסעד שלה וליטול חלק בחייה המשותפים, לבקר חולים, לנחם אבלים, להשתתף בשמחות וביגונות של הזולת. כמו כן, פירוש הדבר להיות חלק מעם כלל–עולמי שביתו אמנם בישראל, אך קהילותיו פזורות ברחבי התפוצות. אלה הדברים שהם הטקסט והטקסטורה של מסכת החיים היהודיים, וכאשר אנו חלק מהם, הם נראים טבעיים לא פחות מכניסה לחנות לצורך קניית עיתון.
אולם אם בכך תסתכם הבנתנו באשר למהות היותנו יהודים, הרי שניכשל כישלון חרוץ ולא נשכיל להעריך את היסודות שעליהם אנו עומדים, את הרעיונות שמהם מורכבים חיינו. אנו נתייחס ליהדות כאל וריאציה בעלמא על נושא אוניברסלי — דת אחת מני רבות, על כתביה המקודשים, פולחניה והאירועים במחזור חייה. מנקודת מבט כזאת, היות יהודי בעיני יהודים אינו שונה מהיות נוצרי בעיני נוצרים, או מלהיות זורואסטרי בעיני בני דת זרתוסטרא. במקרה כזה, אין חשיבות רבה לשאלת זהותנו. אדם יוכל לטעון שכל הדתות אמיתיות או מזויפות במידה שווה. אז מה הטעם לכל המהומה והטרחה סביב השמירה על זהות יהודית? אם כל היהודים יהפכו בן לילה לבודהיסטים, הם ייוותרו עדיין בני אנוש, עדיין יהיו מחויבים ליושר, לטוב לב ולקדמה של המין האנושי. העולם לא יְאַבֵּד מאומה. אנו לא נאבד דבר. כתוצאה מכך תיגרע פשוט אמונה אחת, תיגרע שפה אחת של הדמיון. בדומה לדינוזאורים, תרבויות גם הן נכחדות, ואילו העולם עדיין ממשיך להתקיים ולנוע קדימה. אלא שלא כך הם פני הדברים.
בזעקתו של אברהם כלפי הארמון בלהבות, התרחש דבר מה שעתידה להיות לו משמעות אדירה באשר לעתיד המין האנושי. בחלוף השנים והזמנים, הוא עתיד לחולל שינוי לא רק בקורות אברהם וילדיו, אלא גם ברוב רעיונות היסוד של הציביליזציה המערבית. הנה כך מנסח זאת תומס קאהיל:
<span class="poetry indentAll">היהודים העניקו לנו את הפן החיצוני ואת הפן הפנימי, היינו את השקפתנו ואת חיינו הפנימיים. יקשה עלינו להקיץ בבוקר או לחצות את הכביש בלי להיות יהודים. אנו חולמים חלומות יהודיים ורוקמים תקוות יהודיות. לאמיתו של דבר, את מרבית המיטב שבמילותינו — חדש, הרפתקה, הפתעה, מיוחד, יחיד, אדם, ייעוד; זמן, היסטוריה, עתיד; חופש, קִדמה, רוח; אמונה, תקווה, צדק — העניקו לנו במתנה היהודים.<sup style="color: gray;">1</sup></span>
ואף על פי שהיהדות העניקה רבים מן הרעיונות הללו לדתות–בנות שלה — הנצרות והאיסלאם — ובאמצעותן ליותר ממחצית אוכלוסיית העולם, אף אחת מן האמונות הללו לא אימצה את החזון היהודי; כמו כן, דתות אלו אינן מהוות בפשטות חלק מן המורשת המשותפת של העולם המודרני.
יש הבדל בעל חשיבות מכרעת בין אמת מדעית לאמת מוסרית. תגלית מדעית, לאחר שנבדקה והוכרז על תקפותה, הופכת חלק מן הבניין שבתוכו כולנו מתגוררים. מדענים אחרים מוסיפים עליה ממצאים חדשים. איננו צריכים לבחון את ההמצאה שנית ולגלותה מחדש בכל דור ודור. די לנו שנהגתה בעבר ונמצא שהיא עובדת. מאותו רגע ואילך, אפשר בדרך כלל להתייחס אליה כאל דבר מובן מאליו. אמיתות מוסריות שונות מטבען. לא די להגות בהן — שומה עלינו לחיות אותן. ערך, אידיאל מוסרי או מנהג חברתי קבוע זקוקים לתרגול וטיפוח מתמידים, שאם לא כן ידעכו ויגוועו. ניתן להחזירם לחיים, אך הדבר כרוך בכאב ובמחיר כבד. אם לא חיים את החופש, הוא אובד, ונדרשים מאמצים גדולים כדי להחזירו על כנו. אם חברה מאפשרת את התפוררות המבנה המשפחתי שלה, עלול להידרש מהלך שאינו רחוק ממהפכה כדי להחזירו למעמדו הקודם. היהדות היא מכלול של אמיתות מוסריות — אמיתות אוניברסליות המתממשות באורח חיים מיוחד. חשיבותה של היהדות לסביבה המוסרית של המין האנושי אינה מתבטאת אך ורק בכך שהגתה אמיתות חדשות, הגם שעשתה זאת. חשיבותה טמונה בכך שהיהודים ממשיכים לחיות אותן אמיתות, כך שאילו היהדות הייתה חדלה להתקיים, היה גווע עמה דבר מה מהותי לציביליזציה המערבית.
מבחינות רבות נותרת היהדות שפה זרה אפילו כיום, שפה שאינה מובנת במלואה לאחרים או לנו עצמנו. מהותה של היהדות כולה כרוכה בניסיון לממש רעיונות מסוימים על האנושות, על החופש, על האחריות ועל החברה — רעיונות שאנו, כיהודים, אפשר שאיננו מודעים להם, כפי שאנו עשויים לקנות עיתון בלי להכיר את התהליכים הכלכליים, הטכנולוגיים והתרבותיים המאפשרים דבר זה. ואף על פי כן הם משפיעים עלינו, שכן הם נעים מתחת לפני השטח של החיים היהודיים, כמו גאות גדולה ורבת–עוצמה באוקיאנוס, הנושאת אותנו על גליה וסוחפת אותנו עם זרמיה.
החיים היהודיים, אף על פי שהם מורכבים ממעשים פשוטים ולעתים חוזרים על עצמם, הם החוט המקשר אותי למכלול רעיונות מהפכניים — מונומנטליים בהיקפם, אנושיים בתכלית בהשפעתם, אשר מתממשים הלכה למעשה בחייהם של יחידים — המרכיבים את ספר התורה של העם היהודי, כפי שהוא חי את סיפורו מזה מאות בשנים ועל פני יבשות תבל. אפשר שרק ברגעים נדירים — חתונה יהודית, יום הכיפורים, ביקור בירושלים, אירוע דרמטי בישראל — מודע אני במלוא מובן המילה לתפארת החיים היהודיים ולמסתורין האופפים אותם. ייתכן שרק כפעם בפעם חש אני את הנצח הזורם דרך מעשיי, או מרגיש את משק כנפיה של השכינה. אך אלו צלילים המתנגנים תדיר, וביכולתנו לשמוע אותם אם רק נתאמן בהקשבה.
מוכר לנו הרעיון שבישראל העתיקה גילתה האנושות לראשונה את אלוהים, האל היחיד, בורא שמים וארץ. עד אז נראה האל — ליתר דיוק האלילים — כחלק מן הסדר הטבעי. בדיוק כשם שהיו פלנטות וכוכבים רבים ואין–ספור מיני בעלי חיים, כך היו אלילים רבים. הם נלחמו, נאבקו וגיבשו מדרגי שליטה, יוצרים אט–אט סדר מתוך התוהו ובוהו. יש בידינו עדויות רבות מאותן תקופות עתיקות, ואף ששמותיהם של האלילים משתנים — תלוי אם מדובר במסופוטמיה, במצרים, בכנען או ביוון העתיקה — הדמיון בין הסיפורים ראוי בהחלט לציון. אל הרקיע מנהל קרב נגד אל הים, ומתוך ניצחונו יוצר יבשה, על פי רוב על גופתו של קרבנו המובס. אל הגשם והברקים מעבר את אלת האדמה, ומתוך העיבור גדלה תבואה והאדמה מניבה את יבוליה. אין הבחנה מובהקת בין הטבע, בעלי החיים, האלילים והמין האנושי. שרטוטי דיוקן מוקדמים של אלילים, בין בציורים ובין בפסלונים, מציגים אותם לעתים קרובות כשילוב בין בעל חיים לאדם. בסיפורים שסופרו עליהם הם הופיעו בדרך כלל כהאנשה של כוחות הטבע — השמש, הים, הרוח, הגשם. זהו עולם המיתוסים, ניסיונה הכתוב הראשון של האנושות להבין את עצמה.
היקום המיתי הוא יקום מדרגי, והשלטון הוא שמחזיק אותו לבל יתפרק. העולם העתיק התאפיין בכך שהסדר בו עמד תמיד בסכנת התוהו ובוהו, אם בגלל מבול אם בשל בצורת, ואם במלחמה נגד שבטים פולשים. באמצעות סיפורים שסיפרו, הסבירו אנשים לעצמם מדוע אלה הם פני הדברים. ההפרעות והשיבושים כאן משקפים מאבקים מוחלטים יותר אי שם, בין אלילים, בין איתני הטבע, בין כוחות מתחרים המרכיבים את המציאות. בפולחניהם הדתיים הזדהו אנשים עם אותם קרבות וחיו אותם מחדש, וכך התייצבו לצד הכוחות המנצחים. אם אל השמים ינצח בקרב נגד הים, לא יהיו שיטפונות באותה שנה. הזדווגות מוצלחת בין אל הגשם ובין אלת הקרקע תניב יבולי ברכה. אם אל השבט יהיה חזק, יובסו הפולשים ויוכו שוק על ירך. אם רק נוכל לשחזר על פני האדמה, באמצעים קונקרטיים ונראים לעין, את הכוחות הסמויים המוזרים האופפים אותנו, נצליח להתגבר על הפחד באמצעות מיפוי הלא–נודע.
כפי שידוע לנו היום, זוהי משמעותם של אותם בניינים עתיקים, מבני הזיקוראת, שנבנו בידי השוּמרים בערש הציביליזציה בעמק הפרת והחידקל, והיו למשל ולשנינה בתנ"ך כמגדל בבל. המבנה האדריכלי שלהם, יותר משהיה אמנותי היה קוסמולוגי, היינו תיאוריה של חקר היקום בצורתה הפיזית. נדבכי הבניין שנבנו ברצף זה על גבי זה, ייצגו את שלטונם של הכוחות העליונים על הנמוכים מהם. הזיקוראת היה סמל הסדר שבו שחזרה החברה את חזונה על העולם, וקבעה מסמרות באשר למבנה הכוח המדרגי שלה עצמה. האלים היו חלק מן הטבע, כך גם המין האנושי. בטבע שולטים החזקים בחלשים, הרבים חולשים על המעטים, בעלי האונים גוברים על חסרי האונים. איננו יודעים אם זה היה באמת הסיפור הראשון שסיפרה לעצמה האנושות על אודות מוצאה. ממצאים עדכניים ביותר מצביעים על כך שהתנ"ך צדק כאשר זיהה, בתקופה מוקדמת יותר, מונותיאיזם קדמוני — העולם של אדם וחוה, שעדיין דבקים בו באזורים נידחים כמה שבטים של ציידים–מלקטים שנותרו לפליטה. אך אין ספק שאותו מונותיאיזם נשכח משהעתיקו אנשים את מקום מושבם אל המישורים הפוריים, והחלו את השלב המרכזי בהתפתחות האנושית — לידתה של עבודת האדמה, חלוקת העבודה ועלייתן של חברות גדולות שארצותיהן משתרעות על פני שטחים נרחבים. מתוך חתירה לשלמותן של אותן חברות ובשל מאבקים באיתני הטבע, שהפכו את החיים למסוכנים כל כך, נולד המיתוס, שהיה הניסיון ארוך–הטווח הקדום ביותר לגבור על התוהו ובוהו.
למיתוס הייתה נקודת מבט מסוימת על המין האנושי, השקפה ששבתה בקסמיה את הדמיון האנושי במשך זמן רב. המציאות היא עוצמה, והעוצמה היא הקולקטיב. רק כאשר היחידים יוצרים חברות, יש בכוחם לגבור על הכוחות הסובבים אותם, ואין החברות מתקיימות אלא כאשר הרבים משתעבדים למעטים. במיתוסים ובפולחנים העתיקים המלכים הם אלים, או שהם שואפים להיות אלים. שאר האנושות, על דירוגיה השונים, ניתנת להחלפה. הם נמלים פועלות המשרתות את המלכה, או בהמות משא המשרתות את בעליהן; כוח אדם, צבא; אמצעים להשגת מטרה. הפיצול הזה בין דרגות ומעמדות היה בלתי נמנע בחברה כשם שההייררכיה שבין בעלי החיים הייתה בלתי נמנעת במאבק על הישרדותם. הדבר היה ברור כשמש; זה היה חוק טבע; זו הייתה המציאות.
על רקע תפאורה זו נהגה משפט שבישר את המעתק התבניתי הגדול בתולדות המין האנושי. "ויברא אלהים את האדם בצלמו, בצלם אלהים ברא אֹתו, זכר ונקבה ברא אֹתם".<sup style="color: gray;">3</sup> הנחה יחידה זו הייתה בבחינת מטען נפץ בבסיס כל המבנה של העולם העתיק והביניימי. נדרשו אלף שנים למימוש הפוטנציאל הגלום בה. אך משהוכרזה, כל השאר היה בלתי נמנע. מתוך המעיין הזה עתידים לנבוע הרעיונות הגדולים ששינו את פני המערב — קדושת חיי האדם, כבודו של היחיד, זכויות האדם, ריבונותה של מערכת המשפט, שלטון החוק ורעיון החברה החופשית. קשה לתאר גישה כה נוגדת את האינטואיציה. שמלכים, שליטים, קיסרים ופרעונים היו בצלמו של אלוהים — זאת ידע כבר העולם העתיק. אבל ההכרזה שכולנו נבראנו בצלמו הייתה הכרזה מהפכנית בעליל.
במחקר על הדמיון המוסרי בספרות המערבית כתב פעם ליונל טרילינג את הדברים הבאים:
<span class="poetry indentAll">בנקודה מסוימת בתולדותיהם, נעשו בני אדם לאנשים יחידים. זוהי הצהרה מגוחכת כשהיא ניתנת במנותק. במה היה האדם שונה מן היחיד? האם לאדם שנולד לפני תאריך מסוים לא היו עיניים? האם לא היו לו ידיים, איברים, חושים, חיבות, תשוקות? אם דקרו אותו היה מדמם, ואם דגדגו אותו היה צוחק. אלא שהיו דברים שהוא לא עשה עד שנהפך ליחיד. הוא לא היה מודע, למשל, למה שכינה היסטוריון אחד, ג'ורג' גוסדורף, "חלל פנימי". הוא לא דמיין את עצמו, כפי שמנסח זאת דלאני, ביותר מתפקיד אחד, ניצב מחוץ או מעל לאישיותו הוא; הוא לא שיער שהוא עשוי להיות אובייקט שיש בו עניין לזולתו, לא משום שהשיג דבר מה ראוי לציון או משום שהיה עֵד לאירועים גדולים, אלא פשוט משום שכיחיד נודעת לו חשיבות.</span>
טרילינג מתייחס למעתק האדיר בתודעה שהתחולל אי שם בין המאה השש–עשרה למאה השבע–עשרה, עם עליית הפוריטניות. עם זאת, למען הדיוק, היחיד נולד זמן רב קודם לכן. רק לאחר המצאת הדפוס ותפוצת הרפורמציה — שבמהלכה שכנעו לותר ובני–זמנו חלקים גדולים באירופה לשוב אל התנ"ך — התגלה היחיד ונעשה בסיס לסדר חברתי חדש וחופשי יותר.
שני אירועים חוללו את "לידתו של המודרני": הרנסנס, שהיה גילוי מחדש של יוון העתיקה, והרפורמציה, שהייתה כינון מחדש של רעיונות עיקריים מסוימים של התנ"ך. הציביליזציה המערבית היא במידה רבה תולדה של פעולת הגומלין בין שתי ההשפעות המכריעות והמנוגדות הללו — ההלניסטית והעברית. כה חשובות ומהותיות הן השתיים, עד שיותר משהן היבטים של העבר, הן אפשרויות קבועות של ההווה. שתיהן יחדיו מגדירות שתי דרכי התבוננות במצבו של האדם.
יש דרך לתמצת את תולדות המערב בשלושה משפטים. בתחילה האמינו האנשים באלים רבים. הגיע המונותיאיזם וצמצם אותם לאל אחד, ואז הגיע המדע וצמצם אותם לאפס. או במילים אחרות: המיתוס היה ניסיונה הראשון של האנושות להבין את העולם. אחר כך הופיע המונותיאיזם, שערטל את העולם ממיתוסים. ולבסוף, בא המדע ולימד אותנו שאיננו זקוקים אפילו לאלוהים; כל שאנו זקוקים לו הוא התבוננות ויכולת לחבר דבר אחד למשנהו. אלוהים נעשה מיותר, או לכל היותר נחשב למחולל "המפץ הגדול", והתנ"ך צומצם לכדי תחנה מוקדמת בדרך הארוכה אל המדע.
זוהי השקפה שלמדנו לקבל, אולם קיימת דרך אחרת לספר את הסיפור. משחר הציביליזציה ועד ימינו אנו, המין האנושי הוגה בשאלת מקומו ביקום. בהשוואה לכל מה שקיים, גודלו של כל אחד מאיתנו שואף לאפס. אנו נולדים, אנו חיים, אנו פועלים ואנו מתים. בכל רגע נתון, המעשים שלנו, במקרה הטוב ביותר, הם בבחינת יד מנופפת בתוך המון רב, אדווה קלה באוקיאנוס, גרגר חול בחוף הים האנושי. העולם הקדים אותנו במיליארדי שנים, והוא ימשיך להתקיים זמן רב אחרי מותנו. כיצד קשורים חיינו להתרחשות הטוטלית? לשאלה הזאת היו מאז ומתמיד שתי תשובות, מנוגדות במהותן.
היו תרבויות — ואין דוגמה קולעת יותר מיוון העתיקה — שהסתכלו על העולם במונחים של כוחות אימפרסונליים כבירים. באותה תקופה, כוחות אלו היו רעשי אדמה, שיטפונות, מגפות, רעב ובצורות, וזאת במקביל לתהליכי הטבע: לידה, גדילה, דעיכה ומוות. כיום אנו נוטים יותר לזהותם עם הכלכלה העולמית, המדיניות הבינלאומית, הסביבה ואוטוסטרדת המידע. המכנה המשותף שלהם הוא שאין להם נגיעה אישית. הם אדישים לנו, בדיוק כשם שגל של גאות ושפל אדיש למה שהוא סוחף עמו. התחממות כדור הארץ אינה בוררת את קרבנותיה. שפל כלכלי אינו נעצר כדי לשאול מי סובל ממנו. מוטציה גנטית מתרחשת מבלי שאיש יחליט אצל מי יקרה הדבר.
מנקודת מבט מעין זו, הכוחות השולטים בעולם נראים עיוורים ביסודם. אין הם מופנים אלינו. בין שנעמוד על דרכם ובין שנפנה להם דרך, אין בקיומנו כדי להסיטם. אין הם מתייחסים אלינו כאל בני אדם. בעולם כזה, יהירות מופרזת (היבריס) באה על עונשה ההולם (נמזיס). התקווה האנושית היא בבחינת פרלוד לטרגדיה. הטוב ביותר שאליו נוכל לשאוף הוא מזיגה שבין הדוניזם לסטואיציזם — למהר ולתפוס כל תענוג המזדמן לידינו ולהתעטף באדישות הרואית כלפי גורלנו. זוהי ראייה עקבית, אך קרה וקודרת.
חזון אחר נולד בישראל הקדומה, חזון שראה ביקום את הפנים האישיים, קרי אלוהים, שיצר את היקום כפי שהורים מביאים ילד לעולם — לא בעשייה עיוורת, כי אם מתוך אהבה. אין אנו נטולי חשיבות, ואיננו לבדנו. אנו מצויים כאן משום שמישהו יצר אותנו בכוח רצונו, מישהו שחפץ בקיומנו, שנהירות לו מחשבותינו העמוקות ביותר, שמעריך אותנו בייחודיות שלנו, שרוחו היא נשמת אפנו ובזרועותיו אנו מוצאים מרגוע, מישהו שבו ובאמצעותו אנו מחוברים לכל מה שהווה.
יש נתיב התפתחות אינטלקטואלית שעובר מן המיתוס אל הפילוסופיה, וממנה אל המדע. הנתיב הזה בוחן ומגלה מציאות מוחלטת בכוחות הגדולים של הטבע — קוסמולוגיה, אסטרופיזיקה ופיזיקת חלקיקים, נוירופיזיולוגיה, גנטיקה — וכן חוקר הוא את הכוחות המקבילים הפועלים בחברה — סכסוכים מעמדיים, מאבקי כוח, עליונותן המתחלפת של אליטות. אלה הדברים שעושים אותנו למה שהננו.
התנ"ך מייצג חלופה רדיקלית, חלופה הממקמת את המפתח לפירושם של חיי אנוש במקום שונה בתכלית, לא בגלקסיות מרוחקות אף לא בכוחות מקרוקוסמיים, אלא דווקא ברוח האדם. לא בתודעה גרידא, תודעה שאותה אנו חולקים עם בעלי חיים אחרים, כי אם בתודעה עצמית, הנובעת מן המתת שקיבל האדם, הלא היא השפה השגורה בפיו. מאחר שהתברכנו ביכולת דיבור, אנו מסוגלים להמשיג, לחשוב ולראות בעיני רוחנו עולם שונה מזה שאנו מצויים בו כיום. זוהי יכולת בעלת עוצמה מכרעת, ובכוחה להגדיר את הממד הייחודי בהוויה האנושית. אנו מסוגלים ליותר מסתם תגובה לדחפים; ביכולתנו לשקול חלופות ולבחור ביניהן. אנו יכולים לדמיין ולפעול כשאנו נסמכים על כוח הדמיון שלנו. בשל כך אנו נהנים מחופש בדרך שאינה עומדת לרשותה של כל צורת חיים אחרת.
בנוגע לכל דבר אחר יש בידינו לתת הסבר מדעי. אירועים הם המסוּבָּבים של סיבות. הדטרמיניזם שולט בכיפה. ואילו התודעה האנושית איננה תוצאה של דבר מה בעבר. פניה אל העתיד — עתיד מעורפל במיוחד, משום שהוא מותווה בידי הבחירות שלנו, ואילו הן עצמן נובעות מיצירתיות המחשבה. דבר אינו יכול לנבא את דפוסי הדמיון האנושי, ומשום כך אנו מסוגלים ליצור אפשרויות פעולה חדשות. החיבור הזה — בין הלשון, הדמיון, היכולת לבחון עתידים חלופיים והחופש לברור ביניהם — הוא שמתווה את המסתורין האופפים בן אנוש. זה המקום שבו המונותיאיזם מצא את אלוהים. האמונה היהודית היא הביטוי הנעלה של המציאות, מאחר שהיא מגיבה על ההוויה האישית ומאששת אותה.
סיפור הבריאה בפרק א של ספר בראשית הוא סיפור מדהים במקוריותו, שקשה למצוא לו מקבילה בזמן הקדום. כפי שציין הסוציולוג הדגול מקס ובר, זו הייתה הפעם הראשונה שקבוצת בני אדם תיארה את העולם בלא הצורך להסתמך על המיתוס. התיאור התנ"כי אינו נזקק לא לכוחות מתנגשים, לא לקרבות בין אלים, אף לא לרוחות גחמניות. אלוהים אומר את דברו, והיקום נברא. אלוהים אינו שוכן בטבע אלא מתעלה עליו ומורה לו לעשות כמצוותו. לטבע אין רצון, או מכלול מאוויים, משלו. הוא אינו אפוף עוד מסתורין. בלשונו של ובר, "התפוגג קסמו" של הטבע, משמע התערטל מן המיסטיקה, מן הדת. הייתה זו קפיצת דרך מחשבתית אדירה. היא זו שאפשרה, לראשונה, את התפיסה המדעית. אם אלוהים ברא את העולם, הרי שעקרונית ניתן להבינו באמצעות השכל. הנה התפזרו להם ערפילי האי–רציונליות.
מפליא הדבר שהעם היהודי לא המשיך בקו הזה, ולא הצמיח את המדענים הראשונים של העולם. נהפוך הוא — התנ"ך מייחד למעשה הבריאה לא יותר משלושים וארבעה פסוקים, ואינו מאזכר אותו בהמשך אלא לעתים נדירות. מכאן ואילך מפנה המקרא את תשומת לבו לאנושות ולמסע הארוך והמפרך אל סדר חברתי רחום ורב–חסד, סדר המכבד את צלם אלוהים שבמין האנושי. יותר משמעסיק אותו הבית שבנה אלוהים בעבור האדם, מעסיק את התנ"ך הבית שבונה האדם לאלוהיו. בעיניו הדבר המהותי אינו עולם הטבע שברא אלוהים, אלא העולם החברתי שאנו יוצרים. זוהי חשיבותו של הספר הנקרא בפינו "בראשית". ללא הסתכלות מסוימת על האל, לעולם לא היינו מגיעים לרעיון האדם יציר כפיו. כל עוד לא ראינו את אלוהים כישות נבדלת בתכלית מהטבע, לא יכולנו לייחס למין האנושי את היכולת לחולל תמורות בטבע. כל עוד לא קם מי שהבין את רעיון הרצון היצירתי האלוהי, לא היה אפשר לגבש את תפיסת הרצון היצירתי האנושי. בחירות האלוהית מצאו אבותינו את המנדט לחירות אנושית. מהפכה תיאולוגית הוליכה למהפכה חברתית. באישיותו של האל גילו הם את האישור האולטימטיבי לסגולותיו האנושיות של המין האנושי.
זוהי חשיבותן של דמויות התנ"ך — אברהם ושרה, משה ויהושע, דבורה וחנה וכל הגיבורים התוססים האחרים שרוקמים את סיפורו של ספר הספרים. אלה הם היחידים הראשונים הניתנים לזיהוי בספרות; הם אינם אלים למחצה, אף לא גיבורים מיתיים במצבים אפיים, אלא אנשים רגילים המתחבטים בדילמות מוסריות, חולמים על ילדים ועל בית. במסתו הנודעת "צלקתו של אודיסיאוס" מציין אריך אוארבך כי דמויות התנ"ך קונקרטיות ואנושיות לאין ערוך מאלו של הומרוס. זו הסיבה שבגללה נותרו האירועים במקרא רעננים כל כך אלפי שנים לאחר שתועדו בראשונה. התיאורים הללו שייכים לנקודת הזמן שבה גילה האדם לראשונה את היחיד.
לעובדה זו היו השלכות כבירות על צורת החשיבה שהתאפשרה עתה בנושא מצבו של האדם. היהדות הייתה הדת הראשונה שהתנערה מעבודת אלילים, עומדת על דעתה כי דבר אחד בלבד בבריאה ראוי להיחשב כצלמו של האל הנשגב, והוא האדם עצמו, האדם החי, המדבר, הבוחר, הפועל, והאחראי למעשיו מבחינה מוסרית. כבר בפתיחת ספר בראשית מתגבש רעיון אשר ייהפך בסופו של דבר להנחה של היהדות שאין כמוה שנויה במחלוקת, והיא כי מאחר שהמין האנושי על שלל גווניו אינו יכול להצטמצם לכדי צלם יחיד, כך האל אינו יכול להצטמצם לכדי אמונה אחת או שפה אחת. אלוהים קיים בַּשונוּת, ולפיכך בוחר הוא כעֵדו עַם הדבק בשונוּת.
בכל הנוגע לעקרונות המוסר, היהדות הייתה הדת הראשונה שעמדה על כבודו של האדם ועל קדושת החיים. בפעם הראשונה נפסלה האפשרות להקריב את היחיד למען הקבוצה. הרצח לא זו בלבד שהיה פשע נגד האדם, אלא נחשב גם כחטא לאלוהים. "שֹׁפך דם האדם באדם דמו ישפך, כי בצלם אלהים עשה את האדם".<sup style="color: gray;">7</sup> הנה, בפסוק זה כבר נחזה המשפט מתוך הכרזת העצמאות האמריקנית, המדבר על כך שכל בני האדם נולדו שווים, "שהבורא העניק להם זכויות מסוימות שאי–אפשר לשלול מהם". איננו יכולים לוותר על מה שאינו שייך לנו. קדושת החיים חקוקה במבנה היקום מכוח מעשה הבריאה. זוהי אמת מידה שאינה פתוחה למשא ומתן, נורמה שעל פיה ראוי לשפוט כל התנהגות אנושית.
ואולם בעיני התנ"ך עצמו, התוצאה החשובה ביותר הייתה חברתית ופוליטית. אפילו היום קשה להבין שדת ישראל מוגדרת כפסילה של שתי האימפריות הגדולות ביותר בעולם העתיק — מסופוטמיה ומצרים. שני המסעות היהודיים הגדולים — של אברהם ממסופוטמיה ושל בני ישראל ממצרים — הם מסעות שחרור ממבנים חברתיים קיימים. שתי הציביליזציות התאפיינו במפעלי בניין אדירים, הנחשבים, גם כיום, להישגים טכניים מרשימים. אולם בעיני התנ"ך אין הם מרשימים אלא מדכאים. מפעלים אלו היו אפשריים אך ורק בסדר חברתי שבו חלק הארי של האוכלוסייה היה, למעשה, משועבד. הרעיון הגורס שאלוהים אינו עומד לצד בעלי האונים אלא דווקא לצד חסרי האונים, הרעיון שעל פיו בורא תבל משחרר עבדים, היה הכוח המהפכני הגדול ביותר שהוכנס אי פעם לזירה הפוליטית. ועדיין לא נס לחו.
לרעיון אחד — שאלוהים מעניק את צלמו לא רק לשליטים ולקיסרים, אלא לכל הגברים והנשים באשר הם — היה ועדיין יש הכוח לבחון את כל המבנים החברתיים באמות מידה יחסיות, ובכך לסלול את הדרך לשינוי. כבר באמצעות אדם וחוה, האנשים הראשונים שלא הוגדרו על פי מקומם במדרג חברתי אלא על יסוד יחסיהם עם אלוהים, המתעלה על כל הכוחות הארציים, יכולים אנו להתחקות אחר מקור החירות. הנה כך עמד להיוולד חזון חדש מופלא, הרעיון בדבר חברה שאזרחיה שווים וחופשיים, רעיון שלא היה ניתן להעלותו כלל על הדעת קודם לכן.
האל שדיבר באוזני אברהם, משה והנביאים לא היה אל שבטי שאינטרס קבוצתי צר הקרין למרום. הוא גם לא היה חבר במקדש האלים הפגני, רוח רפאים גחמנית המועלית מן האוב כדי להסביר מדוע הדברים הם כפי שהם, תבנית פסבדו–מדעית שנעשתה מיותרת עם התפתחות המדע האמיתי. האלוהים ששמעו אבותינו היה קול המציאות שנענה ל"אני" ב"אתה", קורא כמין הד של תודעתנו, מגלה לנו שאיננו לבדנו.
אבותינו מצאו את אלוהים במסתורין ובתפארת הממד האישי. בשמעם שהאל מושיט יד לאדם, החלו לעמוד על החשיבות הנודעת להושטת יד בין אדם לאדם. כך החלו להבין, בתחילה בצורה מהוססת, כי אין לבו של אלוהים לכוח ולסמכות אלא לרקימת יחסים; כי הדת אין משמעותה שליטה כי אם חירות; כי אלוהים יותר משהוא מצוי בטבע, הוא מצוי בחברה האנושית, במבנים שאנו בונים לכבד בהם את נוכחותו באמצעות כיבוד צלמו בקרב בני אדם אחרים. עיקר מעייניה של האמונה המקראית נתונים לכבודו של היחיד, ואמונה זו לעולם לא תוכל להתיישן.
<h3>ז; מוסר מיוסד ברית</h3>
בפרק א של ספר בראשית מתגלה היקום כמכלול נשגב של שורות בשיר הבריאה: "ויאמר אלהים יהי... ויהי... וירא אלהים כי טוב". ואז, כמו תו מפתיע בצורמניותו בסימפוניה של מוצרט, אנו שומעים לראשונה את המילים הגורליות "<b>לא</b> טוב". מה הדבר שיכול להיות לא טוב בסדר האלוהי? "לא טוב היות האדם לבדו".<sup style="color: gray;">1</sup> שוב אנו מוצאים עצמנו בנקודת מפנה בסיפור האנושי. עם לידתו של היחיד עורכת את הופעת הבכורה שלה מציאות חדשה: הבדידות, ויחד עמה — החיפוש אחר קשר.
גם הגילוי הזה נובע היישר מן המונותיאיזם. בעולם המיתוסים, האֵלים מעולם לא היו בגפם. הם שוחחו, התווכחו, זממו ונלחמו. במת השמים הייתה גדושה שחקנים. למסופוטמיה, לדוגמה, היו עשרים וחמישה אלים ראשיים. התנ"ך הציג לראשונה אלוהים שהיה בודד באורח קיצוני, ומכאן שאִפשר לאדם לראות עצמו בודד באורח קיצוני, כלומר מודע לבדידותו. וכך, בפרק זמן קצר מאין כמותו, מציב התנ"ך את צמד קטביו של הקיום האנושי — כבוד האדם כצלם אלוהים, ומנגד — חוסר שלמותו של האדם, הברייה המבקשת קשר. מכאן ואילך, הסיפור האנושי כולו ייסוב סביב טווייתם ההדרגתית של קשרים הנפרשׂים לתחומים המתרחבים תדיר — המשפחה הגרעינית, המשפחה המורחבת, השבט, קבוצת השבטים, האומה, האנושות.
התנ"ך מייצג ניסיון ראשון ושיטתי לעילא של האדם לחשוב באופן עיוני על קשרים ועל הכללים והמוסכמות שבמסגרתם הם מתרחשים. ברגע שהאל נתפס כנשגב מבינת אנוש, אין להתייחס עוד למה שעל האדמה — לא לטבע, לא לחברה ולא למוסדות החברה — כאל עובדה מובנת מאליה. האדם מצומצם ומרומם בעת ובעונה אחת. חרף קטנותו האינסופית, הוא חופשי לרקום יחסים ולשרטט את קווי המתאר של פעולת הגומלין האנושית. אלוהים הוא בוראו של עולם הטבע, אך הוא הותיר לאדם מרחב שיאפשר לו להפוך לבוראו של עולם החברה. "מה אנוש כי תזכרנו, ובן אדם כי תפקדנו. ותחסרהו מעט מאלהים".<sup style="color: gray;">3</sup>
כדי להציג בפנינו נקודת מבט חדשה זו, התנ"ך משתמש בכלי המוכר לנו מתחום הקולנוע יותר משהוא מוכר לנו מן הספרות העתיקה. שני הפרקים הראשונים של ספר בראשית מספרים את סיפור הבריאה פעמיים, מתוך התמקדות שונה בכל פעם. הפרק הראשון משתמש בעדשה רחבת זווית כדי להקיף את מלוא תמונתו המרהיבה של היקום ושל האדם בתוכו. ואילו בפרק השני אנו מקבלים תמונת תקריב של האדם עצמו, צירוף שביר של "עפר מן האדמה" ו"נשמת חיים", כבר לא חלק מן הטבע אלא ברייה בודדה המודעת בעליל למתת המודעות העצמית, המבדילה אותה עתה מבעלי החיים.
כדי לשים קץ לבדידותו של האדם, בורא אלוהים אישה. בראותו אותה לאחר שניעור מתרדמתו, מבטא האדם את מילותיו הראשונות, ומחבר בכך את השיר הראשון:
<span class="poetry indentAll">זאת הפעם עצם מעצמי ובשר מבשרי,<br/>לזאת יקרא אשה,<br/>כי מאיש לֻקחה זאת<sup style="color: gray;">4</sup>.</span>
הטקסט כולל הבחנה חשובה ביותר. בעברית המקראית שתי מילים שונות מתארות את היצור הראשון שברא האל. עד עתה הוא נקרא "אדם", במשמעות "מין ביולוגי", הומו ספיינס, מי שנלקח מן האדמה. מכאן ואילך הוא נקרא (וקורא לעצמו) "איש", כלומר בן אדם, יחיד, אישיות נבדלת. כאן אנו נתקלים לראשונה בקביעה הרת גורל: האדם חייב לבטא את שמה של אישה לפני שהוא מבטא את שמו שלו. עליו לזהות את זולתו לפני שיוכל לזהות את עצמו. עליו לומר "אַת" לפני שיוכל לומר "אני". רק באמצעות זיהוי הזולת כ"עצם מעצמי ובשר מבשרי", אנו מגלים את עצמנו.
לנו נראים סיפורי ספר בראשית רגילים ומוכרים, אך בהתייחס לתקופה שבה התרחשו, הם מוזרים בתכלית. ספרות העולם העתיק עוסקת בנושאים קוסמיים: מלחמות האלים, בריאת היקום, רזי הסערה והשמש. הנושאים המעסיקים את ספר בראשית הם, לראשונה, בני אנוש רגילים במצבים רגילים. הדמויות שבו הן גיבורי היומיום. בכך מנוסחת טענה יסודית נוספת: כי הדרמה המוסרית איננה נסבה על מלכים ואלים, אלא דווקא על מערכות יחסים אישיים של כאן ועכשיו, על הטקסט והטקסטורה של חיי היומיום. ספר שמות יגולל את סיפור לידתה של ישראל כאומה. בכך שהוא מקדים לסיפור זה את סיפורי האבות והאימהות, מעלה התנ"ך טענה יסודית, והיא שאומות נולדות מאנשים יחידים, ולא להפך — אנשים מאומות. הצורה שבה אנו מסדרים את חיינו הפרטיים קובעת את הסדר שאנו מסוגלים להקנות, בסופו של דבר, לחברה בכללותה.
אחת מן המהפכות המדהימות ביותר שהיהדות תקבל על עצמה במרוצת הזמן היא הכנסת אמות מידה מוסריות לשלטון — הרעיון הקובע שגם שליטים כפופים לחוקים. אולם קודם לכן, היה הכרח בעיצובו של רעיון אחר — הכנסת אמות מידה מוסריות ביחסי המין, הרעיון שעל פיו למערכות יחסים יש חוקים, ואלה מהווים את תבנית המוסר עצמו. סיפורי ספר בראשית, ההקדמה לכל, הם מכלול נושאים וּוריאציות על המשפחה — אדם וחוה, קין והבל, נוח ובניו, אברהם ושרה, יצחק ורבקה, ויעקב, נשותיו ובניו.
אף לא אחד מן הסיפורים הללו מתנהל על מי מנוחות. יש בהם מתחים בין בעלים לנשים, בין הורים לילדים. יש בהם יריבות בין אחים ואף רצח אח — לצד מזימות דומות שאינן יוצאות לפועל. אין בהם ולו שמץ ניסיון לעטוף את הקשר המשפחתי בהילה רומנטית. יש קשיים ביחסים בין בני אדם, אפילו בין דמויות אב–טיפוסיות אלו. אבל היחסים האלה מתנהלים בהקשר מוסרי — המשפחה כמקום שבתוכו אנו לומדים מה פירוש הדבר להיות אנושי, גם אם עלינו להיאבק בזולתנו ובעצמנו.
כבר עם הופעתם של אברהם ושרה, אנו מתוודעים לנושא חוזר ונשנה ורב–משמעות. ספר בראשית מתאר סדרה של תקריות שבהן בן או בת של המשפחה מיוסדת–הברית יוצאים אל מחוץ לטריטוריה שלהם: מן הבית, מן האוהל, מן השבט. אברהם יורד מצרימה ומיד מתעורר בו הפחד שמא פרעה, לאחר שיחזה ביופייה של שרה, יהרוג אותו וייקח אותה אל הרמונו המלכותי. אותו הדבר קורה לאברהם, ולימים ליצחק, כשהם נכנסים לתחומי ממלכתו של אבימלך, מלך גרר. כאשר מגיעים אל לוט אורחים בסדום, צרים על אוהלו המוני תושבים ובפיהם תביעה: "הוציאם אלינו ונדעה אתם".<sup style="color: gray;">5</sup> תקרית זו היא המקור לביטוי "מעשה סדום" ולמקבילו בלועזית. דינה נאנסת ונחטפת בידי שכם בשעת טיול. אשת פוטיפר במצרים מציעה ליוסף לקיים עמה יחסי מין, וכמעט מצליחה לפתותו.
מחוץ לגבולותיה נפגשת ישראל העתיקה באנומיה מינית שבה הכל מותר. היא קושרת התנהגות זו עם כשלים מוסריים נוספים: רצח, חטיפה, ובמקרה של יוסף (שנאשם במעשה שלא ביצע) — אי–צדק. בעניין זה שני טיעונים קורמים עור וגידים. הראשון הוא שיחסי מין הם המבחן של כל הדברים האחרים. האם אני מכבד את זולתי כאדם בזכות עצמו, או שאני רואה בו אמצעי להשגת מטרה, מכשיר לשאיבת עונג? האם אני מתייחס אלייך מתוך חופש וכבוד, או שאני מנצל אותך? אופיו של המעשה המיני ישפיע — לא מיד, אלא בסופו של דבר — על כל היחסים החברתיים. הנישואים הם יציקת תוכן מוסרי למין, והתמוטטות הנישואים היא תחילתה של התפוררות החברה, עובדה שלמדה באיחור כל ציביליזציה כמעט. הטיעון השני הוא שהאות לקיום הברית תהיה ברית המילה, מפני שהגבר זקוק לתזכורת במקום אחד במיוחד באשר לכוחה הכובל של התחייבות מוסרית.
אך גילה האיש הראשון את האישה הראשונה וכבר צצה בעיה, שהייתה, ביסודו של דבר, הבעיה בה' הידיעה של כל התאגדות אנושית. התנ"ך מנסח זאת בצורה חדה וחלקה. האישה היא "עזר כנגדו",<sup style="color: gray;">6</sup> ביטוי שבדרך כלל מבינים אותו כ"עזר הולם", אך הפירוש הזה אינו קולע לכוונת הפסוק, שהיא שהאישה היא גם "עזר" וגם "כנגדו", כלומר עזר ויריב אפשרי בעת ובעונה אחת. האישה היא "עצמי" נפרד, אדם — שווה ערך לגבר, ולא כפוף לו.
אדם מגלה חיש מהר כי לאשתו רצון משל עצמה. היא אוכלת מפרי עץ הדעת, האסור באכילה לאדם, אף שאיסור זה אינו חל עליה ישירות. תוצאת האכילה הזאת ידועה לנו. הכל מאשימים את הכל, והזוג מוגלה מגן עדן. לעתים רחוקות מבחינים בעובדה שבנקודה זו בדיוק, בעזבם את גן עדן, מעניק אדם לאשתו שם של ממש. הוא אינו מסתפק עוד בהתייחסות אליה כאל "האישה", אלא קורא לה בשם חוה, "כי הִוא היתה אם כל חי".<sup style="color: gray;">7</sup> זו הפעם הראשונה שהוא מזהה אותה כאישיות עצמאית. בנקודה זו עושה אלוהים צעד מרגש: כעסו פג, והוא מתקין לשניהם בגדים לכסות את גופם. משזיהה אדם את חוה כשווה אך מנוגדת, שבלעדיה לא יוכל ליצור חיים חדשים, אלוהים בעצמו מברך על איחודם.
מתרחש כאן דבר מה מהותי, שהוא התשובה לשאלת המפתח של חיים חברתיים. כיצד ייתכנו יחסים יציבים בין שני יחידים חופשיים? כיצד תוכל חירותו של האחד לכבד את זו של האחר, תוך כדי קיבועו של הקשר ביניהם, כך שיהפוך לבסיס של אמון? התנ"ך נותן לשאלה זו מענה מדהים במקוריותו ועצום ממדים בהשלכותיו. מערכות יחסים אינן מבוססות על כוח, כי אם על קשר ההדדיות המתאפשר באמצעות השפה. מערכת יחסים התלויה בשליטה — תהא זו פיזית, כלכלית או פוליטית — אינה מתקיימת בין סוכנים חופשיים. אם אני שולט בך, הרי שרצוני גובר ומכריע את רצונך. אתה האמצעי למטרתי. אלא שיחסים כאלה אינם עומדים במבחן התנ"ך, שבו יש להתייחס לכל אדם כאל צלם אלוהים. הם נכשלים גם בכך שאינם גואלים את האדם מבדידותו, שכן אם אני מתייחס אליך כאל שלוחה שלי, ולא כאל אדם בזכות עצמו, הריני נותר בבדידותי.
אין המילים משמשות אך ורק לצורך תקשור; הן מאפשרות לנו גם ליצור שותפויות. שכן אני יכול להשתמש בשפה לא רק כדי לתאר עובדות ולבטא רגשות, אלא גם כדי לרקום קשר מוסרי — להבטיח, לחייב, להיכנס למחויבות. זה הדבר הקרוי "אמירה ביצועית", כלומר השימוש בשפה כדי <b>ליצור</b> דבר שלא היה קיים קודם לכן. כך, למשל, כשאני מבטיח לעשות דבר מה, אני יוצר התחייבות. כשאני עומד מתחת לחופת הכלולות ואומר "הרי את מקודשת לי", אני בונה בכך קשר חדש, יוצר–שינוי, קשר הנישואים.
רגע זה, שאינו נופל בחשיבותו מלידתו של היחיד, היה רגע מכריע במסעו של המין האנושי — הרעיון, הרדיקלי גם כיום, שהקשר המוסרי הוא הבסיס לחברה חופשית. הישגיה המורכבים של הציביליזציה בכללותם תלויים ועומדים על קבוצות של יחידים הפועלים יחדיו. אני חייב להיות מסוגל להיתלות באחרים, כפי שהם חייבים להיות מסוגלים להיתלות בי. אך כדי שהקשר הזה לא ייגזר משליטה של מי מאתנו על זולתו, הריהו תלוי ב<b>אמון</b>. והאמון תלוי בכך שאני מתחייב ועומד בהתחייבות. כשם שאלוהים יוצר את עולם הטבע באמצעות מילים, כך יוצרים אנו את עולם החברה באמצעות מילים — מילים מקודשות, בעלות משמעות, מחייבות.
זהו האות הראשון המרמז לרעיון שעליו תיסוב בסופו של דבר ההיסטוריה היהודית כולה, הלוא הוא רעיון הברית. ברית נכרתת כאשר סוכנים חופשיים, המכבדים זה את חירותו של זה, מתחייבים באמצעות הבטחה הדדית לפעול יחדיו, לגלות נאמנות זה לזה ולהשיג ביחד את מה שהאחד אינו מסוגל להשיג בכוחות עצמו. קיומה של הבטחה כזאת קרוי "אמונה". דוגמה למערכת יחסים כזאת היא הנישואים, המאגדים יחדיו, במוסד יחיד, את הדחפים והדאגות הבסיסיים ביותר של האנושות — מין, חיבה, ידידות, אהבה, שותפות והבאה של חיים חדשים לעולם, והדאגה של כל אחד מבני–הזוג להם ואיש לרעהו. הנישואים הם נקודת ההתחלה של המוסר, משום שהם הדוגמה העילאית לקשר האמון שבו תלויה כל שותפות חברתית.
היהדות היא, עד עצם היום הזה, דת של המשפחה. הנישואים, שהם אחד המוסדות האנושיים השבריריים ביותר, מוגנים בחיים היהודיים בשורה שלמה וארוכה של הלכות, טקסים ומנהגים הכרוכים בצניעות, בהפרדה בין המינים ובהלכות "טהרת המשפחה". הבית הוא מרכז המוסדות המקודשים ביותר של היהדות: השבת, החגים, הכשרות, והחינוך כשיח בין הדורות.
חן ונועם מיוחדים במינם שורים על חיי המשפחה היהודיים במיטבם. בלילות שבת, כשנרות השבת דולקים והאב מקדש על היין ומברך על הלחם, בעת שהמשפחה מזמרת שיר הודיה לאם וההורים מברכים את ילדיהם — ברגעים האלה אפשר כמעט לגעת בשכינה. ויש משהו מרגש בעובדה שהשכינה מצויה <b>כאן</b>, במשפחות רגילות בבתים רגילים, ולאו דווקא בארמונותיהם של רמי מעלה או בהיכלות הומי אדם. דווקא כאן אנו עדים לאמת היהודית כי האל שוכן בלבה החף מגינוני הדר של ההוויה האנושית, באהבה מיוסדת–הברית שבין בעל לאישה, שעליה בנויה הקהילה האמונית.
התפיסה של קשר מיוסד–ברית בין אדם לאלוהיו היא תפיסה מהפכנית, ואין לה אח ורע בכל מערכת הגות אחרת. בעיני הקדמונים, האדם היה נתון לחסדיהם של כוחות אל–אישיים שהיה עליו לפייסם. לדידה של הנצרות — האדם מושחת, נגוע בחטא קדמון שאין להסירו אלא בכוח חסדו המושיע של האל. בדת האיסלאם, האדם נדרש לכניעה מוחלטת לרצון האל. ואילו בהומניזם החילוני, האדם מצוי לבדו ביקום שהוא עיוור לתקוותיו וחירש לתפילותיו. כל אחת מאלה היא השקפה סדורה ועקבית ולכל אחת מהן חסידים ומאמינים משלה. אולם רק ביהדות אנו נתקלים בטיעון שהאלוהים והאדם הם "שותפים במעשה בראשית", וזאת חרף השוני התהומי ביניהם. אינני מכיר כל השקפה אחרת המעניקה למין האנושי כבוד כה רב ואחריות כה כבדה.
המקרא משתמש בדימויים רבים לתיאור אלוהים. הוא האדון ואנו עבדיו. הוא המלך ואנו נתיניו. הוא ההורה ואנו ילדיו. אבל לדידם של הנביאים, הדימוי המרכזי הוא ברית הנישואים. האל הוא הבעל ואילו עם ישראל הוא רעייתו. כך אומר הנביא הושע באותם פסוקים מפורסמים, שאנו אומרים בכל יום חול בעת הנחת התפילין:
<span class="poetry indentAll">וארשתיך לי לעולם,<br/>וארשתיך לי בצדק ובמשפט,<br/>ובחסד וברחמים.<br/>וארשתיך לי באמונה,<br/>וידעת את ה'.<sup style="color: gray;">10</sup></span>
כל ערך דתי אחר ביהדות נגזר מן הדימוי הזה. האמונה אין פירושה הַאֲמָנָה בלבד, אלא גם נאמנות, בדיוק כשם שבטקס הנישואים מתחייבים בני–הזוג להיות נאמנים זה לזה. עבודת אלילים הופכת לצורה של ניאוף — בגידה בנישואים שבין אלוהים לעמו. הידע הדתי יותר משהוא מכלול אמיתות על העולם, הוא מערכת יחסים שבה מתאחדים האל והאדם, כמו בעל ואישה, כדי להביא חיים חדשים לעולם. הברית שנכרתה עם האבות, ומאוחר יותר עם האומה הישראלית בהר סיני, היא צורה של נישואים שבה אומר אלוהים — כפי שאומר החתן לכלתו — "הרי את מקודשת לי". אין התורה מסמך סתם, אלא כְּתוּבַּת–נישואים בין השכינה לעם, תנאֵי הקשר החוזי, קשר האמון ביניהם.
קשה לתאר את העוצמה האדירה הטמונה ברעיון זה, רעיון שאין לו אח ורע בזרמי מחשבה אחרים. מה הוא אומר לנו על אלוהים ועל המין האנושי? הוא מרמז כי התגלית הגדולה ביותר של התנ"ך לא הייתה המונותיאיזם, הרעיון שלפיו קיים אל אחד בלבד, אלא הרעיון שלפיו האל הוא אישי — שבליבת המציאות קיים דבר מה הנענה לקיומנו כאנשים. הטענה של האמונה היהודית, שהשלכותיה עמוקות באנושיותן, היא כי האל הוא המציאות האובייקטיבית של ההוויה האנושית. בני אדם הם יותר מסתם שרשרת של מולקולות, "גנים אנוכיים" או גרגרי אבק על פני הנצח. היקום אינו אדיש לתקוותינו, לחלומותינו או לאידיאלים שלנו. כשאנו גורמים עוול לזולתנו, אנו מחוללים כאב אובייקטיבי; וכשאנו מקווים ומתאמצים ומבקשים לבנות, משהו בתוכנו ומעבר לנו אוחז בידנו ומערה בנו כוח לעמוד איתן ולא להינגף, להמשיך במסע חרף כל המהמורות והמכשולים העומדים בדרכנו.
בלבה של היהדות מצויה ברית של אהבה. היהדות נראתה תכופות כדת של חוק ומשפט יותר מאשר כדת של אהבה וחמלה; הנצרות ידועה במיוחד לשמצה בהשקפתה זו. זוהי ראייה שגויה בתכלית. אין ספק שהיהדות היא דת של חוק ודין צדק בין בני אדם, מפני שרק הודות לחוק תיתכן חברה צודקת, והיהדות היא אכן דת חברתית בעליל. אך אלוהים קשור לאדם בעבותות של אהבה. מי שמנסח זאת בצורה היפה ביותר הוא הנביא הושע, במשחק מילים מעשה אמן על שמו של האל הכנעני, בעל. בעל היה אל הפריון הקדום, שנחזה בסערה, ברעם ובמטר. אלא שיש ל"בעל" משמעות נוספת — "אדון", מי שחולש על קניין, ובהרחבה, "בעל–לאישה כאדון", בעולם שבו שלטו גברים בנשים בכוח הזרוע ובכוח האדנות. הושע מעמיד גישה זו כנגד היחסים שבין אלוהים לישראל:
<span class="poetry indentAll">והיה ביום ההוא נאֻם ה',<br/>תקראי אישי<br/>ולא תקראי לי עוד בעלי.<sup style="color: gray;">12</sup></span>
בעיני הושע, בלב לבו של הפולחן לבעל טמון הרעיון הפרימיטיבי כי האל שולט בעולם בכוח, כשם שהבעלים שולטים במשפחות, בחברות שבהן הסמכות קובעת את מבנה מערכת היחסים. כנגד גישה זו מצייר הושע אפשרות שונה בתכלית, קרי מערכת יחסים בין שותפים לנישואים המושתתת על אהבה ועל נאמנות הדדית. אלוהים איננו בעל, השולט בכוח, אלא איש, המתייחס באהבה — בדיוק אותה המילה שבה השתמש אדם בראותו את חוה לראשונה. האל שאליו אנו פונים בתפילה אינו הסמכות האולטימטיבית אלא האדם האולטימטיבי, הזולת שבו אנו מוצאים את עצמנו.
הרעיון הזה היה מאז ומתמיד קשה, לעתים אף לא מובן לנביאים עצמם. התנ"ך מספר לנו על כך בסיפור אליהו הנביא בהר הכרמל. אליהו, שביקש להביס את ארבע מאות וחמישים נביאי הבעל, הציע ניסיון, שבו כל צד יכין קרבן. נביאי הבעל יפנו לאל שלהם, ואליהו יפנה לאלוהיו. הניסיון ישמש לשתי האמונות כמבחן, שבו האל האמיתי הוא שישלח אש בקָרבן. נביאי השקר פנו אל אלילם לחלות את פניו במשך כל היום כשהם צועקים, רוקדים, משלהבים עצמם ואף פוצעים את גופם בטירוף, אך האש מיאנה לבוא. אליהו התפלל בפשטות והאש הגיעה. היה זה רגע של ניצחון שבו הוצגה עבודת הבעל ככלי ריק. אמונת ישראל עמדה במבחן במפגן שאין לתאר נחרץ ממנו, בהוכחת קיומו של האל האמיתי.
ואולם, מיד לאחר מכן נאלץ אליהו להימלט אל הר חורב, שם היה עד לחיזיון המתואר בשורות האלה:
<span class="poetry indentAll">ויאמר צא ועמדת בהר לפני ה',<br/>והנה ה' עובר ורוח גדולה וחזק<br/>מפרק הרים ומשבר סלעים לפני ה',<br/>לא ברוח ה'.<br/>ואחר הרוח רעש, לא ברעש ה'.<br/>ואחר הרעש אש, לא באש ה'.<br/>ואחר האש קול דממה דקה.<br/>ויהי כשמע אליהו, וילט פניו באדרתו,<br/>ויצא ויעמֹד פתח המערה.<sup style="color: gray;">13</sup></span>
אלוהים אומר לאליהו שהדבר המבדיל אותו מן הבעל אינו העובדה שעוצמתו רבה מזו של הבעל. לאלוהים אין עוצמה פיזית כלל וכלל. אין הוא מצוי ברוח, ברעש האדמה ובאש. כאשר האל מתגלה, אין הוא מופיע ככוח אלא כקול, הקול הדובר אל האדם. וקולו אינו קול רגיל, אלא "קול דממה דקה" — משמע הקול שאיננו יכולים לשמוע אלא אם אנו מאזינים לו. אלוהים אינו כופה את נוכחותו על האנושות. רק אם נושיט את ידנו אליו, נמצא שהוא מושיט את ידו אלינו.
אין זה מקרה שהתנ"ך בוחר בנישואים כדימוי המרכזי ליחסים בין האדם לאלוהיו. לדידה של היהדות, אמונה דתית אינה מסתורית. אין היא זקוקה להקרבת השכל, או לזינוק לתוך האַיִן. היא דומה במדויק למחוות המחויבות שאני מחווה במערכת יחסים אנושית כאשר אני קושר עצמי לזולתי, שאת גופו אני רואה אך תודעתו חייבת להיות מעבר להישג ידי. מתוך יכולתי לרקום יחסים אני למד שאף שלעולם לא אוכל לחדור לנבכי נפש הזולת, אני מסוגל לשאוף אל מעבר לעצמי, ומתוך שאני מחבר את חיי לחייו של אדם אחר, אני יוצר דברים שאינם קיימים אלא בצוותא: אמון, ידידות ואהבה. לפיכך, אף שלעולם לא אהיה מסוגל לחדור אל תודעתו של אלוהים, עדיין אוכל להישבע לו אמונים, להאזין לקולו כפי שהוא מתועד בתורה ולהיענות למתן הגושפנקא שלו להיותי אדם. יחדיו אנו יוצרים מה שאין יכולים ליצור לא אלוהים–מבלעדי–אדם ולא אדם–מבלעדי–אלוהים: חברה של אנשים חופשיים המכבדים זה את חירותו של זה.
הנישואים הם מערכת יחסים מחייבת עם אחרוּת, המביאה חיים חדשים לעולם, ומאפשרת לנו לחוות את הממד מיוסד–הברית של העולם. כל עוד איננו מסוגלים להיקשר לאדם אחר באמצעות ברית — מתן–הבטחה וקבלת הבטחה המתקיימות בנאמנות — לא נוכל גם להיקשר לאלוהים. המשפחה היא מולדת התנסותנו האנושית. היא גם תבנית מפגשנו עם אלוהים. לאמיתו של דבר, התודעה היהודית כולה כרוכה בכוחה של המשפחה. משום שבלי משפחה מסודרת, איננו יכולים להעלות בעיני רוחנו עולם מסודר. ללא האמון שאנו סופגים בילדותנו ומיישמים כשותפים לנישואים, איננו יכולים להיענות לנאמנותו של היקום, שהיא חוויית המציאות בריבונותו של האל.
חזון היהדות מתחיל, אם כן, לקרום עור וגידים. תפיסת הברית תסמן לאנושות בסופו של דבר דרך המאפשרת לכבות את הלהבות המאיימות על הארמון.
הקשר מיוסד–הברית הוא הדרך היחידה ליישב את חירותו של אדם עם הפן החברתי שלו. הוא מאפשר לנו לבנות נישואים, משפחות, קהילות ולבסוף גם חברות המושתתות על הכרה בעצמאותנו ובתלותנו ההדדית. הקשר הזה יוליך אותנו, בסופו של דבר, אל ניסיונותיו הגדולים ביותר של האדם לעצב סדר חברתי המבוסס על כבוד ללא מצרים ליחיד כצלם אלוהים.
וכך אנו מגיעים לאחד הטיעונים הייחודיים והשנויים ביותר במחלוקת של היהדות: כי הפרט יש לו ממשות יותר מן הכלל. מאברהם ואילך מתחיל התנ"ך לגולל את סיפורה של משפחה אחת, ואחר כך של אומה אחת, שתהפוך לדוגמה ומופת לאנושות כולה, באשר לדרך שבה עליה לחיות בריבונות האל. "ונברכו בך", שב ואומר אלוהים לאבות, "כל משפחֹת האדמה".<sup style="color: gray;">14</sup> היהדות היא המקרה הפרטי המדגים את הכלל האוניברסלי כי העולם מתקיים בריבונות האל, וכי כל אדם הוא צלם אלוהים.
תוהה אני אם אנו מצליחים לתפוס, אפילו כיום, את מלוא מקוריותו של טיעון זה. שוב ושוב הסבו חוקרים את תשומת הלב לעובדה שעם ישראל גילה את המונותיאיזם והנחיל אותו לעולם באמצעות הדתות–בנות שלו, הנצרות והאיסלאם. אלא שאף המונותיאיזם עצמו אינו מהפכני כמו הרעיון הנותן עדיפות לפרט על פני הכלל, לדוגמה החיה על פני הנוהג הכללי. והראיה לכך היא ששום אמונה אחרת לא אימצה מעולם את הרעיון הזה. הן הנצרות והן האיסלאם עמדו על כך שעבודת האל שלהן היא הנתיב האמיתי היחיד — שיש לשרת אל אחד בדרך אחת. היהדות מאופיינת במבנה ייחודי — דת עולמית יחידה שהאמינה מאז ומעולם באלוהים אוניברסלי, אלוהי כל העמים, הזמנים והמקומות, ובה בעת האמינה בדרך חיים נבדלת שלא כל העמים חייבים לדבוק בה, משום שכפי שקיימת יותר מדרך אחת להיות מנהיג, כך יש יותר מדרך אחת לעבוד את האל. עם אברהם צצה ועולה תופעה חסרת תקדים בנוף המוסרי של המין האנושי: משפחה פרטית ועם יחיד במינו שסיפורם יעביר אמת חיונית, והיא כי לשיא הקרבה לאלוהים אנו מגיעים דווקא דרך השוני שלנו, וכי בכיבוד ההבדלים בינינו אנו עושים את המרב להבאת אלוהים לעולם.
<h3>ח; העם הנבחר</h3>
אמונה אחת, יותר מכל זולתה (אם נצטט אמרה של ישעיה ברלין),<sup style="color: gray;">1</sup> היא הנושאת באחריות לטביחתם של יחידים על מזבחות האידיאלים ההיסטוריים הגדולים. זוהי אותה אמונה שלפיה כל אלה שאינם שותפים לדת שלי — או לגזע שלי או לאידיאולוגיה שלי — אינם חלק מהאנושות שלי. במקרה הטוב ביותר, הם אזרחים סוג ב'. במקרה הרע ביותר, הם מאבדים את קדושת החיים עצמם. אלה הם המופקרים, האפיקורסים, הכופרים ואלה שלא נגאלו מן החטא; הם עומדים מחוץ למעגל הישועה. אם האמונה היא שעושה אותנו אנושיים, הרי שאלה שאינם שותפים לאמונתי אינם אנושיים במלוא מובן המילה. המשוואה הזאת הולידה את מסעי הצלב, את האינקוויזיציות, את מלחמות הקודש המוסלמיות, את הפוגרומים ואת דם הקרבנות האנושיים במשך הדורות. אותה משוואה — בהחליפה את האמונה בגזע — הולידה בסופו של דבר את השואה.
עם אחד סיכן את עצם קיומו בדבקותו בטיעון כי האנושות המשותפת שלנו קיימת מתוך ההבדלים שבינינו ובאמצעותם; כי האדם עצמו, בלי קשר לאמונתו ולגזעו, הוא בצלם אלוהים; וכי אחדות האל מתבטאת ברבגוניות היצירה והתרבות האנושיות. מכאן אנו מגיעים לאחד הרעיונות היהודיים השנויים במחלוקת ביותר, רעיון שהסב לבני אברהם צער וייסורים רבים: רעיון העם הנבחר.
מה הדבר שעומד מאחורי רעיון העם הנבחר? את המענה לכך נותן המקרא עצמו בשני סיפורים — סיפור המבול וסיפורו של מגדל בבל. האימפריאליזם, התשוקה להכפיף את כל העמים תחת שלטון יחיד, מסתיים באחת מן השתיים: עולם שבו "ותמלא הארץ חמס"<sup style="color: gray;">2</sup> (המבול), או ציביליזציה המנכסת לעצמה כוחות כמו–אלוהיים (בבל). ברי שההתנסות ההיסטורית של עם ישראל מילאה תפקיד חשוב בביקורת הזאת על אימפריות.
אפשר לומר, בשיא הפשטות, כי בחירת עם ישראל נובעת מן ההיגיון הטהור של הרעיון המונותיאיסטי. אם אלוהים הוא המציאות של האדם, הרי שאלוהים אוהב באותה דרך שבה האדם אוהב — אהבה המופנית לכל אחד בנפרד, על שום ההבדלים בין בני האדם, ולא על שום היותם זהים. אלוהים אינו חסיד תורתו של אפלטון, האוהב את צורתם המופשטת של הדברים. גם אין הוא אימפריאליסט, השולט בעולם באמצעות עוצמתו וכופה על המין האנושי דמות יחידה. אלוהים, בורא הרבגוניות, אוהב שוני. זו הסיבה שאף על פי שיש בעולם רק אל אחד, קיימות דרכים שונות למצוא אותו. כל מערכת יחסים בין בני אדם היא מערכת ייחודית.
התנ"ך מדבר על אלוהים אשר לא זו בלבד שהוא אוהב, אלא שאוהב הוא דווקא את אלה שאינם נאהבים בלעדי אהבתו: את הצעירים, כנגד המבוגרים יותר; את החלשים, כנגד החזקים; את המעטים כנגד הרבים. מכאן נובעים כל מעשי הבחירה בתנ״ך: הבל, לא קין; אברהם, לא אומה כלשהי; יצחק, לא ישמעאל; יעקב, לא עשו; בני ישראל העבדים, לא אדוני מצרים. וודאי שאיש אינו נפסל. הבחירה האלוהית אין פירושה שאלוהים נמצא עם אדם זה, ולא עם אחר; עם אומה זו, ולא עם אחרת. אלוהים — האומר למשה כי שמו הוא "אהיה אשר אהיה"<sup style="color: gray;">4</sup> — אינו יכול להיות מוגבל לחלק זה או אחר של האנושות. זה הטעם למצוותו הראויה לציון של האל לבני ישראל: "לא תתעב מצרי, כי גר היית בארצו".<sup style="color: gray;">5</sup> אלוהים מברך את ישמעאל ואת עשו — גם הם יהפכו לאומות גדולות. ברית האבות נעדרת כל ממד של בלעדיות: "ונברכו בך <b>כל</b> משפחת האדמה". ואף על פי כן יש עמידה על צדק השונות, על כבוד ההבדל; על העובדה שאלה שהעולם מפנה להם עורף וגורם להם עוול יקרים ללבו של אלוהים. אלוהים בורא בצלמו את הברייה היחידה שהשוני הוא בעבורה מקור של זהות, קרי האדם. וכדי להמחיש את האמת הזאת, הוא בוחר בישראל, העם הנקרא להיות שונה מן האחרים, כדי להוכיח שהשוני חשוב בעיני האל.
הברית עם אברהם ועם ישראל הרי היא פסילה מחושבת ומרחיקת לכת של שתי צורות ציביליזציה אחרות: השבטית והאוניברסלית. הציביליזציה השבטית מניחה שיש אל אחד לכל אומה, ואילו זו האוניברסלית טוענת שיש אל אחד לכל האנושות, וכי יש דרך אחת בלבד לעבדו. היהדות גורסת כי חרף ההבדלים הבלתי ניתנים לצמצום שבין אמונות ותרבויות, כל בני האדם הם ילדיו של אלוהים. על פי התלמוד, שעה שהמצרים טבעו בים סוף, אלוהים הניא את מלאכי השרת מלשיר מזמורי ניצחון: "מעשה ידי טובעין בים, ואתם אומרים שירה לפני?!"<sup style="color: gray;">7</sup>
אמונת ישראל מצהירה על אחדות האל ועל רבגוניותו של האדם. הצהרה זו טומנת בחובה מחאה נגד השבטיות מחד גיסא, ונגד פתרונות אוניברסליים למצב האדם מאידך גיסא. היא וגם הם אינם עושים צדק עם ה"אחר", ה"גֵר", שעל אף שאינו בצלמי, הריהו בצלם אלוהים. האוניברסליזם אינו מעניק זכויות לנכרי, אלא אם הוא ממיר את דתו. השבטיות הופכת את תפיסת העם הנבחר לגישה של גזע אדונים. ואילו האוניברסליזם הופך את האמת של תרבות יחידה לאַמת מידה של כלל האנושות. לעתים מזומנות התוצאות הן טרגיות, והן תמיד עלבון לכבוד האדם.
לא אחת רווחה המחשבה שהעיקרון המוסרי הנעלה ביותר במקרא מופיע בפסוק "ואהבת לרעך כמוך".<sup style="color: gray;">8</sup> אני עצמי נהגתי לחשוב כך. אלא שמצאתי שיש בתנ"ך עיקרון נשגב אף ממנו: "וגר לא תלחץ, ואתם ידעתם את נפש הגר, כי גרים הייתם בארץ מצרים".<sup style="color: gray;">9</sup> ושוב במקום אחר: "וכי יגור אתך גר בארצכם, לא תונו אֹתו. כאזרח מכם יהיה לכם הגֵר הגָר אתכם, ואהבת לו כמוך, כי גרים הייתם בארץ מצרים, אני ה' אלהיכם".<sup style="color: gray;">10</sup> במאה שבה אירעה השואה, הציוויים הללו מהדהדים בעוצמה שאין לה מענה.
קל לנו לאהוב את רענו, אך קשה לנו לאהוב את הגר. זו הסיבה שהתורה מצווה עלינו פעם אחת בלבד לאהוב את רענו, אך לאהוב את הגר היא מצווה עלינו בשלושים ושישה מקומות שונים.<sup style="color: gray;">11</sup> את הרֵע אנו אוהבים משום שהוא כמונו. ואילו את הגר מורים לנו לאהוב דווקא משום שהוא <b>אינו</b> כמונו. זוהי המצווה רבת–העוצמה ביותר בתורה, והיא חוזרת ונשנית פעמים רבות יותר מכל מצווה אחרת. אני מאמין שהיא האמת הדתית הגדולה ביותר שנוסחה אי פעם בארבעת אלפים השנים האחרונות. במהלך ההיסטוריה היה היהודי האב–טיפוס של הגר. אברהם אומר לחתים, "גר ותושב אנכי עמכם".<sup style="color: gray;">12</sup> בני ישראל היו "גרים" במצרים. משה אמר עם לידתו של בנו בכורו, "גר הייתי בארץ נכריה".<sup style="color: gray;">13</sup> הם היו גרים, ללמדך שאלוהים אוהב את הגר. אף על פי שהיו שונים, אלוהים הרעיף עליהם את אהבתו, ללמדך לכבד את השוני.
שני רעיונות נשמעו כשירת הסירנה במהלך הדורות, מניעים בני אדם לשפוך את דמם של בני אדם אחרים. על פי הרעיון הראשון, אלוהים עומד לצדם של החזקים, של הרבים, של העוצמה הממוסדת. משום כך בחר אלוהים בעם שהיה חלש, קטן במספרו וחסר בית. ואילו על פי השני, קיימת אי שם אמת שהיא אוניברסלית עד כדי כך שיש לכפותה על כל המין האנושי. מאחורי כל רדיפות הדת עמד הרעיון שעל פיו הגיוני ומקובל לפגוע בגופם של אנשים אחרים כדי להציל את נשמותיהם. באלצו אותם לקבל אמונות מסוימות פועל הרודף לטובתם הם, משרת את האלוהים באמצעות מעשי אלימות נגד צלם אלוהים. שני הרעיונות הללו נותנים בידינו הסבר מושכל לעובדה שאלוהים בחר בעם מסוים להיות העם שלו: הוא בחר בחסר העוצמה, ללמדנו שאין למצוא אותו במקום של עוצמה, ובעם שלא היה שותף לאמונתם של אחרים אף לא כפה על אחרים את אמונתו שלו, ללמדנו שאין דרך אחת להגיע אליו, כי אם דרכים רבות.
מבחינה היסטורית שילם עם ישראל מחיר כבד על שליחותו הדתית. שוב ושוב הפכו יהודים למקרה המבחן של ציביליזציה זו או אחרת. האם התקבלו בסובלנות? האם היו מוגנים מתוקף חוק? האם הוענקו להם זכויות אזרח בסיסיות? בסרבם להתבולל, עומדים על זכותם להיות שונים, חוו יהודים את מלוא כוחה של שנאת ה"גר". אלה שרדפו יהודים הוכיחו כי אינם יכולים לסבול שוני, וציביליזציה שאינה סובלת שוני אינה עומדת בדרישה מוסרית יסודית של האנושות. עולם שאינו מסוגל לחיות עם זרים הוא עולם שלא נגאל עדיין.
מהו אפוא עולם שנגאל? לשאלה זו עונה הנביא מיכה:
<span class="poetry indentAll">לא ישאו גוי אל גוי חרב,<br/>ולא ילמדון עוד מלחמה.<br/>וישבו איש תחת גפנו ותחת תאנתו,<br/>ואין מחריד, כי פי ה' צבאות דִבֵּר.<br/>כי כל העמים ילכו איש בשם אלהיו,<br/>ואנחנו נלך בשם ה' אלהינו,<br/>לעולם ועד.<sup style="color: gray;">14</sup> </span>
המילים הללו כה מוכרות היום, עד שעלינו להזכיר לעצמנו עד כמה רדיקליות היו בשעתן, ועד כמה רדיקליות עודן כיום. כל תרבות אחרת בעולם העתיק הכירה בערכו של הניצחון. גיבוריה היו מצביאים והמוסר שלה היה מוסר של כיבוש ועוצמה. נביאי ישראל היו בני האדם הראשונים שמה שנחשב בעיניהם לאידיאל היה השלום, לא הניצחון. הם לא היו פציפיסטים ואף הכירו בנחיצות המלחמות לצורך הגנה עצמית. ואולם עדיין מדהים לגלות שאלוהים אוסר על דוד לבנות את בית המקדש באמרו כי "דם לרֹב שפכת".<sup style="color: gray;">15</sup> גבורתו הצבאית, שהייתה עשויה להפוך אותו לאדם שאין מתאים ממנו לבניית המקדש בכל ארץ אחרת, כאן היא לו לרועץ.
ערך השלום נובע ישירות מערך השוֹנוּת. משום שהשלום כפי שמבינה אותו היהדות לא יגיע לאחר כיבושן של כל האומות (על פי הגישה השבטית) או לאחר המרת דתן (על פי הגישה האוניברסליסטית), אלא כאשר אומות שונות תאפשרנה מרחב זו לזו, בחסותו המקודשת של האל. שום דת אחרת לא הייתה שותפה לרעיון זה, רעיון של אל אחד בעל שמות רבים, שטבע את צלמו בכל אחד מאתנו, אלא שאנו יכולים גם לשוחח אתו כל אמונה בשפתה, כל אמונה בדרכה.
עדיין קשה להבין במלואו את החזון המצוי בלב לבו של ספר הספרים, והוא שמחויבות דתית אינה אמת אוניברסלית, אף לא יחסית, אלא מיוסדת–ברית. אלוהים מושיט את ידו לכל עם, אמונה ותרבות, מבקש מהם להיות דבקים באלוהים, תוך הכרה בעובדה שאין הם התרבות היחידה העובדת אותו. עוולות גדולות נגרמות תמיד לָעולם מידיהן של דתות כשהן חותרות לכפות את דרך החיים שלהן על אחרים בכוח הזרוע, או כשהן מתייחסות לכאלה שאינם שותפים לדרך החיים שלהן כאל אזרחים שווים פחות.
אלא שהציביליזציה המערבית, הנתונה עדיין תחת רישומה של השואה, עוברת היום אל הקיצוניות ההפוכה, ומצהירה כי האמת היא יחסית וכי אין דרך חיים העדיפה על פני רעותה. גישה זו מוטעית אף היא. מסורת האמת היא מוחלטת: קדושת החיים, כבודו של היחיד, ציווי השלום, החובות שאנו חבים לדורות העתיד כשומריו של כדור הארץ, והאחריות כלפי אחרים שאנו מחויבים בה בהיותנו בניה של המשפחה המורחבת, הלוא היא משפחת האדם. הערכים הללו אינם יחסיים — אלה הם התנאים המוקדמים המוסריים המוחלטים של החיים האנושיים.
אמיתות מוסריות הן מוחלטות, אך הן מיוסדות–ברית, משמע אנו נקראים לחיות אותן לאו דווקא בדרך מסוימת, אלא כל תרבות ואמונה בדרכה שלה. כפי שציין רבנו סעדיה גאון, כל החברות אסרו ניאוף וגניבה, אך הן מגדירות נישואין ובעלות ממונית בצורה אחרת. אלוהים מושיט את ידו אלינו כיהודים, מבקש מאתנו להיות נאמנים לברית של הר סיני, מביא את השכינה האלוהית אל העולם דרך החיים שאנו מנהלים, דרך מערכות היחסים שאנו רוקמים, דרך הבתים שאנו בונים, הקהילות שאנו מקימים והאידיאלים שאנו מעבירים אל הצאצאים שאנו מביאים לעולם. דרך החיים שלנו אינה היחידה, אך היא הדרך היהודית — דוגמה אחת הממחישה את הכלל, והוא שאתם עשויים להיות שונים אך בה בעת אנושיים, זרים זה לזה ועדיין בניו האהובים של האל. לא מוכרת לי שום אמונה אחרת שהורתה את העיקרון הזה בצורה כה בהירה, כה עקבית וכה אמיצה. העם היהודי, מעצם הווייתו, הריהו מחאה חיה כנגד עולם של שנאה, של אלימות ושל מלחמה — עולם הארמון בלהבות.
"בצעירותי", סיפר רבי ישראל מסלנט, "ביקשתי לשנות את העולם. ניסיתי, אך העולם לא השתנה. אז התרכזתי בשינוי עיירתי, אך עיירתי לא השתנתה. אחר כך פניתי אל משפחתי, אך משפחתי לא השתנתה. או אז הבנתי: עליי לשנות את עצמי תחילה".<sup style="color: gray;">16</sup> זהו הקול המוסרי האותנטי שהצטלצל בחיים היהודיים מאז ימי אברהם ושרה. אנו יכולים לשנות את העולם משום שאנו יכולים לשנות את עצמנו. זהו ערש התקווה. אנו נקראים לשנות את העולם. זהו ציווי האמונה. הציווי הזה היה ועודנו חזון מרתק.
השתדלתי להעביר אליכם את עוצמתו המתמשכת של חזון היהדות, חזון שונה תכלית שינוי מרעיון האמונה המקובל. אין הוא דרך להבין את העולם, לקבל אותו או להשלים אתו. אדרבה, מדובר במחאה נגד העולם כפי שהנו, בשם העולם שמן הראוי שיהיה. מן הסירוב הזה לקבל את העולם כפי שהוא צץ ועלה הניסיון הממושך ביותר של האדם לגבש סדר חברתי המושתת על חירות אישית ועל חסד קולקטיבי, חברה שיש בה נגישוּת שוויונית לכבוד ולתקווה.
היהדות היא מהפכה מוסרית מתמשכת שהחלה בקריאת תיגר על האימפריות הגדולות של העולם העתיק. חרף עליונותן הטכנולוגית, נכשלו האימפריות הללו במבחן האנושי. מבני הזיקוראת והמקדשים של העולם העתיק נבנו בידי סדר חברתי שסגד למעטים ושִעבד את הרבים. אלה לא היו חופשיים אף לא שווים. בעיני היהדות, אז ועתה, אמת המידה לחברה טובה איננה עושר, עוצמה או גבורה, אלא השאלה הפשוטה: האם היא מכבדת את היחיד כצלם אלוהים?
היהדות היא גם מהפכה דתית. בין הדתות הגדולות, היא לבדה טוענת שיש אל אחד ואמונות רבות — ורק עולם אחד לחיות בו יחדיו בשלום. משמע כי בעיני היהדות, האתגר הרוחני הגדול — יותר משהוא כרוך במציאת האלוהים בתוכך, הוא כרוך במציאתו אצל האחר, אצל הגֵר. בתקופה של מלחמות אתניות וסכסוכים בין דתות, הוא נותר אתגר כביר ודחוף כשהיה.
כדי להגיע להשקפה ייחודית זו של פלורליזם דתי מונותיאיסטי, היה על היהדות להכיל בתוכה לא חזון דתי אחד, כי אם שניים. ישנה הברית עם כל האנושות באמצעות נוח, ומנגד — הברית עם משפחה אחת מסוימת, זו של אברהם ושרה וצאצאיהם. הרעיון הזה היה ונותר קשה להבנה. נדגים זאת באנלוגיה פשוטה מתחום הלשון: אף שיש לכל שפה מאפיינים אוניברסליים, אין בנמצא שפה אחת אוניברסלית. כל השפות מכילות מבני משפט, נושאים, נשואים, שמות עצם, פעלים, סימנים המבדילים הצהרות משאלות, וכיוצא באלה תכונות משותפות. ואולם כדי שנהיה מסוגלים לדבר, אנו צריכים לשלוט בשפה אחת מסוימת — באחת, לא בכולן. והרי לא יעלה על דעתנו הרעיון המופרך שלשון אחת היא אמיתית, ואילו האחרות כוזבות. כך לא יעלה על הדעת הרעיון, המופרך באותה מידה, כי דת אחת היא אמיתית וכל האחרות כוזבות.
מה שמייחד את היהדות אינו אך ורק השוני המבני מהדתות המונו–תיאיסטיות האחרות. היא שונה גם מן הניסיון הגדול האחר להבין את מצב האדם — הפילוסופיה — המצאתה של יוון העתיקה. הרעיון היווני מדבר על אמת כשיטה, ואילו הרעיון היהודי מדבר על אמת כסיפור. החיפוש הפילוסופי היה ברוב התקופות חיפוש אחר אמת שהיא נצחית ואוניברסלית. בעיני היהדות, גישה זו פוסחת בעקביות על מאפייניו החשובים ביותר של מצב האדם: זמן ופרספקטיבה. זמן הוא המדיום שבאמצעותו אנו לומדים, שבו אנו עושים את המסע הארוך והאטי מאלימות לצדק, משעבוד לחירות, ממבנה מדרגי לשוויון. הפרספקטיבה היא הממד שבאמצעותו אנו מגלים שקיימות נקודות מבט השונות מאלה שלנו, אך אינן פחותות ערך מהן.
אין מדובר בהבדלים של מה בכך, אלא בהבדלים המהותיים ביותר שידועים לנו. בעולם אירעו מהפכות שהושתתו על פילוסופיה — המהפכה הצרפתית (שהושתתה על הרציונליזם של הנאורות) והרוסית (שהתבססה על התורה המרקסיסטית). אלה החלו בתקווה והסתיימו בדיכוי זכויות אדם. יש להודות כי הסדרים החברתיים שהקימו דתות מונותיאיסטיות לא–פלורליסטיות — האימפריות הנוצריות והאיסלאמיות של ימי הביניים — גם הם לא היו תמיד טובים מאלה של אותם משטרים מהפכניים. מיעוטים דתיים סבלו מרדיפות, מכפייה ומגירושים, ולעתים אף היו קרבן למעשי טבח בהשראה דתית. הם לא נהנו משוויון אזרחי.
איננו יכולים לדעת מה היו יהודים עושים בנסיבות דומות. הסופר היהודי שלום אש הודה פעם לאלוהים על כך שלא ניתנה לעמו ההזדמנות לבצע נגד עמים אחרים את הפשעים שבוצעו בו. אפשר שכל אומה, משהיא מגיעה לשלטון, מנצלת אותו לרעה. כל שאנו יכולים לומר הוא זה: מבין מגוון התפיסות שאליהן הגיע האדם עד כה, המבנה המושגי של היהדות, המכירה באל אחד ובתרבויות שונות, הוא הקרוב ביותר להשקפת עולם שעושה צדק עם הרבגוניות, ובה בעת מכירה באוניברסליות של מצב האדם.
בהשוואה לכל אמונה אחרת המוכרת לי, היהדות מחזיקה בהשקפה המאתגרת ביותר על האדם היחיד. הנצרות רואה את האדם כברייה הזקוקה לישועה, והאיסלאם קורא לו לציית לרצונו של האל, ואילו היהדות מקדמת את הרעיון הנועז שלפיו האדם ואלוהים הם שותפים במלאכת הבריאה. אמונה היא קריאה לאחריות אנושית.
אין מקום שבו נפרשת השקפה זו בצורה בולטת יותר מאשר בניגוד המקראי שבין נוח ובין אברהם. נוח "איש צדיק תמים היה בדֹרֹתיו", אדם שהתהלך "את האלוהים".<sup style="color: gray;">18</sup> במהלך כל סיפור העלילה של המבול, נוח אינו אומר ולו מילה אחת לאלוהים. ולא עוד, אלא שנאמר לנו ארבע פעמים: "ויעש נח ככל אשר צוה אתו אלהים כן עשה".<sup style="color: gray;">19</sup> אלוהים מצווה, ונוח מציית. ואז מגיע המבול, החיים נמחים מעל פני האדמה, ואילו בפיו של נוח אין כל תפילה, אין כל מילה של מחאה. הוא מקבל את רצון האל ואת דברו. ואולם בסצנת הסיום של חיי נוח אנו מוצאים אותו שיכור וסתוּר–בגדים, אדם שאיבד את יחס הכבוד של ילדיו. נוח נכשל. נוח הוא הדגם לצייתנות דתית.
הדוגמה של אברהם אומרת לנו שאין די בצייתנות. על הצעתו של אלוהים להעניש את סדום ואת שאר ערי כיכר הירדן, משיב לו אברהם כך:
<span class="poetry indentAll">...האף תספה צדיק עם רשע? אולי יש חמשים צדיקִם בתוך העיר, האף תספה ולא תשא למקום למען חמשים הצדיקִם אשר בקרבה? חלִלה לך מעשֹׂת כדבר הזה, להמית צדיק עם רשע והיה כצדיק כרשע; חלִלה לך, השֹׁפט כל הארץ לא יעשה משפט?<sup style="color: gray;">20</sup></span>
בניגוד לנוח, אברהם קורא תיגר על הצו האלוהי. הנימה הזאת — שחז"ל קראו לה "חוצפא כלפי שמיא"<sup style="color: gray;">21</sup> — מצלצלת שוב ושוב בתולדותיה של הרוחניות היהודית: אצל משה, ירמיהו ואיוב, במדרש הקדום, בקינות של ימי הביניים ולאחרונה בספרות השואה. לא ידועה לי מקבילה לכך בכל תרבות דתית אחרת. אפילו היום הרעיון שהאדם, "עפר מן האדמה", יכול להתווכח עם האל, בורא המרחב האינסופי, נשמע מוזר וגובל בכפירה. ואולם דווקא אלה הקוראים תיגר על דרכי האל בצורה הנמרצת ביותר, הם מופת ודוגמה לאנשי אמונה.
להיות יהודי פירושו להתווכח עם ריבונו של עולם למען כבוד ריבונו של עולם. האמונה היהודית אינה טמונה בקבלה של הסבל או בהימלטות ממנו, אלא בראייתו כפי שהנו ובמאבק בו, גם אם פירוש הדבר התנצחות עם האל עצמו. בדו–שיח הזה אין תשובות. לצפות להן פירושו להחטיא את מהותה של השיחה. אילו היו בנמצא תשובות, היינו משלימים עם העולם כמות שהוא. היינו חיים בשלום עם עולם מוכה חולי, רעב, רדיפות ואלימות, מאחר שהיינו נאלצים לומר כי "כך גזר הקדוש ברוך הוא". הדיאלוג בין ארץ לשמים אין תכליתו לקבל תשובות. תכליתו להצטייד בכוח, באמצעות המפגש עם אלוהים, כדי להמשיך הלאה, לחדש את המעורבות בחיים, לבנות, להציל ולרפא. ביהדות אין האל מצוי בתשובה, אלא בשאלה. כך למשל לשאלה "מדוע סובלים החפים מפשע?" אין תשובה במישור המחשבה. המענה ההולם היחיד מצוי במישור המעשה, במסע הארוך לעבר עולם שבו החפים מפשע אינם סובלים. אין כל ספק שיש קבלת–הדין ביהדות. אנו קוראים לה "צידוק הדין", משמע השלמה עם ייסורים ואבדן, כמאמר התלמוד: "כל דעביד רחמנא לטב עביד" [כל מה שעושה ה' לטובה הוא עושה].<sup style="color: gray;">23</sup> אלא שההלכה היהודית מבקשת מאתנו לקבל אך ורק את מה שאינו ניתן לשינוי, ואילו העתיד — אין בו שום רע שאינו ניתן לשינוי.
לגישה זו נודעת חשיבות רבת–משמעות. הסוגה הספרותית הגדולה של יוון העתיקה הייתה הטרגדיה, והרי הטרגדיה נובעת מן הרעיון שקיים גורל (מוירה) שאינו ניתן לשינוי. האדם נאבק נגד הגזרה, אך כל מאמציו נידונו לכישלון. הטרגדיה במובנה היווני היא תפיסה שפשוט אי–אפשר לתרגמה לעברית המקראית. לא זו בלבד שהמילה אינה מופיעה בתנ"ך, אלא גם לא יכולה להיות בו מקבילה כזאת, שכן אין ביהדות גזירת גורל בלתי נמנעת. עצם מושג הנבואה הוא אזהרה מפני עתיד שיתרגש עלינו אלא אם כן — אלא אם כן יבוא הרהור שני, שינוי לבבות. לישראל היו נביאים, ואילו ליוונים היו אוראקלים. ההבדל ביניהם הוא שהאוראקל מנבא את העתיד, ואילו הנביא מזהיר מפניו. אם העתיד המנובא אכן מתגשם, הרי שהאוראקל הצליח, ואילו הנביא נחל כישלון. היהדות היא, אם כן, דחיית הטרגדיה באופן עקרוני בשם התקווה.
אך האם יש לכך חשיבות עתה? אני סבור שכן — חשיבות עצומה. אנו עשויים לחשוב כי הרעיונות היהודיים הנעלים — זכויות הפרט, חופש מוסרי, פלורליזם דתי — הוחדרו זה מכבר לציביליזציה המערבית, וכי היהדות סיימה בזאת את מלאכתה. אני מאמין שההפך הוא הנכון. המאה העשרים הייתה עדה לנסיגה מערכי היהדות, לא להתקדמות מעבר להם.
כל מעייניה של ההגות המודרנית כוונו לצמצום תחום האחריות המוסרית האישית. ההתנהגות האנושית נראית יותר ויותר כתוצר של כוחות אל–אישיים — כלכליים (מרקס), חברתיים (דורקהיים) או סוציו–ביולוגיים (הניאו–דרוויניזם). אנו מה שהננו כתוצאה מדברים שאין לנו שליטה עליהם — למן חלוקת הכוח בחברה ועד "הגֵן האנוכי". לפיכך, אם ברצוננו לשנות את עצמנו, שומה עלינו לשנות תחילה את העולם, וזאת באמצעות מהפכה פוליטית או טכנולוגית.
לא זו בלבד שגישה זו היא ניגוד קוטבי לחזונה של היהדות — היא גם השקפה מייאשת, משום שהיא מוציאה את השינוי אל מחוץ לתחומו של היחיד. היא מביאה לכך שנהיה תלויים בדברים שמעבר לשליטתנו. מוסר חילוני לעולם לא יצליח לתאר נכונה את מצבו של האדם, כיוון שהוא יראה את האדם תמיד כחלק מן הטבע, ואת הטבע עצמו כגורם שהוא בסופו של דבר אל–אישי, אדיש למטרותינו, עיוור לתקוותינו. המוסר הזה לא יבין באופן מלא את האדם כברייה יוצרת–סביבה ומחפשת–משמעות, שאינה מוּנעת מגורמים אלא מכוחן של מטרות, שאינה מעוצבת בידי הנדסה גנטית או חברתית אלא באמצעות מעשים חופשיים של כוח הרצון.
יש לכך שתי תולדות אפשריות. הראשונה, ששלטה במחציתה הראשונה של המאה העשרים, הופכת את החזון היהודי על פיו. היא טוענת שאנו משנים את היחיד באמצעות שינוי העולם. היחיד נעשה טפל להמון, לאומה, למדינה. שני ניסיונות כאלה נערכו במאה העשרים — הרייך השלישי וברית–המועצות. שניהם גם היו משטרי העריצות האכזריים ביותר שידע האדם.
השנייה, ששלטה בשלהי המאה העשרים, ויתרה כליל על השינוי. אנו חיים בתקופה של מיסטיקות ותרפיות מזרחיות ו"ניו–אייג'יות" מכל הסוגים. מיסטיקה היא דרך לקבל את העולם באמצעות התעלות עליו. תרפיה היא דרך לקבל את עצמי כפי שהנני. שתיהן גם יחד הן דרכים להשלים עם עולם שלפי הערכתנו אין בכוחנו לשנותו, ומנקודת מבט יהודית, שתיהן לוקות בחסר כשהן מפרשות את מהותה של האנושיות. קבלתו של מה שהווה היא כישלון לשמוע את קולו של מה שראוי שיהיה. ליהדות יש רגעי שלווה משלה, כדוגמת השבת. אולם אין אלו אלא הפסקות מנוחה במסע, הפוגות של מפלט זמני לפני חידוש המעורבות בעולם.
יקום חילוני הוא יקום אל–אישי, ומכאן הוא משתרך מאחורי המונותיאיזם, ולאמיתו של דבר מחזיר אותנו לאחור אל עולם המיתוס, שבו נתון האדם לחסדיהם של כוחות אל–אישיים. אין ספק שדעתנו על אותם כוחות השתנתה. בעת העתיקה היו אלה כוחות אקלימיים — השמש, הרוח, הגשם, הסערה. כיום רבים יותר הסיכויים שיהיו אלה כוחות כלכליים, פוליטיים או טכנולוגיים — גלובליזציה של התעשייה, בִּנאוּם הטרור או דלדול הביוספירה. אלא שמבחינה מבנית הם היינו הך. גישה זו רואה ביקום מכלול כוחות האדישים אלינו כיחידים, כוחות שאין בכוחו של איש מאתנו לשנותם לבדו.
כנגד תפיסה זו, לפני ארבעת אלפים שנה, התגבשה לה השקפה שונה על חיי אנוש. על פיה היחידים אינם חסרי אונים לנוכח כוחות אל–אישיים. אנו יכולים לבנות משפחות, קהילות ואפילו חברות, סביב אידיאלים של אהבה, אמון ואמונה. אנו יכולים לשנות את עצמנו, ובאמצעות מערכות יחסים מיוסדות–ברית עם אחרים, אנו יכולים לשנות גם את העולם. השקפה זו רחוקה מלהיות מיושנת, והיא מאתגרת היום כפי שהייתה אז. האלילים השתנו, אך לא חדלו מלהיות אלילים. טבעה של תרבות אלילית שהיא רואה את המציאות במונחים של כוחות אל–אישיים. ואילו התרבות היהודית מתעקשת על המציאות המוחלטת של האישי. ביטול האלוהים מוליך, לאט ובלי שנבחין בכך, למציאות שק"ס לואיס כינה ביטול האדם.<sup style="color: gray;">24</sup>
מחציתו הראשונה של מסענו לקחה אותנו מהצורה שבה השקיף אברהם על הארמון בלהבות, דרך סדרה של תגליות אינטלקטואליות שהוליכו לרעיון האדם, הברייה המוסרית, המסוגלת לשנות את העולם לאורם של חירות, רבגוניות ושלום. אלא שמן ההכרח היה שיגיע שלב שני. חזונה של היהדות על הצדק החברתי לא היה יכול להצליח, אפילו ברמה העקרונית, בידי משפחה אחת לבדה. הדרישה המינימלית לכך היא חברה. היוונים קראו ליחידה הבסיסית של חברה בשם "פוליס", עיר–מדינה, מונח שממנו אנו גוזרים את המילה "פוליטי". בנקודה זו, על כן, ההשקפה של היהדות מוסבת מן המוסרי אל הפוליטי, והלאה אל הרעיון הנועז מאין כמותו — חברה בריבונותו של האל. בנקודה זו מסתיים ספר בראשית ומתחיל ספר שמות; זה הרגע שבו הפכה משפחה לאומה, וכך נולדה פוליטיקה מיוסדת–ברית, פוליטיקה של תקווה.
<h2>חלק שלישי; החזון</h2>
<h3>ט; יציאת מצרים והתגלות</h3>
הסיפור הזה נחשב עד היום לסיפור רב–השפעה מאין כמותו בתולדות הפוליטיקה. כשאוליבר קרומוול נשא את נאום הבכורה של הפרלמנט שלו אחרי מלחמת האזרחים, הוא התייחס אליו. כשתומס ג'פרסון ובנג'מין פרנקלין תכננו את החותם הגדול של ארצות–הברית, הוא נשקל כדימוי ראשון למצות בו את חלומם. כששחורים אמריקנים נאבקו להשגת זכויות אזרח, הם זימרו אותו. כשדרום אמריקנים כתבו את תיאולוגיות השחרור שלהם, זה היה הטקסט שבו החלו אותן. במשך מאות שנות היסטוריה היה סיפור עלילה אחד, יותר מכל סיפור אחר, מקור שממנו שאבו אנשים השראה לנתץ כבלי עבר ולבנות חברה חדשה על נדבכי החירות — זה הסיפור של משה המוליך את בני ישראל במדבר אל חירותם בארץ המובטחת. זהו סיפור העלילה המופלא של תקווה, שלא נס לחו.
על פי כל אמת מידה שהיא, מדובר בנקודת מפנה בדברי הימים. הקדמונים היו מסוגלים להבין ניצחון של שלטון אחד על משנהו. אימפריות נלחמו זו בזו, צבאות התנגשו ביניהם ואֵלים ניצבו לצדם של החזקים. ואולם האפשרות שאלוהים יכול להיות בצדם של החלשים, שהוא עשוי להתערב למען המדוכאים, שהוא עשוי לבחור לו כעם קבוצה של עבדים — אפשרות זו הייתה התפתחות מפליאה במהלך האירועים. אפשר שעבדים יחידים ברחו אל החופש קודם לכן, אך מעולם לא עשתה זאת אוכלוסייה שלמה. הייתה זו התרחשות ללא תקדים.
ואולם משה ידע — מפיו של אלוהים — כי יש דבר מה חשוב מן האירוע עצמו. והדבר הזה עתיד לשמש כאבן הפינה של סדר חברתי חדש, שמעולם לא נראה על במת הציביליזציה קודם לכן. חוויית יציאת מצרים עתידה לעצב השקפה פוליטית שלמה של העם שזה מקרוב יצא לחופשי. יום אחד הם עתידים למצוא עצמם בארץ ובמדינה משל עצמם. אלה תצמחנה מלכים, נסיכים, אליטות ומדרגי כוח. יהיו בהם שליטים ונשלטים. בפוליטיקה, רק לעתים רחוקות תואמת המציאות את החלום. המהפכה מחליפה שורה אחת של מדכאים בשורה אחרת. השלשלאות חדשות, אך השעבוד נותר כשהיה. מצב זה מעולם לא היה בו כדי לספק את החזון הדתי של חברה חופשית.
אשר על כן אמר משה לבני ישראל לא לשכוח לעולם. חוקיהם, מוסדותיהם ומנהגיהם עתידים להיבנות סביב אותו רגע שבו נשמו בראשונה, כעבדים, את אוויר החופש. שוב ושוב מוסברים בתנ"ך החוקים והמשפטים במילים "כי עבד היית בארץ מצרים". ראויה לציון והרת גורל אף יותר היא העובדה כי בכל שנה כשאנו מציינים את האירוע, אנו מצווים לחיות אותו מחדש. בפסח אנו מספרים על יציאת אבותינו ממצרים, אוכלים לחם עוני, טועמים מן המרור של עבדותנו ושותים ארבע כוסות יין, שכל אחת מהן היא שלב בְּמה שנלסון מנדלה מכנה "הצעידה הארוכה אל החופש". כפי שהורתה המשנה, בליל הפסח אמור כל אדם לראות עצמו כאילו זה עתה שוחרר אישית מכבלי העבדות.<sup style="color: gray;">2</sup> לראשונה בדברי הימים, הזיכרון הפך להתחייבות דתית.<sup style="color: gray;">3</sup> יהודים נצטוו להיות העם שאינו שוכח לעולם. והם אכן לא שכחו לעולם.
כפי שראינו לעיל, היהדות היא דת של שאלות. סדר פסח מתחיל בקושיות מפיו של ילד. אולם קיימת שאלה שאינה נשאלת אף פעם: מדוע הייתה יציאת מצרים נחוצה בכלל? שהרי אילולא הוביל אלוהים את בני ישראל למצרים, לא היה עליו להצילם ולהוציאם לחופשי. סיפור אברהם ובניו היה עשוי להתנהל בצורה שונה בתכלית. הנה תרחיש אפשרי: התיישבות בארץ כנען, ילדי אברהם גדלים, משגשגים ומתרבים לכדי שבט, עם, כוח, מדינה. הגולה הייתה נמנעת וכך גם הגאולה. מדוע אפוא היו בני ישראל צריכים לעזוב את הארץ, בטרם יוכלו להיכנס אליה? מדוע היה עליהם להיות תחילה עבדים לפני שיוכלו לצאת לחופשי?
התנ"ך הוא ספר יוצא דופן. הוא מהווה, כפי שאמרתי, ניסיון יחיד במינו להעביר את האמיתות שלעולם אי–אפשר לספרן כמערכת רעיונית; האמיתות שאפשר להביאן אך ורק כסיפור, סיפור שנמסר מהורים לילדים ומשתמר לא כמסמך היסטורי אלא כזיכרון חי, זיכרון המעצב את חייהם של דורות רצופים בעודם ממשיכים לפסוע לעבר הארץ המובטחת.
מדובר בסיפור האנטי–מיתולוגי בה' הידיעה, ובו מסופר כי אלוהים אינו טמון בטבע, כי האדם, הנענה לציוויי האל, מסוגל להתעלות מעל הטבע. פירוש הדבר, במישור הפשוט ביותר, כי לעולם אין אלה המהווים חלק מן הברית יכולים לראות דברים כמובנים מאליהם. בעיני היהודים אין דבר שהוא טבעי גרידא — לא נישואים, לא לידתו של ילד, לא מבנים חברתיים, אף לא בעלותו של עם על ארצו. היהדות מטילה ספק נצחי בכל מה שעשוי להיראות השתלשלות בלתי משתנה ובלתי נמנעת של מהלך האירועים, המקבלת גושפנקא של הטבע או של אֵלי הטבע. אם מהלך האירועים מוטעה, חובה לשנותו. אם הוא ראוי, חובה לתמוך בו בהחלטה מוסרית מודעת, בפעולה הנובעת מרצונו החופשי של האדם.
זה המפתח לסיפורים מקראיים רבים, שהם מביכים ומבלבלים בלעדיו. המוזר מכולם הוא סיפור עקידת יצחק. אברהם ושרה קיבלו הבטחה שיביאו ילדים לעולם. בְּשׁוּרה של התגלויות שח להם אלוהים שהם יהפכו לאומה גדולה, שזרעה כעפר הארץ וככוכבי השמים. כן מבטיח להם אלוהים שלא יהיו אומה אחת בלבד. אברהם יהיה אביהן של אומות רבות. אלא שהשנים חולפות וילד לא נולד להם. דבריו המתועדים הראשונים של אברהם לאלוהים היו: "אדני אלהים, מה תתן לי ואנכי הולך ערירי?"<sup style="color: gray;">4</sup> היהודי הראשון חשש מן האפשרות שיהיה היהודי האחרון. הנה כי כן, עם הנצח כמעט גווע כבר בדור הראשון.
במר ייאושה מעניקה שרה לאברהם את שפחתה הגר לאישה, מנהג רווח בעת העתיקה. הגר יולדת בן, את ישמעאל. סוף כל סוף יש לאברהם בן. אך אלוהים מגלה לו שישמעאל אינו הבן המיועד. אמנם גם הוא יבורך ויתפתח לאומה גדולה, אך אין הוא הבן של הברית.
אלוהים חוזר על הבטחתו כי שרה תזכה לפרי בטן. היא צוחקת, שהרי עברה את גיל הפריון. אף על פי שהדבר בלתי אפשרי מבחינה פיזיולוגית, היא מביאה ילד לעולם. הזוג קורא לבן יצחק, על שם הצחוק שהפך את הספקנות לעובדה משמחת. ואז, בדיוק כאשר נראה שהסיפור מגיע אל סופו הטוב, אנו שומעים את המילים שאמר אלוהים לאברהם: "קח נא את בנך את יחידך אשר אהבת, את יצחק, ולך לך אל ארץ המֹריה, והעלהו שם לעלה על אחד ההרים אשר אֹמר אליך".<sup style="color: gray;">5</sup>
מדובר באחד הרגעים המכאיבים ביותר בספרות כולה. הנה עומדות להתנפץ כל תקוותיהם של אברהם ושרה בהוראתו של אותו אל עצמו שהבטיח להם ילד. ואברהם נוטל חרש את בנו, הולך אל ההר שציין אלוהים, בונה שם מזבח, כופת את בנו, שולף את המאכלת ומניפה מעליו. בזה הרגע בוקע קול מן השמים ועוצר בעדו: "אל תשלח ידך אל הנער".<sup style="color: gray;">6</sup> וכך מסתיים המבחן באותה צורה בלתי מובנת שבה החל. מה הטעם בתקוות הממושכות, באכזבות החוזרות ונשנות ובשמחה שהגיעה בסופן, אם כל הכוונה היא להביאה אל סף התנפצות?
התשובה נעוצה בנטייתנו לקבל כל מה שמצוי ברשותנו כדבר מובן מאליו. רק מה שאנו מאבדים ומקבלים בחזרה אינו מובן מאליו, ורק אותו אנו משכילים לנצור תמיד בלבנו ולהגן עליו מכל משמר. השתלשלות אירועים זו, שעליה מסופר שוב ושוב בהקשרים שונים, היא אחד הצירים שעליהם סובבת הרוחניות היהודית. אין תכונה טבעית יותר מהעמדת צאצאים. כל מבנה החיים של הצמחים ובעלי החיים, לרבות מבנה חיי אנוש, מכוון אליה. כל זן ומין מתווה דרכים לריבויו ולהעברת תרומתו הגנטית לעתיד. זה המנגנון היסודי ביותר של הטבע. ואולם להיות יהודי פירושו לא לראות דבר כטבעי גרידא, אף לא את תהליך הבאת דורות חדשים לעולם.
לאברהם ולשרה נולד ילד משום שהיו קרובים כל כך לאבד את הסיכוי להיוולדותו. לאחר התנסויותיהם לא יכלו שרה ואברהם, לא הם ולא צאצאיהם, להתייחס להולדתם של ילדים כאל דבר מובן מאליו. שנות ההמתנה, האכזבה מישמעאל, חוויית אבדנו הכמעט ודאי של יצחק — כל אלה צרבו בתודעה היהודית את ההכרה שהרצף הדורי אינו מתקיים סתם כך. היהדות הפכה, ועודנה, אותה תופעה נדירה מאין כמותה של אמונה השמה את מבטחה בילד.
בדיוק כשם שאברהם ושרה איבדו את ילדם וקיבלוהו בחזרה, כך בני ישראל במצרים איבדו את חירותם וזכו בה מחדש. התופעה הנושנה והטרגית ביותר בהיסטוריה הייתה העובדה שאימפריות שפרחו ושגשגו ירדו בסופו של דבר מגדולתן. החופש הופך למתירנות, המתירנות הופכת תוהו ובוהו, התוהו ובוהו הופך לחיפוש אחר סדר, ואילו החיפוש אחר סדר הופך לעריצות חדשה הכופה את רצונה באמצעות השימוש בכוח. אלה היו התחנות במסלולה של כמעט כל ציביליזציה הידועה לאדם. המסלול הזה מתחיל בהתייחסות קלת דעת לחופש, מתוך הנחה שלאחר שהושג, הוא יימשך מאליו, ומתוך התעלמות מכך שאין הוא מתקיים ומאריך ימים אלא מכוחם של ערנות מתמדת וגילויים חוזרים ונשנים של ריסון עצמי.
העם היהודי נקרא, כבר מראשיתו, לחיות את האמת שהאל החופשי משתוקק לעבודתם החופשית של בני אדם חופשיים, ואשר על כן עליו לבנות חברה שאנשיה לעולם לא יקבלו את החירות כמובנת מאליה. לפני שניתן להם לטעום את טעם החירות — לא רק לחוות אותה אלא לחוש בטעמה העז, באותו פרץ המוכר רק לאדם מורעב שמזון בא אל פיו — היה עליהם לאבדה. חוויית העבדות הפכה, בעיני עם שלם, לדגם ותבנית של התשוקה לחירות. היא הייתה לחלק מזיכרונם, שהתחדש מדי שנה בשנה ונמסר לילדיהם, כטעמם של המרור ושל המצות.
החופש אינו מושג שנהגה בפשטות במוחם של אנשים ולאחר מכן מיתרגם לחיים עצמם, אף לא מטרה שמגיעים אליה לאלתר בפרוץ מהפכה, כאילו היו עבדים מסוגלים לנתץ את שלשלאותיהם ולהפוך בן לילה לאומה של בני–חורין. על פי אמרה יהודית, כדי להוציא את בני ישראל ממצרים נדרש יום אחד, אך כדי להוציא את מצרים מבני ישראל נדרשו ארבעים שנה. חירות היא תמורה פוליטית המתרחשת באמצעות תמורה אישית בלבד. יהדות היא האמת שאינה יכולה להיאמר אלא כסיפור, האמת המתגלה במהלך ההיסטוריה כחלק מהתנסותו של עם, אשר בהירתמותו למסע ארוך התפרש על פני דורות רבים והמשיך להתקיים מתוך שהעביר את זיכרונותיו ואת תקוותיו אל ילדיו, כדי שלא ישכחו לעולם מניין באו ולאן מועדות פניהם. החירות היא מין אמת מעין זו, ובחייה של חברה היא אמת יסודית ביותר. כשמשה הוביל את בני–עמו אל מחוץ למצרים, הוא חרג מעבר להתרת כבלי עבדותם. הוא לימד אותם ואותנו מה פירוש הדבר להישאר חופשיים: לעולם לא להתייחס לחופש כלעובדה מובנת מאליה.
מקובל לראות את יציאת מצרים כערש לידתה של ישראל כאומה. אך האמנם כך היה? על השאלה הזאת נותן התנ"ך שתי תשובות סותרות. המענה הראשון מצוי בפסוק שאנו קוראים בהגדה של פסח בליל הסדר:
<span class="poetry indentAll">ארמי אֹבד אבי,<br/>וירד מצרימה,<br/>ויגר שם במתי מעט;<br/>ויהי שם לגוי גדול עצום ורב.<sup style="color: gray;">8</sup></span>
המענה השני ניתן במדבר סיני זמן קצר לפני ההתגלות של עשרת הדיברות; זמן קצר קודם שקיבלו בני ישראל על עצמם את הברית עם אלוהים:
<span class="poetry indentAll">אתם ראיתם אשר עשיתי למצרים<br/>ואשא אתכם על כנפי נשרים<br/>ואבִא אתכם אלי.<br/>ועתה אם שמוע תשמעו בקֹלי <br/>ושמרתם את בריתי,<br/>והייתם לי סגֻלה מכל העמים<br/>כי לי כל הארץ.<br/>ואתם תהיו לי ממלכת כהנים<br/>וגוי קדוש.<sup style="color: gray;">9</sup></span>
קיימת סתירה ברורה בין שני הקטעים שצוטטו לעיל. לפי הקטע הראשון, בני ישראל היו ל"גוי גדול" במצרים. ואילו לפי השני הגיעו לכך רק לאחר שעזבו את מצרים והחלו את מסעם במדבר. שם, בהר סיני, הציע להם אלוהים את הברית, ורק לאחר שקיבלו אותה עליהם התממשה הבטחת האל. כיצד מיישבים את הסתירה שבין שני התיאורים הללו?
התשובה היא שקיימות שתי דרכים שבהן עשויים יחידים להתגבש לכדי קבוצה בעלת זהות נבדלת.<sup style="color: gray;">10</sup> האחת כרוכה במהלך ההיסטוריה. יחידים חשים קשורים איש לרעהו משום שהם שותפים לאותה שושלת, לאותו מוצא אתני, לתחושה של עבר משותף. כשהם מביטים לאחור, הם מוצאים קשרים של זיכרון קולקטיבי. היחידים הללו הם מה שהנם בגלל המקום שממנו באו ובגלל מה שאירע להם. זהו הדבק המאחד עמים וקבוצות אתניות. הם מהווים קהילה של גורל, הלא היא עם. הדרך השנייה מבוססת על העתיד. יחידים יכולים להיות מאוגדים יחדיו לקבוצה לא רק בגלל המקום שממנו באו, אלא גם בגלל המקום שאליו מועדות פניהם; לא רק בגלל מה שאירע להם, אלא גם בגלל מה שהם נקראים להשיג. יש להם אידיאלים משותפים, חזון משותף. הם תורמים את תרומתם לחיים קולקטיביים עם מערכת נבדלת של כללים, ערכים ומעלות. מה שמאגד אותם אינה היסטוריה אלא ייעוד — הוא המסע העומד לפניהם והמשימה שקיבלו על עצמם למלא. קבוצה מעין זו אינה קהילת גורל, אלא קהילה אמונית. המקרא קורא לקהילה כזאת "עֵדה", מילה שאיש מדעי המדינה דניאל אלעזר מפרש אותה כ"התקבצות כל האנשים המהווים גוף מדיני".
בפתיחת ספר שמות, בעת שפרעה חדש תופס את השלטון ומודיע על הפיכת בני ישראל לעבדים, אנו שומעים לראשונה את המילה "עם" מוזכרת בעניין ילדיו של אברהם: "הנה עם בני ישראל רב ועצום ממנו".<sup style="color: gray;">12</sup> זה היה הרגע שבו נעשו בני ישראל לקהילת גורל. הם ניצבו בפני אויב משותף בדמותו של שלטון עריץ ומשעבד. סבלם המשותף חישל אותם לכלל קבוצה נבדלת. לדידם של המצרים, בני ישראל היו "עברים", משמע נוודים, נכרים, בנים חורגים. הם השתייכו לכת שנחשבה בעיני המצרים טמאה. התורה מציינת שכאשר יוסף כיבד את אחיו בארוחה, היה עליהם לשבת בגפם "כי לא יוכלון המצרים לאכל את העברים לחם, כי תועבה הִוא למצרים".<sup style="color: gray;">13</sup> בני ישראל רכשו לעצמם זהות משותפת מתוך שהיו דומים זה לזה ושונים מאלה שסביבם. הם באו מאותו מקור והשתייכו לאותה שושלת. ועתה, משהועברו לסביבה נכרית, הם היו שותפים לאותו גורל. זו הייתה הצורה הראשונה שבה הפכו לאומה.
עם זאת — ויש לכך חשיבות מכרעת בהבנת הפוליטיקה המקראית —בסיפור לידתה של ישראל כאומה לא הייתה יציאת מצרים אלא הקדמה. המאורע המכריע לא התרחש במצרים, אף לא כאשר יצאו ממנה, אלא שבעה שבועות מאוחר יותר, שעה שעמדו לרגלי הר סיני. זה היה המקום שבו שמעו את קול האלוהים וקיבלו את עשרת הדיברות, מערכת כללי המוסר שאין נודעת ממנה.
לדידה של היהדות היה זה רגע עילאי של התגלות, והוא נותר יחיד במינו בספרות הדתית של המין האנושי. גם הנצרות והאיסלאם הן דתות של התגלות, אך לא בזו אף לא בזו מתגלה אלוהים בפני אומה שלמה. בדת הראשונה הוא מופיע בפני "בן האלוהים", ואילו בשנייה — בפני ה"נביא" שלו. אך בשתי הדתות אין להתגלות אופי ציבורי כדוגמת מעמד הר סיני, אותה חוויה שחלקו גברים ונשים, צעירים וזקנים, צדיקים ואנשים פשוטים כאחד. ההבדל שבין התגלות ליחיד קדוש ובין התגלות לאומה בכללותה הוא הבדל מהותי, ויש בו כדי להגדיר את אופיו הייחודי של המפעל היהודי. ההתגלות בהר סיני הייתה רגע דתי, אך בה במידה אירוע מדיני. לא נגזים אם נאמר שהיה זה האירוע המדיני המופלא ביותר שהתרחש אי פעם, אירוע שבהשלכותיו היה דרמטי יותר מיציאת מצרים עצמה. בסיני כרת אלוהים חוזה עִם עַם, ובכך יצר פוליטיקה מיוסדת–ברית.
העולם העתיק ידע בריתות וחוזים שלטוניים. אלה נכרתו בין מלכים שכנים. ואולם ברית הר סיני הייתה ייחודית משלוש בחינות. ראשית, היא לא נכרתה בין מלך למלך, אלא עִם עַם שלם. לפני שקבע את תנאי הברית אמר אלוהים למשה לדבר עם בני–עמו, להיוודע אם הם מסכימים להפוך לאומה בריבונותו. רק לאחר ההסכמה פה אחד — "ויענו <b>כל</b> העם יחדו ויאמרו, 'כל אשר דבר ה' נעשה'"<sup style="color: gray;">15</sup> — נמשכה ההתגלות. הייתה זו הפעם הראשונה בהיסטוריה שבה נתבקשו יחידים — אנשים רגילים, לא אליטה — לתת את הסכמתם לכינון סדר פוליטי. ההצהרה התיאולוגית שבפרק הראשון של ספר בראשית, כי היחיד עוצב בצלם אלוהים, הופכת כאן לעיקרון מכונן של חברה. הנה, לראשונה מאז ומעולם מופיע המנדט הדמוקרטי, הרעיון כי לא ייתכן שלטון בר–תוקף בלי הסכמתם של כל המושפעים ממנו. דבר זה כשלעצמו היה מהפכה בתפיסת כבוד האדם.
ואולם בולטת אף יותר הייתה העובדה השנייה, שהברית נכרתה בין עם לאלוהים. מעולם קודם לכן וגם לאחר מכן לא אירע כדבר הזה בתולדות הדתות. הציביליזציות העתיקות האמינו כי האלים הם כל–יכולים, יהיה אשר יהיה האופן שבו תפסו אותם. על פי תפיסתן, ייתכן שיהיה ניתן להרגיע את האלים, לפייסם, ולעתים אפשר אף להערים עליהם, ברם, אין הם מצייתים לחוקים. הרעיון של ברית מוסרית–משפטית בין אלים לבני אדם נראה להם, מן הסתם, מופרך בעליל. ואף על פי כן, זו הברית שהציע אלוהים במעמד הר סיני, והיו לה לברית זו משמעויות מרחיקות לכת. כך השתמע ממנה כי הצדק מכריע את העוצמה, וכי אין שלטון לגיטימי ללא הסכמתם של הנשלטים, גם אם השולט הוא אלוהים בכבודו ובעצמו. ברית זו מהווה, לאין ערוך יותר מן הדמוקרטיה של אתונה, רגע מכונן במסורת המדינית של המערב, ששמה דגש על ממשל מוגבל ועל זכויותיו של היחיד, והמסר שלה הוא כי שום כוח, ואפילו כוחו של אלוהים, אינו מוחלט. מעל מלכים, קיסרים וממשלות נבחרות באורח דמוקרטי, ניצבת הסמכות העליונה של דין המוסר. זוהי הגנתה הראשונה והנצחית של החירות, לא רק כנגד עריצותם של רודנים אלא גם כנגד מה שאלקסיס דה–טוקוויל וג'ון סטיוארט מיל כינו "רודנות הרוב".<sup style="color: gray;">16</sup>
המהפכה השלישית טמונה בחובו של התיאור המקראי, "ממלכת כהנים וגוי קדוש". ידוע לנו, לא רק מספרותן של תרבויות עתיקות אלא גם מתוך המקרא עצמו, כי הרעיון של כוהנים ואנשים קדושים אינו בלעדי לעם ישראל. לכל אומה הייתה אליטת כהונה. בין דפי התנ"ך אנו מוצאים את "מלכי–צדק, מלך שלם... והוא כהן לאל עליון".<sup style="color: gray;">17</sup> היו גם כוהני מצרים שיוסף לא הלאים ("קנה") את אדמתם במהלך שבע שנות הרעב.<sup style="color: gray;">18</sup> כמו כן מוזכר יתרו, כהן מדין, שהיה לחותן משה. חסר תקדים הוא הרעיון של מלוכה שכל אחד מאזרחיה הוא כוהן, ושל אומה שכל אחד מבניה הוא אדם קדוש. זוהי ההצהרה הראשונה והנשגבה ביותר על פוליטיקה שוויונית. מן הראוי לשים לב לעובדה המשמעותית כי בעיצומה של ההתגלות, משה ניצב לרגלי ההר יחד עם שאר העם. בהר סיני מתגלה אלוהים לכולם במידה שווה. ברגע כינונו של עם ישראל, כל אדם ואדם הריהו חלק מן הברית, ואיש אינו מורם מזולתו. ההתגלות יוצרת קהילה של אזרחים חופשיים ושווים בריבונותו של האל.
התנ"ך מבחין בהבדל שבין חופש לחברה חופשית. מבין המילים הרבות שמייחדת הלשון העברית לנושא זה, נודעת לשתיים חשיבות מיוחדת: "חופש" ו"חירות". חופש נוגע למצבו של הפרט, וישעיהו ברלין מכנה אותו "חירות שלילית".<sup style="color: gray;">19</sup> מדובר במה שרוכש העבד כשהוא יוצא לחופשי. מעתה אין העבדים כפופים עוד לפקודותיו של מישהו אחר. הם יכולים לעשות כטוב בעיניהם. חופש במובן זה לעולם אינו יכול לשמש בסיס איתן דיו לחברה חופשית, וזאת מסיבה מובנת, והיא, כי במוקדם או במאוחר יתנגש החופש שלי עם החופש של זולתי. אם אני חופשי לגנוב, הרי שאתה אינך חופשי להיות בעלים. אם אני חופשי לתקוף, משמע אינך חופשי להתהלך ללא פחד. "חופש לדג הגדול פירושו מוות לדגים הקטנים". חברה המושתתת על חופש — מה שמכנים היום חברה ליברטריאנית — תהיה חברה שבה החזקים גוברים על החלשים, הרבים על המעטים ובעלי העוצמה על חסרי האונים. ביציאת מצרים זכו בני ישראל בחופש שלהם. הם חדלו להיות עבדים, אך עדיין לא היו חברה חופשית.
בסיני הם השיגו חירות, "חוקת החירות" שלהם כאומה. ואז, במעמד הר סיני, הם גילו כי <b>אלוהים מתגלה בצורה של חוקים</b>. שכן רק שלטון החוק מאפשר את הקמתה של חברה, שבה החופש של אדם אחד מכבד את חופש זולתו. החוק — אותו חוק שחל בצורה שוויונית על כולם, על העשירים ועל העניים, על ילידי המקום או על הזרים — הוא התגלמותו המוסדית של החופש הקולקטיבי כנגד החופש האינדיבידואלי. בהר סיני התחוללה בבני ישראל התמורה שהפכה אותם מקהילה של גורל לקהילה של אמונה, מעם לעדה, משמע לגוף מדיני בריבונותו של האל, שהתורה הייתה חוקתו הכתובה. באותו רגע נקבעה אמת יסודית, והיא כי על חברה חופשית להיות חברה מוסרית, מפני שללא שלטון החוק, אשר ציוויים נעלים של טוב ורע שמים לו גבולות, החופש יתנוון לכדי עריצות ואילו החירות, שנרכשה בייסורים ובמכאובים, תרד לטמיון.
ביהדות, ההתגלות היא מדינית, משום שהמפעל היהודי אינו העפלה לשמים בחיפוש אחר אלוהים, אלא הורדת השכינה מטה אל האדמה והטמעתה במבני חיינו החברתיים. הוגה הדעות המדיני מיכאל וולצר ניסח זאת כך:
<span class="poetry indentAll">מה שנתבע מגוי קדוש הוא שבניו יצייתו לתורת האל, וחלק גדול מתורה זו עוסק בדחיית השעבוד המצרי. בקרב עם כזה איש לא ידכא זר, או ישלול את מנוחת השבת מעבדיו, או יסרב לשלם את שכר העובד. ממלכת הכוהנים תהיה ממלכה ללא מלך (האל יהיה המלך); לפיכך לא יהיו פרעונים ונוגשים... אם שום בן של העם הקדוש לא יהיה מדכא, אזיי שום תושב של הארץ המובטחת לא יהיה נתון לדיכוי.<sup style="color: gray;">20</sup> </span>
זהו יעדו של המסע היהודי — הארץ המובטחת, העיר הקדושה, חברה של צדק, של נדיבות לב ושל שלום. ובמעבר מיציאת מצרים לסיני, מעם לעדה, חלה תמורה בזהות היהודית עצמה — מזהות סבילה לזהות פעילה, מגורל לאמונה, מעם המוגדר על פי מה שמתרחש לעם המוגדר על ידי הסדר החברתי שהוא נקרא לכונן.
<h3>י; חברה מיוסדת ברית</h3>
ליהדות יש לא רק תורה מדינית אחת, כי אם שתיים. לא זו בלבד שיש לה תיאוריה משלה על המדינה, תיאוריה שהיא אולי הקדומה ביותר מסוגה — יש לה גם תורה מדינית של החברה, תופעה נדירה בעליל בתולדות ההגות, וחזון אשר פשוט ואנושי ממנו לא נרקם עד עצם היום הזה.
תורת המדינה מקבלת אזכור קצר בספר דברים, והיא מותווית ביתר פירוט בספר שמואל. בספר דברים משה מצווה על בני ישראל, או שמא מתיר להם, להמליך על עצמם מלך משייכנסו לארץ.<sup style="color: gray;">1</sup> במשך דורות אחדים הם לא עשו כן. במקום מלכים הנהיגו את העם שורה של מנהיגים שמונו מכורח הנסיבות; אלה נודעו בשם "שופטים". בסופו של דבר, בימיו של שמואל, מבקש העם להמליך עליו מלך. שמואל מתעצב אל לבו, חש בצדק שבני–עמו אינם נותנים עוד אמון לא בו — הוא כבר היה בא בימים — ולא בבניו. אלוהים מדבר אל שמואל ומעביר מסר יוצא דופן במורכבותו. הוא אומר לשמואל כי אל לו לחוש מועקה: "כי לא אֹתך מאסו, כי אֹתי מאסו ממלֹך עליהם". ואז, חרף העובדה שהבקשה נראית כדחיית שלטון האל לטובת שלטון האדם, אלוהים מורה לשמואל להיעתר למשאלת בני–עמו, אך בתנאי אחד — שיבינו אל נכון מה הם ממיטים על עצמם: "אך כי העד תעיד בהם, והגדת להם משפט המלך אשר ימלֹך עליהם".<sup style="color: gray;">2</sup>
שמואל אכן מעביר אזהרה לעמו. המלכת מלך יש לה מחיר, הוא אומר להם, והמחיר יהיה גבוה. המלך ייקח את בניהם ואת בנותיהם לשירותו. הוא יפקיע את רכושם ויעשה בו שימוש אישי. "וזעקתם ביום ההוא מלפני מלככם אשר בחרתם לכם, ולא יענה ה' אתכם ביום ההוא".<sup style="color: gray;">3</sup> ואולם, העם עומד על דעתו: הב לנו מלך. שמואל ניאות ומושח את שאול למלך, ובכך הופך עם ישראל למלוכה. לא עוד קונפדרציה של שבטים; בפעם הראשונה יש לו ממשל מאוחד ומרכזי.
מה מתרחש בהשתלשלות אירועים זו? בנאומו של שמואל אנו שומעים ביטוי ראשון לרעיון שהומצא מחדש במאות השבע–עשרה והשמונה–עשרה במשנתם של הובס ורוסו, ונקרא "האמנה החברתית". הרעיון העומד בבסיס האמנה הוא כי באין חוק או, לכל הפחות, שלטון מרכזי המסוגל לאכוף אותו, חיי החברה מצויים בסיכון מתמיד של גלישה לאנרכיה — מצב עניינים המתואר בספר שופטים באמירה: "איש הישר בעיניו יעשה".<sup style="color: gray;">4</sup> הגדרתו הבלתי נשכחת של הובס לחיי האדם בסביבה מעין זו הריהי: "חיי בדידות, חיים דלים, מאוסים, בהמיים וקצרים".<sup style="color: gray;">5</sup> לדידו של הובס, הסכנה האמיתית היא שביטחון אישי אינו מובטח לאיש. אין ולו אדם אחד חזק דיו שיהיה בכוחו להגן על עצמו כנגד התקפה מתוכננת של אחרים. דומה כי לדידם של בני ישראל, לא זו הייתה הבעיה. מעייניהם היו נתונים למדיניות חוץ יותר משהיו נתונים למדיניות פנים. הם היו פחות מודאגים מהתמוטטותו הפנימית של הסדר, ויותר מפגיעותם להתקפות מצד שכניהם הלוחמניים.
בכל מקרה, כך גורס הובס, כולם מעוניינים בקיומו של שלטון מרכזי, המוקנה לאדם או למוסד, שיכול להבטיח את אכיפת החוקים ואת ניהול הקרבות בפיקוד מאוחד. אלא ששלטון כזה יכול להיווצר רק אם יחידים יהיו נכונים לוותר על כמה מזכויות הקניין והחירות האישית שלהם. המלך חייב להיות מסוגל לגבות מסים ולהקים צבא, משמע עליו להיות מסוגל לקחת דבר מה שאילולא התערבותו היה שייך לי. קיומו של ממשל לעולם אינו נטול מכאובים. הוא כרוך תמיד במעבר של זכויות ושל סמכויות מן היחיד אל המדינה. הוא כרוך גם בסיכון שהכוח שנוצר בדרך זו ייעשה רודני ומושחת. זוהי, בעיקרה, המשוואה שמציג שמואל. ואף על פי כן האמינו בני ישראל, כפי שיאמינו תמיד יחידים רציונליים, להערכתו של הובס, שהמחיר והסיכון כדאיים. שכן בלעדי ממשל, לא תהיה שום אפשרות להגן על החיים והחירות.
הגיוני וברור מדוע תיאוריה זו, שהפוליטיקה המודרנית הושתתה עליה, הופיעה לראשונה בתנ"ך. שכן, זו הייתה התקופה שבה צצו ועלו הרעיונות המרכזיים הנוגעים לקדושת החיים, לכבודו של היחיד, לכיבוד הרכוש הפרטי ולעמידה על קיום החופש בהיותו בסיסה של החברה. לראשונה לא יכול שלטון של אדם על זולתו — ובכלל זה שלטונו של מלך — להתקבל כחלק מסדר הדברים הטבעי. מן המהפכה המקראית משתמע כי אין מדרגים אנושיים היכולים להצדיק את עצמם. בתנאים אידיאליים, חברה צריכה להיות מורכבת מאזרחים חופשיים, שלאיש מהם אין שליטה על זולתו. מכאן שכל המבנים השלטוניים הם בבחינת הכרח בל יגונה; אף אחד מהם אינו טוב כשלעצמו. זה ההבדל החשוב ביותר בין המחשבה המדינית היוונית לזו היהודית, שכן היוונים נטו לראות במדינה ובחיים הפוליטיים ערכים חיוביים בפני עצמם. כמו כן מזכיר לנו הדבר כי אמת המידה של אלוהים ואמת המידה של אדם חד הם. כשאלוהים אומר לשמואל כי בנהייתם אחר מלך בני ישראל דוחים אותו, הוא מתכוון גם לכך שהם בוחרים דבר מה שהיקפו מצומצם מחירות אדם שלמה.
רואים אנו כי ליהדות המקראית יש תיאוריה מעוצבת בקפידה בנושא המדינה. ואולם מוזר הדבר למדיי שהמדינה תופסת מקום משני בלבד בהשקפתה. מהותית לאין ערוך ממנה היא התיאוריה החברתית שלה, ועמידתה על כך שהמדינה קיימת כדי לשרת את החברה, ולא להפך. המדינה התהוותה עם מינויו של מלך. חברת בני ישראל באה לעולם מאות בשנים קודם לאירוע מעמד הר סיני. ההבדל בין השתיים הוא שמדינה נוצרת באמצעות אמנה חברתית, אך חברה נוצרת באמצעות <b>ברית</b> חברתית.
להיגיון שבבסיסה של הברית, בניגוד לאמנה החברתית של המדינה, אין כל קשר לזכויות, לשלטון ולאינטרס אישי. היא מוגדרת באמצעות שלוש מילות מפתח: משפט, צדק וחסד. המילה הראשונה קשורה לצדק הדדי ומשמשת עיקרון בברית עם נוח: מה שתעשה אתה, כן ייעשה לך. זוהי המקבילה החוקית של אמרתו המפורסמת של הלל, "דעלך סני לחברך לא תעביד", שתרגומה — מה ששנוא עליך אל תעשה לחברך.<sup style="color: gray;">7</sup> <b>משפט</b> הוא המינימום האוניברסלי בחברה צודקת. בחברה כזאת נענשים על חטאים ומתקנים עוולות. הכל שווים בפני החוק, והוא נגיש לכל.
במילה <b>צדק</b> או <b>צדקה</b> גלום רעיון רדיקלי יותר לאין ערוך. צדקה מתפרשת לרוב כגמילות חסדים, אך למעשה משמעותה היא צדק חברתי או חלוקתי. במשפט המקראי היא הייתה כרוכה בסדרה שלמה של מוסדות שיחדיו היוו ניסיון ראשון לייסד מדינת רווחה. במסגרת מצוות לקט, שכחה ופאה הושארו אלומות, ענבים וזיתים לעני ולאביון. בשנים מסוימות גם הופרש עבורם מעשר מכל היבול. בכל שנה שביעית, המכונה שנת שמיטה, בוטלו חובות, שוחררו עבדים, פסקה העבודה בשדות ותנובתם נועדה לכל. מדי חמישים שנה, בשנת היובל, הוחזרה הנחלה לכל מי שנאלץ קודם לכן למכור את נחלת אבותיו מחמת דלותו. <b>צדק</b>, הלא הוא חקיקת הרווחה של התנ"ך, מבוסס על ההנחה כי לחופש יש ממד כלכלי. החולשה אינה הגורם היחיד לשעבוד; העוני גורם לו אף הוא. לפיכך, אין להביא לאבדן עצמאותו או כבודו של איש. אף אחד אינו רשאי ליטול את אמצעי המחיה של זולתו או את פריטי הלבוש הנחוצים לו כבטוחה תמורת מלווה, אף לא להלין את שכרו של עובד. חזון ה<b>צדק</b> — קהילה של אזרחים שווים וחופשיים — מקבל ביטוי קולע מכל בדברי הנביא מיכה: "וישבו איש תחת גפנו ותחת תאנתו ואין מחריד".<sup style="color: gray;">9</sup>
אחת הדרכים להבנת המושג <b>צדק</b> היא להעמידו כנגד שתי תורות מדיניות אחרות: הקפיטליזם והסוציאליזם. הקפיטליזם חותר לשוויון הזדמנויות, ואילו הסוציאליזם — לשוויון תוצאות. חזונה של היהדות שואף לחברה שיש בה גישה שווה לכבוד ולתקווה. בניגוד לסוציאליזם, היהדות מאמינה בשוק חופשי, בקניין פרטי ובהתערבות ממשלתית מזערית. ואילו בניגוד לקפיטליזם, היא מאמינה ששוק חופשי, המתנהל בלא לערוך חלוקה מחדש מעת לעת, יוצר חוסר שוויון שאין החברה יכולה לשאת אותו לאורך זמן, משום שהוא שולל מאנשים מסוימים את עצמאותם ואת תקוותם. ה<b>צדק</b> מושתת על הרעיון שיש צורך בהבחנה שבין חזקה ובין בעלות. היהדות — חרף שני הניסיונות הקומוניסטיים הגדולים שידעה — כת האיסיים בתקופת בית שני והקיבוץ בישראל המודרנית — מקבלת את תפיסת הרכוש הפרטי, קרי החזקה, מאותן סיבות שג'ון לוק קיבל אותה במאה השבע–עשרה. זוהי ההגנה הטובה ביותר על הפרט מפני המדינה. את הגינויים הנבואיים הגדולים שהטיחו נתן במלך דוד ואליהו במלך אחאב, עוררו עליהם מלכים שהשתלטו על מה שהיה של אחרים. חברה ללא רכוש פרטי מפקירה אזרחים לחסדיהם של שליטים. הקפיטליזם נוטה לעבר משטר דמוקרטי. קומוניזם בקנה מידה גדול אינו מותיר די מרחב לזכויות הפרט.
לפיכך, ההלכה היהודית מגִנה על החזקה, אך מבדילה אותה מן הבעלות. כל הדברים שייכים, בסופו של דבר, לאלוהים; מכאן שמה שנמצא ברשותי — אני מחזיק בו כבפיקדון. "והארץ", אומר אלוהים בספר ויקרא, "לא תמכר לצמִתֻת, כי לי הארץ, כי גרים ותושבים אתם עמדי".<sup style="color: gray;">11</sup> הנה כי כן, ביהדות אין בעלות מוחלטת. מה שאני מחזיק שייך לאלוהים, ואני בסך הכל האפוטרופוס החוקי שלו. מכאן נובעת החקיקה הסביבתית של היהדות: איננו רשאים להשחית ללא צורך אפילו דברים השייכים לנו.<sup style="color: gray;">12</sup> אנו מוצבים על פני האדמה, כמו אדם בגן עדן, "לעבדה ולשמרה",<sup style="color: gray;">13</sup> ולהעבירה אל הדור הבא בלא פגע, או אף משופרת. מכאן גם חקיקת <b>צדק</b>: מה שאני נותן לאנשים נצרכים איננו גמילות חסדים אלא משפט צדק, איננו ויתור על מה ששייך לי בדין, כי אם כיבוד התנאים שבכפוף להם אני מחזיק ברכושי בנאמנות.
ולבסוף קיים ה<b>חסד</b>, שנוטים להבינו כ"טוב לב", אך משמעותו האמיתית היא אהבה מיוסדת–ברית. <b>חסד</b> הוא הנאמנות שאני חב לאלה שהם בני–משפחתי — וחברה מיוסדת–ברית היא חברה שבה כל האזרחים הם בניה של משפחה מורחבת אחת, בהיותם בניו של אלוהים. רבות מחקיקות הרווחה במקרא, במיוחד אותן הוראות הנוגעות להצלת אנשים משעבוד, מוצגות במשפטים כגון "כי ימוך אחיך".<sup style="color: gray;">14</sup> אלוהים עצמו נוקט לשון של משפחה בהודיעו על גאולת בני ישראל מיד מצרים: "בני בכֹרי ישראל".<sup style="color: gray;">15</sup> זה מקורה של תפיסת האחווה שהמהפכה הצרפתית העלתה על נס. אלא שכתפיסה חילונית, היא מעולם לא צלחה, כיוון שחסרה את הנדבך התיאולוגי ההכרחי — אחווה של בני אדם תחת כנפי הורותו של האל. <b>חסד</b> מייצג את הרעיון שלפיו סדר חברתי רחום לעולם אינו יכול להיבנות על תשתית של זכויות והתחייבויות בלבד. ישנם זמנים שבהם עלינו לנהוג "לפנים משורת הדין" — מעבר לדרישות ההגינות וההדדיות. <b>חסד</b> הוא הממד האישי, שאינו בר–כימות, האני-אתה של החברה, החמלה והאנושיות שלעולם אי–אפשר לנסחן בצורה של חוק, בהיותן שייכות לאיכותם של יחסים, לרעיון שהאביון, האלמנה, היתום והגֵר הם אחיי ואחיותיי.
תורת המדינה של היהדות סללה את הדרך ליצירות הגדולות של הובס ושל לוק, אדריכלי הממשל החוקתי המודרני. ואולם התיאוריה המקראית של החברה הייתה מקורית יותר לאין ערוך; תיאוריות אחרות מעולם לא השתוו אליה, קל וחומר שלא עלו עליה. מדינות מתקיימות בעזרת מנגנוני עוצמה: ממשלות, צבאות, משטרה, בתי משפט ושימוש בכוח, בין ממשי ובין פוטנציאלי, לפתרון סכסוכים. חברות תלויות במוסדות שונים בתכלית: משפחות, קהילות ובתי אולפנה — מוסדות שהיהדות פיתחה וטיפחה יותר מכל.
ברית אינה מתקיימת מכוחה של סמכות, אלא בשל תחושות של זהות, של נאמנות ושל קרבה משפחתית. מכאן המקום המרכזי שמייחסים ביהדות לחינוך, לחגים, לתפילה ולקריאת התורה. בחינוך אנו מעבירים את האידיאלים שלנו מדור לדור. בחגים אנו מנחילים את תולדות עמנו ואת זיכרונותיו. בתפילת הציבור אנו מזכירים לעצמנו שביחלנו למשהו אנו מייחלים לו בצוותא. בעת הקריאה בתורה, חוקת הברית שלנו, אנו מאשרים מחדש את קיומנו כקהילה הכפופה לריבונות האל. לא ידוע לי על חזון נשגב מזה על האפשרות לבנות חברה של צדק וחמלה.
הנה, לתכלית זו מוביל אותנו המסע היהודי. אותו מסע שהחל בקריאתו של אברהם לנוכח הארמון בלהבות — לנוכח עולם של דיכוי ושעבוד. חברה מיוסדת–ברית היא ניסיון לכבות את הלהבות וליצור חברה משותפת של חן וחסד מוסריים, חברה המכבדת את צלם אלוהים שבכל אדם, והופכת בכך לבית שבו שורה השכינה.
אך מדוע אז, מדוע שם ומדוע הם? מדוע הופיעו לפתע כמו משום–מקום אותם רעיונות מעוררי השתאות, שעוצמתם נותרה בעינה עד היום, דווקא בקרב שבט נוודים שתעה במדבר לפני יותר משלושת אלפים שנה? ויליאם נורמן יואר היטיב לנסח זאת: “How odd / Of God / To choose / The Jews” או בתרגום חופשי: "כמה מוזר שאלוהים/בחר דווקא ביהודים". למרות תשובות קולעות למכביר, השאלה נותרת בעינה. אם לרשותו של אלוהים עמדו כל הזמן וכל האנושות, מדוע בחר הוא דווקא ביהודים, ומדוע באותה עת?
אפשר שהתשובה טמונה במצבו השולי, המנותק, של אותו שבט. אולי חייהם הנוודיים של האבות אפשרו להם להבין את הכשלים המוסריים של האימפריות הגדולות שמסביבם. אולי הנוף הפראי והשומם של מדבר סיני, בין ארץ חרבה לשמים שאינם יודעים רחם, העניק לבני ישראל תפאורה ייחודית, שבמסגרתה ניתן היה לחוש במפגש החשוף בין אלוהים לאדם. אולי ההיסטוריה האישית של משה — שגדל כנסיך מצרי ולאחר מכן התוודע לעמו המשועבד — העניקה לו סגולות יוצאות דופן שהכשירוהו לתפקיד המנהיג המהפכן. כל אחת מן ההערכות הללו אפשרית, אלא שאני מבקש להרהיב עוז ולהציע הסבר שונה.
החומש, המסמך המכונן של היהדות, משמיע צליל חוזר ונשנה שהוא מוזר בעליל. הגם שהיינו מצפים לדבר מה שונה בתכלית, שבים חומשי התורה פעם אחר פעם לחינוך, להעברת ידע, להוראה, ומציגים אותם כמוסד החיוני של הברית. כאשר באים מלאכים לבשר לאברהם ולשרה שסוף–סוף יזכו לילד, מוסיף אלוהים: "כי ידעתיו למען אשר יצוה את בניו ואת ביתו אחריו, ושמרו דרך ה' לעשות צדקה ומשפט".<sup style="color: gray;">16</sup> זהו המקום היחיד במקרא שבו נאמר לנו מדוע נבחר אברהם: הוא לא נבחר מחמת צדקותו, שאינה מוטלת בספק, אלא מפני שהוא עתיד להיות מורה.
כך היה, כפי שראינו לעיל, גם אצל משה. על סף יציאת מצרים, במקום לדבר עם בני–עמו על אודות החופש, הנחה אותם משה לחנך את דורות העתיד. קריאת שמע, התפילה הידועה ביותר מבין אלה המבוססות על קטעים מן המקרא, חוזרת שוב אל אותו נושא: "ושננתם לבניך ודברת בם בשבתך בביתך ובלכתך בדרך ובשכבך ובקומך".<sup style="color: gray;">17</sup> יש כאן רמיזה, ברורה ובולטת מכדי להחמיצה, בדבר מרכזיות החינוך במפעל האלוהי של חברה חופשית הכפופה לריבונות האל. נושא החינוך חיוני לראיית האדם כצלם אלוהים.
מה שמייחד את האדם מצורות חיים אחרות הוא היותו בעל חיים לומד. בניגוד לבעלי חיים אחרים, שה"לימוד" שלהם מתבצע שלא מדעת באמצעות השתנות גנטית וברירה טבעית, יצורי אנוש מפתחים רעיונות באופן מודע ומנחילים אותם לבאים אחריהם באמצעות הוראה. מובן מאליו שבתחילה הדבר לא התרחש באמצעים מילוליים, אלא מתוך חיקוי, כפי שמצוי עדיין בקרב יונקים עילאיים. בשלב מאוחר יותר סופרו סיפורים סביב מדורה. זה היה, כמעט בוודאות, ערש לידתו של המיתוס. ובשלב מאוחר אף יותר, צורות תקשורת משוכללות יותר אפשרו לחינוך להתגבש לכדי פונקציה הדורשת התמקצעות, וחשפו את התורות עצמן למחשבה ביקורתית. רק בשלב זה, לאחר שהמילים פיתחו אוטונומיה מסוימת כשפת הדמיון, היו בני אנוש מסוגלים לראשונה לנתק את המשמעות — ומכאן את אלוהים, יוצר המשמעות — מן הטבע ומן העולם שמסביבם.
למידע ולאופן העברתו נודעת חשיבות מכרעת לגבי תחושת עצמנו ומקומנו ביקום. יש טכנולוגיה של ידע ויש גם פוליטיקה של ידע, המתייחסת להפצתו בתוך החברה. פרנסיס בייקון חידד את הנושא בהתבטאותו המפורסמת "הידע הוא עוצמה". וכמו כל עוצמה, הוא נשמר בקנאות. כמעט בכל התקופות והמקומות קיימת "אליטה של ידע", המחזיקה בידיה מונופול על הגישה למידע, ומעל לכל, לאותה צורה יסודית של ידע — ידיעת קרוא וכתוב. רק במאה התשע–עשרה, כאשר המהפכה התעשייתית הולידה את הצורך בכוח עבודה מיומן ונייד, הופיע חוק חינוך חובה לראשונה באירופה ובארצות–הברית.
אחת המחוות המדהימות ביותר של היהדות הייתה הפיכתו של רעיון מדרג הידע על פיו,<sup style="color: gray;">18</sup> שהרי אם קיימות תופעות של חוסר שוויון בלמידה, הן תשכפלנה את עצמן דרך כל המבנים החברתיים האחרים, דבר שיפקיד בידיהם של אנשים מסוימים סמכות בלתי מוצדקת כלפי אחרים. זו התובנה המופלאה של החזון היהודי, תובנה שממנה נבע כל היתר: חברה חופשית חייבת להיות משכילה, ובחברה של כבוד שוויוני ההשכלה חייבת להיות נחלת הכלל. שום עם אחר לא הבין זאת בצלילות כזאת או בתקופה כה מוקדמת, ולא קִיים זאת הלכה למעשה בעקביות כזו. מכאן עולה רמז שיש בו מענה לשאלות "מדוע הם ומדוע אז?"
הכתב הומצא בממלכת שומר בשחר התרבות האנושית. ואולם שלוש צורותיו המוקדמות ביותר — כתב היתדות השומרי, כתב החרטומים של מצרים העתיקה וכתב הציורים של כרתים — לא היו שיטות שהכל יכלו ללמוד. הסמלים האלה, שייצגו את משמעותן של כל המילים או קבוצות ההברות, היו רבים מכדי שאפשר יהיה לרכוש בהם בקיאות, ועל כן היו נחלתן של קבוצות מתמחות — שכבת הפקידות ואנשי הכהונה. פריצת הדרך המכרעת אירעה עם המצאת האלפבית, צורת הכתיבה הראשונה שהנחלתה לאוכלוסייה שלמה הייתה אפשרית באופן עקרוני. מערכות האלפבית הראשונות בהיסטוריה היו משפחת כתבים הידועים כשמית מערבית, שהחלו להופיע בתקופת האבות המקראיים באזור כנען.<sup style="color: gray;">19</sup>
מקורן המדויק לוט בערפל. אפשר שפותחו בידי מי מעמי האזור, בתוכם הפיניקים, הכנענים והעברים הקדומים. עצם המילה "אלפבית", המקובלת בשפות שונות, מעיד על מקורותיה השמיים. מאוחר יותר אימצו היוונים את האלפבית; הם שינו את אלף ל<b>אלפא</b> ואת בית ל<b>ביתא</b>, והוסיפו אותיות המייצגות תנועות. אין זה סביר שבני ישראל המציאו את האלפבית, אך הם היו קרובים לערש לידתו בזמן ובמקום, ולבטח היו הראשונים שעמדו על האפשרויות הגלומות בו לשינוי פני העולם.
ידוע לנו מן הניסיון של אירופה בשלהי ימי הביניים כי השינויים בצורה שבה המידע נאגר ומועבר הם מחוללי התמורה האדירים ביותר של הציביליזציה. המצאת הדפוס במאה החמש–עשרה אפשרה את הרפורמציה במאה השש–עשרה. כל הרעיונות המרכזיים של הרפורמציה נוסחו כבר מאתיים שנה קודם לכן בידי ג'ון ויקליף באוקספורד, אלא שנדרשו המצאת הדפוס ותפוצתו הנרחבת של התנ"ך לפני שמרטין לותר היה מסוגל להידרש בהצלחה לסמכותם של כתבי הקודש כנגד סמכותה של הכנסייה. רוב החוקרים מייחסים את ההתפתחות המאוחרת יותר של האינדיבידואליזם האירופי ושל כל מה שנגזר ממנו לאירוע יחיד ומכריע זה.
המצאת האלפבית בישרה, בפעם הראשונה בדברי הימים, את אפשרות קיומו של עם היודע קרוא וכתוב על כל שדרותיו. שום התפתחות לא הייתה יכולה להיות מהפכנית יותר בהרחבתם של האופקים האנושיים. ידיעת האלוהים, המשומרת בכתובים, עתידה להיות נגישה לכל — ומכאן העדר אליטות. כמעט בכל תרבות אחרת פירושה של כהונה היה השתייכות לאליטה יודעת קרוא וכתוב. לדוגמה, משמעות המילה היירוגליפים ("כתב חרטומים") היא: הכתב שאנשי הכהונה בלבד מסוגלים לקרוא. המילה האנגלית clerical, הנושאת שתי משמעויות — "כמוּרתי" ו"פקידותי", מזכירה לנו את התקופה הארוכה בהיסטוריה האנגלית שבה ידיעת קרוא וכתוב הייתה נחלתה הבלעדית של הכנסייה, ששימרה אותה באמצעות השליטה על בתי הספר ועל האוניברסיטאות. רק על רקע זה יכולים אנו להבין את חשיבותו של המשפט שהציג את ברית הר סיני — שבני ישראל יהפכו ל"ממלכת כהנים", משמע לחברה שכל אחד בתוכה יוכל לקרוא ולכתוב, וכך תהיה לו גישה לידע, לכוח ולכבוד כשווה בין שווים. ממלכת כוהנים היא חברה שכלל חבריה יודעים קרוא וכתוב. והמצאת האלפבית אפשרה זאת.
איננו יודעים לפרטי פרטים כיצד פעלה מערכת החינוך בימי המקרא הקדומים, אולם התנ"ך הותיר לנו הצצה מרתקת אחת, והארכיאולוגיה אפשרה הצצה נוספת כזו. בפרק ח של ספר שופטים חוזר גדעון הביתה אחרי מערכה צבאית מוצלחת. קודם לכן הוא ביקש מאנשי סוכות לחם עבור חייליו הרעבים והמותשים, אך נתקל בסירוב. עתה הוא מבקש להעניש את זקני סוכות. אנו קוראים שם את הדברים הבאים: "וילכד נער מאנשי סכות וישאלהו, ויכתֹב אליו את שרי סכות ואת זקניה, שבעים ושבעה איש".<sup style="color: gray;">21</sup> משמע שגם באותו שלב מוקדם בתולדותיו הלאומיים של עם ישראל, היה מובן מאליו לגדעון שצעיר שנתפס באקראי יהיה מסוגל לכתוב.
בתל לכיש סיפקה יד המקרה הוכחה נוספת לכך. בתל הזה נמצאו על הטיח של גרם מדרגות עתיק חמש האותיות הראשונות של האלפבית העברי, שנחרטו במאה השמינית לפני הספירה בידי ילד שלמד לכתוב, והיו הדוגמה העתיקה ביותר של הוראת האלפבית ששרדה בעולם. זמן רב לפני כל אומה אחרת הקים עם ישראל בתי ספר שלא נועדו דווקא לאליטה, אלא היו חלק מתהליך שגרתי של חניכה לקראת גיל הבגרות. כפי שציין ה''ג ולס בספרו <b>דברי ימי עולם</b>, "הדת היהודית, משום היותה דת המתקיימת בזכות ספרותה,  הוליכה למאמצים הראשונים להענקת חינוך יסודי לכל ילדי הקהילה".
בהמשך המסע היו עוד אבני דרך רבות–משמעות: כאשר החלו הנביאים להטיף את המסר שלהם לעם, כאשר גלות בבל אילצה יהודים לחשוב על מנגנונים של המשכיות תרבותית, כאשר עזרא החל להנהיג את הרפורמות החינוכיות שלו, וגם כאשר, בימי בית שני, ייסדו שמעון בן שטח ויהושע בן גמלא את רשת בתי הספר הראשונה בעולם המיועדת לכלל הציבור. אולם כל הראיות מרמזות שעם ישראל הבין אל נכון, למן ימיו הקדומים ביותר, את הזיקה שבין המצאת האלפבית, האפשרות להנחיל ידיעת קרוא וכתוב לכלל הציבור, לכבודו של היחיד — שילוב שעיצב את כל התיאולוגיה שלו.
המילה <b>תורה</b> נגזרת מ"הוראה". אלוהים אינו מתגלה למין האנושי בסערה, ברוח, בשמש או בגשם, אלא בקול מורה, במילים של הדרכה. הברית כלולה בטקסט המובן לא רק למלכים ולמשרתיהם הכוהנים, אלא לכל אחד מבני–האומה, כך שכל אחד מהם נעשה צד לתנאיה, וכל אחת ואחד מהם נותן את הסכמתו לפני שהברית הופכת להסכם מחייב. גיבורי ישראל — אברהם, משה, הנביאים, הסופרים והחכמים — אינם מלכים, קיסרים או מצביאים, אלא דווקא מחנכים; אין הם רק שומריה של איזו חכמה נעלמה, אלא מוריו של העם, כלומר של כל אחד ואחת ממנו. מוסדותיו המרכזיים של העם היהודי — המשפחה, בית המקדש, השבת, טקסי החג, ומאוחר יותר בית הכנסת — הפכו כולם חינוכיים באופיים, הֶקשרים של למידה.
ומעל לכל, הווייתה המרכזית של היהדות, מימי משה ועד עצם היום הזה, מתמצית בלימוד התורה. זוהי אמנם פעילות רוחנית ושכלית, אך גם יותר מזה. הידענות, הלמידה, המעורבות הסדירה בטקסטים של היהדות, הריהם עבורנו אירוע פוליטי ראשון במעלה. כל יהודי הוא אזרח שווה בקהילה האמונית, משום שלכל יהודי יש גישה למסמך החוקתי שלו, התורה, והוא בקי בהוראותיו. כפי שיוסף בן מתתיהו היה מסוגל לכתוב בהתפעמות לפני אלף ותשע מאות שנה, "ובקרבנו אין אף איש אחד אשר לא יקל לו לספר את כל החוקים (בעל פה) מלפרש את שמו, כי הִסכַּנּוּ להגות בהם מראשית הגיענו לבינה עד אשר נעשו חרותים בלבבנו".<sup style="color: gray;">24</sup> חברה חופשית — אותו איזון שברירי בין העקרונות המנוגדים של חירות וסדר — אינה מתקיימת אך ורק באמצעות שלטון החוק, אלא גם באמצעות מערכת חינוך, המאפשרת לכל יחיד בתוכה להפנים את החוק ולהיות אדונו, לא עבדו. חירות איננה רק חברה של חוקים, אלא חברה של משפטנים, אזרחים המצויים בחוק שלהם, שכל אחד מהם עומד על משמר הצדק. שום חברה אחרת לא ראתה דברים מזווית ראייה מעין זו. שום אמונה אחרת לא הפכה את החינוך לחוויה הדתית העילאית שלה.
בדומה להמצאת טלסקופ החלל "האבּל", שאפשרה למין האנושי לקלוט אותות ממרחבי מקום וזמן רחוקים ביותר, המצאת האלפבית אפשרה את התפתחותה של צורת תודעה אנושית שהייתה מסוגלת לראשונה לשמוע את אלוהים כקול המופנה אל בן אנוש בתור שכזה, ואת בנייתה של חברה המושתתת על כבוד היחיד ועל חירות קולקטיבית. זו הייתה המתת שהעניקה ההיסטוריה ליהודים. אלא שהיה מוסד נוסף ומרכזי לגבי רעיון החברה החופשית, והוא המתת שהעניקו היהודים להיסטוריה. למתת הזאת קראו השבת.
השבת הייתה מוסד חדש בתכלית בדברי ימי האנושות, ובתחילה לא היו בני אומות העולם מסוגלים להבינה. המסורת היהודית השאירה לנו תיעוד מפעים על רגע כזה של חוסר הבנה. אומרים שכאשר תורגמה התורה ליוונית בפעם הראשונה, היה הכרח לתרגם ביודעין פסוק אחד בצורה שגויה: "ויכל אלהים ביום השביעי מלאכתו אשר עשה". היוונים לא היו מסוגלים להבין את פשר הדבר. בסופו של דבר, כדי להנהירו, תורגם הפסוק: "ויכל אלהים ביום השישי".<sup style="color: gray;">25</sup>
מה היה הדבר שהיוונים לא היו מסוגלים להבין? לכל דת היו ימי מועד משלה, אך לאף אחת מהן לא היה יום שקדושתו התבטאה באיסור לעבוד במהלכו. מנקודת מבטם של סופרים יוונים ורומאים הייתה שמירת השבת עילה ללעג ולקלס. לדברי סנקה, פלוטרכוס וטקיטוס, היהודים היו עם עצל הנוטל לעצמו יום חופש כיוון שאינו אוהב לעבוד. לא היוונים ולא הרומאים יכלו להבין את הרעיון כי המנוחה היא הישג, כי השבת היא ההפוגה של היהדות בלבו של עולם מסתחרר תדיר, וכי <b>זה</b> הדבר שאלוהים ברא ביום השביעי. אחרי שישה ימים, מה היה העולם חסר? שאלו חז״ל, וענו: מנוחה. וכשבא היום השביעי, באה לעולם מנוחה, והעולם נעשה שלם.<sup style="color: gray;">26</sup>
השבת היא מוסד דתי, יום זיכרון לבריאה, היום שבו נח אלוהים בעצמו. אך השבת היא גם, ובעיקר, מוסד מדיני. השבת היא השיעור הגדול ביותר בנושא החירות שהומצא אי פעם. חג הפסח מספר לנו כיצד זכו בני ישראל בחירותם, ואילו השבת מספרת לנו כיצד שמרו עליה. ביום אחד מתוך שבעה יוצרים היהודים חברה משיחית, והוא היום שבו חווים כולם — עבד ואדון, עובד ומעביד, ואפילו בעלי חיים — חופש ללא תנאים. ביום הזה אין אנו עובדים אף לא מעבידים את זולתנו, איננו מפעילים אף לא מרשים לעצמנו להיות מופעלים בידי אחרים. איננו יכולים לקנות אף לא להיקנות. ביום הזה מושעים כל המדרגים, כל יחסי הכוח בחברה.
השבת הייתה, כמובן, האנטיתזה של מצרים — החברה החופשית כתופעה מנוגדת לחברת עבדים. עבדים עובדים ללא מנוחה, כראות עיניהם של אדוניהם. לפיכך, הסממן הראשון של חירות בני ישראל היה יום מנוחה לכל:
<span class="poetry indentAll">ויום השביעי שבת לה' אלהיך, לא תעשה כל מלאכה — אתה ובנך ובתך ועבדך ואמתך ושורך וחמֹרך וכל בהמתך וגרך אשר בשעריך, למען ינוח עבדך ואמתך כמוך. וזכרת כי עבד היית בארץ מצרים, ויֹצִאך ה' אלהיך משם ביד חזקה ובזרֹע נטויה, על כן צוך ה' אלהיך לעשות את יום השבת.<sup style="color: gray;">27</sup> </span>
אלא שהשבת הייתה גם דרך להגשים, במהלך המסע, את סופו, משמע את יעדו. העבדות לא בוטלה לאלתר; היא התקיימה ברוב חלקי העולם עד המאה התשע–עשרה. אפילו כיום רווחות צורות מתונות יותר של שעבוד — חוסר ביטחון, התמכרות לעבודה, אינסוף עקות וחרדות של חיי היומיום. וכפי שמרקס לא עייף מלומר לנו, עבדים דרכם שהם מתרגלים לשלשלאותיהם. לפיכך, בתוך גבולות הזמן עצמו, היה על כולם להתנסות בחופש ללא תנאי, כדי לא לאבד לעולם את אהבת החירות, גם אם היא נמשכת לפי שעה רק יום אחד מתוך שבעה. מעולם לא נשתכחו מזיכרונם של יהודים שני טעמים: טעם העוני בפסח, וטעם החופש בשבת.
השבת היא גם דרך לחוות רעיון נוסף, מושג החזקה ללא בעלות, הנטוע בלב לבו של המוסר החברתי והסביבתי של היהדות. כל שבוע, במשך יום אחד, חיים יהודים לאו דווקא כיוצרים, אלא כיצירות. ביום השבת העולם שייך לאלוהים, לא לנו. אנו מוותרים על שליטתנו על הטבע ועל בעלי החיים. אנו מתייחסים אל כדור הארץ כאל ישות שיש לה כבוד ושלמות משל עצמה. אנו נעשים אורחיו של אלוהים, כדברי רבי יהודה הלוי, בהכירנו בגבולותיה של השאיפה האנושית. אך מעל לכל דבר אחר, השבת היא זמן מיוסד–ברית, עיבוד חזון היהדות לחברה שבה שורים כבוד ותקווה שוויוניים.
לא הרחק ממקום מגוריי, בצפון–מערב לונדון, נמצא ריג'נטס פארק. הגן הזה, שהושלם בשנת 1827 ונפתח לציבור בשנת 1838, הוא אחד מהישגיו המופלאים של האדריכל ג'ון נאש. הגן הגדול, המשתרע על שטח של כשני קילומטרים רבועים — ששימש במקור כשטח ציד של המלך הנרי ה–8 — מהווה מזיגה רבת–פאר של אגמים, שדרות מוצלות, מרחבים פתוחים למשחקים וערוגות פרחים הפורחות במשך מחצית השנה בשלל צבעים עזים מעשה אמן. יש במקום בתי קפה ומסעדות, גן חיות, תיאטרון תחת כיפת השמים וגן ורדים מרהיב ביופיו. הפארק כולל מגרשי משחקים לילדים, ומבוגרים יכולים לערוך בו פיקניקים, לחתור בסירות משוטים באגם או פשוט לטייל וליהנות מן הנוף. סביב הגן ניצבות הווילות הגדולות שכיום הן דירות יוקרה, ואותן מפארים עמודים קורינתיים, מגדלים מקומרים וחזיתות מעוטרות. ידיעתי בנושאי אדריכלות נוף ואדריכלות פנים אינה מספקת כדי לתת הערכה מלומדת על הנקודות הנאות ביותר בבניית המכלול הזה, אך אני מודע ליופיו ולרבגוניותו, וכמו מיליוני אנשים אחרים, אני שמח שהוא קיים.
מה שמייחד את הפארק והופך אותו לחלק חינני כל כך בחיי הכרך גלום בהיותו מרחב ציבורי. זהו מקום שאליו יכולים ללכת הכל — עשירים ועניים, זרים ותושבים — בתנאים שווים. הגנים מוקפים בבתים פרטיים, מגורים שאני ורוב האנשים האחרים הבאים לבקר בגנים לעולם לא נוכל להרשות לעצמנו. אלא שתחושת האכזבה מתמתנת לנוכח הידיעה שדבר מה מרהיב לאין ערוך מן הבתים, הפארק עצמו, שייך לנו. פארק הוא נכס ציבורי, משהו שקיים מכוח היותו נחלת הכלל. וטובין ציבוריים, מעצם הגדרתם הם דברים כאלה שאני, כיחיד, איני יכול לרכוש, ליצור או להיות הבעלים שלהם. כל שאני יכול לעשות הוא להשתתף בהם, מתוך היותי חלק מה"אנחנו", היוצרים את הזירה המשותפת של ה"אני".
לעומת הפארק המצוי במרחב, השבת מצויה בזמן. היא איננה "זמן פנוי" גרידא, זמן שלי, שאני יכול לעשות בו שימוש כראות עיניי. היא שונה מחופשה באותו מובן שהפארק שונה מגן פרטי. היא עולם הקיים אך ורק מתוך סגולתו לעמוד לשימושה המשותף של קהילה. הוגה הדעות המדיני, מיכאל וולצר, מנסח זאת כך: "מנוחת השבת היא יותר שוויונית מן החופשה, כי אי–אפשר לקנות אותה: היא הדבר היחיד שכסף אינו יכול לקנות. היא מוטלת על כל אדם, תענוג לכל". המנוחה בה אינה סתם דבר המצוי "כאן בפנים". היא מצויה "שם בחוץ", כפי שיודע כל מי שחווה שבת בירושלים. החנויות סגורות, הרחובות שקטים, הכבישים ריקים ממכוניות. באמצע העיר אתה שומע אוושת עלים, ציוץ ציפורים, קול מצהלות ילדים, שירים מפיהם של בני–משפחה היושבים סביב שולחן השבת. אתה יכול לחוש בנוכחותה של השכינה בכיכר העיר. זוהי השלווה שחזו הנביאים בקץ הימים, אשר בימינו היא נראית אוטופיה. השבת היא מה שאנו מחזיקים בלי להיות בעליו — היא זמן ציבורי.
השבת תומכת בכל אחד ממוסדותיה הגדולים של היהדות. בבית הכנסת אנו מתערבים מחדש עם אנשי הקהילה, נושאים את תפילותיהם, חוגגים את שמחותיהם, מגדירים את עצמנו כחלק מה"אנחנו" יותר מאשר כ"אני". אגב שמיעתה ולימודה של פרשת השבוע, אנו חוזרים לאחור ומצטרפים אל אבותינו בסיני, לזמן שבו דיבר אלוהים והעניק לנו את הטקסט הכתוב, את כתובת הנישואין שלו עם העם היהודי. כשאני בביתי אני מבלה את הזמן — בתחושת קדושה ובלי הסחת דעת — עם משפחתי, רעייתי וילדיי, ואני יודע שהנישואים שלנו מוגנים תחת סוכת השלום של האל. פעם לקחתי מומחית בכירה בחינוך לגיל הרך לבית ספר יהודי, שם ראתה לראשונה ילדים קטנים עורכים חזרה לקראת שולחן השבת — הורים בני חמש מברכים ילדים בני חמש ומקבלים בברכה אורחים בני חמש. היא, אישה לא–יהודייה, הייתה מרותקת ומוקסמת. היא שאלה את הילדים מה הם אוהבים יותר מכל בשבת, והם השיבו: "שאימא ואבא לא צריכים למהר לצאת מהבית". לאחר הביקור אמרה לי האישה: "אתם מעניקים לילדים האלה את המתנה הגדולה ביותר, מתנת המסורת. והיא שומרת על הנישואים של הוריהם".
השבת היא המקום שבו עַם חסר מנוח נח והתחדש. בתקופות של דיכוי, השבת הזכירה ליהודים שהם חופשיים. עבור סבי וסבתי ועבור הדור שלהם, משמעות השבת הייתה מנוחה מאפיסת כוחות פיזית. לבני–דורי, משמעותה שחרור ממתח ומעייפות פסיכולוגית. יהודה הלוי אמר פעם כי ביום השבת היהודים העניים ביותר היו חופשיים יותר מן המלך האדיר ביותר, והוא צדק.<sup style="color: gray;">30</sup> מבחינה פוליטית הייתה השבת יום שבו הוקל העול המעיק על היהודים, שתכופות היו מדוכאים בידי העולם החיצוני, ובו הם נשמו אוויר חופשי. מבחינה אנושית הייתה השבת, ועודנה, הזמן שבו אנו מפסיקים לעשות למחייתנו ופשוט חיים.
האדמו"ר המהולל, רבי לוי יצחק מברדיטשב, ניצב פעם ליד חלונו וצפה באנשים החוצים בחפזה את כיכר העיר. הוא רכן החוצה ושאל אחד מהם, "מדוע אתה רץ?" השיב הלה, "אני רץ לעבודה כדי להתפרנס". אמר הרבי, "הבטוח אתה שפרנסתך בורחת ממך ואתה אנוס לרוץ כדי להשיגה? אולי היא רצה דווקא <b>לעברך</b>, וכל שעליך לעשות הוא לעמוד ללא ניע, לאפשר לה להשיגך".<sup style="color: gray;">31</sup> השבת היא הזמן הקדוש שבו אנו עומדים ללא ניע ומאפשרים לכל הברכות השמורות לנו להדביקנו.
השבת היא הזמן הקדוש של עם שמצא את האמת המצויה בזמן. בעולם העתיק היו מקומות קדושים, חפצים קדושים, אנשים קדושים. ואולם הדבר הראשון שהתנ"ך מקדש הוא הזמן עצמו: "ויברך אלהים את יום השביעי ויקדש אותו".<sup style="color: gray;">32</sup> וכך הפכה השבת לרגע הנצחי שלנו בתוך הזמן, הצצה שלנו אל עולם של שלווה בריבונות האל. במסגרת המחזור השבועי, היא יוצרת קצב עדין הממזג פעולה והגות, עשייה והנאה, ריצה ועמידה מלכת. ללא הפוגה זו, עלולים היו היהודים שלא להמשיך במסע. גם כיום, בלעדי השבת אנו מסתכנים בהחמצת הנוף בעת שאנו משתתפים במסע. השבת היא אפוא המוסד המשיחי הגדול של היהדות.
ואולם עתה ברצוני להמשיך הלאה, מן היהדות המקראית אל זו הבתר–מקראית, מהר סיני אל ימיה האחרונים של ירושלים. במדבר סיני העניק משה לבני ישראל את חוקת החירות שלהם, את חזונם המדיני כאומה חופשית בריבונות אלוהים. חלק גדול משאר התנ"ך מציג בפנינו את סיפור התגוששותם עם החזון הזה, כשהם נסוגים תכופות, אלא שהנביאים אינם מאפשרים להם לשכוח את שליחותם. כמה וכמה פעמים לא היו רחוקים מהתמוטטות — כאשר הממלכה הצפונית נכבשה בידי האשורים ועשרת השבטים אבדו להיסטוריה, ופעם נוספת כאשר יהודה, הממלכה הדרומית, נכבשה ותושביה נלקחו בשבי הבבלים. ואולם הרגע הקשה לאין ערוך יותר מכל היה חורבן הבית השני בידי הרומאים. באותה עת לא היו נביאים בנמצא, והתקווה הייתה קלושה. ואולם דווקא אז, בשעתו הקודרת ביותר, הגיע העם היהודי לכמה מן ההישגים הרוחניים הגדולים ביותר שלו. אלה היו הכרחיים, שכן הפעם הארמון באמת עלה באש.
<h3>יא; טרגדיה וניצחון</h3>
הייתה זו אחת התקופות הרוגשות ביותר בדברי הימים. סדר עתיק התקרב אל קצו, זאת ידעו כמעט כולם. עם מותו של הורדוס בשנה הרביעית לספירה עברה ישראל לשלטון רומי ישיר. אי–שקט שרר ברחבי הארץ. יהודים ויוונים התחרו ביניהם על השפעה, ולא אחת התלקח הסכסוך לכדי התנגשות אלימה. התמרדויות יהודיות דוכאו באכזריות. ברחבי ישראל היו כתות המשוכנעות שהן חוות את קץ הימים. בקומראן, על שפת ים המלח, חיה קבוצה של קנאים דתיים בציפייה לעימות הסופי בין בני–אור לבני–חושך. שורה שלמה של דמויות משיחיות הופיעה בארץ, כל אחת מהן מבשרת את בואה של "מלכות שמים" חדשה. כולם עד אחד הומתו.
בשנת 66 לספירה התפרץ המתח כהר געש. יהודים שהיו נתונים לרדיפות, חדורי תקווה משיחית, הניפו את נס המרד. תגבורת גדולה של חיילים רומים בהנהגת אספסיאנוס וטיטוס נשלחה לדכא את ההתקוממות. שבע שנים ארכה המשימה, ובשנת 70 לספירה נחרב בית המקדש. שלוש שנים לאחר מכן, אחרוני הקנאים המורדים הנצורים במצדה שלחו יד בנפשם, כדי להימנע מנפילה בשבי הרומאים. על פי כמה אומדנים מודרניים, עלה מספר האבידות של היהודים במהלך אותה תקופה על מיליון נפש. העם היהודי ספג מהלומה מוחצת.
בשנת 132 פרצה התקוממות נוספת, הפעם בהנהגת שמעון בר–כוסיבא, המוכר כבר–כוכבא, שנחשב בעיני כמה חכמים למשיח. לאורך תקופה מסוימת נחל המרד הצלחה. במשך שנתיים השיגו היהודים לעצמם עצמאות שברירית. וכאשר הגיעה פעולת העונשין הרומית, היא הייתה חסרת רחמים. ההיסטוריון הרומי דִיוֹ קסיוס העריך כי במהלך המערכה נהרגו חמש מאות ושמונים אלף יהודים ונהרסו תשע מאות שמונים וחמישה יישובים יהודיים. כמעט דור שלם של מנהיגים, מורים, חכמים ומלומדים יהודים הוצאו להורג. אדריאנוס הורה להחריב את ירושלים עד היסוד, ואחר כך בנה אותה מחדש כעיר רומית בשם איליה קפיטולינה. על היהודים נאסר להיכנס אליה, ומי שלא ציית לאיסור היה צפוי למיתה. זה היה קִצה של ההתנגדות ובנקודה זו החלה הגלות שברבות הימים הייתה לגלות הארוכה ביותר שעם כלשהו סבל. בתוך שנות דור הועתק מרכז החיים היהודיים לבבל.
כל מוסדות החיים הלאומיים היהודיים חדלו להתקיים. מעתה לא היו עוד בנמצא בית מקדש, סדר העלאת קרבנות, כוהנים, מלכים, נביאים, אדמה, עצמאות, אף לא הייתה ציפייה לשובם הקרוב. למעט אולי השואה, הייתה זו התקופה הטראומטית ביותר בתולדות עם ישראל. קטע בתלמוד מספר שבשיאן של רדיפות אדריאנוס היו חכמים שאמרו כי "דין הוא שנגזור על עצמנו שלא לישא אשה ולהוליד בנים, ונמצא זרעו של אברהם אבינו כלה מאליו".<sup style="color: gray;">1</sup> לרבים נדמה היה כי המסע היהודי הגיע אל סופו העגום. היכן בכל הייאוש הזה נמצא הנתיב לתקווה?
בתוך המבוכה הכללית העיקה בעיה חריפה אחת על אלה שניחנו בדמיון דתי רגיש במיוחד. בהעדר בית המקדש ועבודת הקרבנות, מה הדבר שיוכל עתה להקל על נטל החטא והאשם? היהדות היא מערכת של תביעות מוסריות ורוחניות גבוהות. וכפי שאומר ספר קהלת, "כי אדם אין צדיק בארץ אשר יעשה טוב ולא יחטא".<sup style="color: gray;">2</sup> באין כל דרך להפגת המתח שבין אידיאל השלמות ובין טבעה הרחוק משלמות של ההתנהגות האנושית, המעמסה של רגשי אשם שאין להם מוצא תהיה אדירה.
הפתרון המקראי לכפרה על עוונות מקופל בעבודת הכוהן הגדול ביום הכיפורים. אחת לשנה היה הכוהן הגדול מתוודה על חטאי ישראל — נוטל שני שעירי עזים, מקריב את האחד ומשלח את השני, הוא ה"שעיר לעזאזל", אל המדבר.<sup style="color: gray;">3</sup> אלא שכבר לפני חורבן המקדש איבדה הכהונה את יחס הכבוד שרחשו לה חלקים ניכרים באוכלוסייה. שכן מזה דורות אחדים נקלעה הכהונה להתעסקות בפוליטיקה. משרת הכוהן הגדול הייתה כלי במשחקי כוח ושלטון.
בהעדר המקדש, מהו הדבר שיש בכוחו להקל מן הנטל הכבד של האשמה? שני אנשים התחבטו בבעיה זו. הם לא חיו באותה תקופה, אף כי שניהם היו בני המאה הראשונה לספירה הכללית. תשובותיהם של השניים היו מהפכניות ושונות בתכלית זו מזו. בסופו של דבר הם הוליכו לפרשת דרכים אשר לה השלכות הרות גורל עד עצם היום הזה.
הראשון היה שאול התרסי, שנודע לימים בשם פאולוס. לפי דבריו שלו, הוא היה יהודי מלידה שנשלח מטעם הקהילה לדכא את פעילותה של כת הנוצרים — כת חדשה של יהודים שהאמינו שהמשיח כבר בא. בדרכו למילוי משימתו הוא חווה תמורה דתית והשתכנע כי זכה לחזות במשיח עצמו. פאולוס מעולם לא פגש בו בחייו, כיוון שהלה הומת כמה שנים קודם לכן. ואולם כתביו של פאולוס היו למסמכים הכתובים הראשונים של הנצרות, והובילו אותה לכיוון רדיקלי חדש.
איגרת <b>אל הרומים</b> שלו היא אחד המסמכים המצוינים שנכתבו אי פעם על אודות המאבק הפנימי באדם. פאולוס פשוט כרע תחת כובדם של רגשי אשם. הוא פותח את איגרתו בבעיה הידועה היטב לחכמים היהודים: פקודה מולידה התנגדות. ברגע שנאסר עלינו לעשות דבר מה אנו חשים דחף חזק, שלעתים אינו בר–כיבוש, להפר את האיסור. חז"ל כינו את התכונה הזאת "יצר הרע", והקדישו לה מחשבה רבה. הם הסיקו כי מדובר בחלק נורמלי, אולי אף הכרחי, של הפסיכולוגיה האנושית. "שאילולא יצר הרע", אמרו חז"ל, "לא בנה אדם בית ולא נשא אישה, ולא הוליד ולא נשא ונתן".<sup style="color: gray;">6</sup> החיים המוסריים הם מאבק, מרמזים חז"ל, אולם יש אפשרות לשרת את אלוהים בשני היצרים גם יחד, כך שהיצר הרע יכול להירתם בסופו של דבר לשירותו של היצר הטוב.
תשובה מעין זו לא הניחה את דעתו של פאולוס. בכתביו הוא מעיד על עימות פנימי, שנעשה בלתי נסבל בעבורו. שוב ושוב, אומר פאולוס, הוא מוצא עצמו חפץ לעשות טוב, אך, להכעיס, עושה רע. תחושת החטא משתלטת עליו. המצב הזה מוליך אותו לטיעון הבא: החוק — קרי התורה — מחולל את התשוקה לחטא, והחטא עצמו הוא סוג של מוות. אולם החטא עצמו בא לעולם בידי אדם הראשון, שאכל מפרי עץ הדעת, ובשל כך נידון להיות בן–תמותה. גם אנו בני–תמותה, משמע נושאים אנו את שייריו של אותו חטא קדמון. אך אם אדם אחד הביא את החטא לעולם, הרי שבכוחו של איש אחד להעבירו מן העולם. אלוהים שלח את בנו לעולם מסיבה זו עצמה. מותו של האיש היה העלאת קרבן ששחרר את האנושות מנטל האשמה שרבץ עליה. עם מותו מת החוק, ויחד עמו החטא. "הברית החדשה" מדברת אל הנפש, לא אל הגוף; אל הרוח, לא אל הבשר; היא עוסקת באמונה, לא במעשים. בנטילת חלק במותו של בן האלוהים, זוכה האדם לחיי נצח.
בכתביו של פאולוס אנו נתקלים בדוגמה יוצאת דופן בבהירותה לדבר שניטשה כינה "הערכה מחדש של ערכים". כל עקרונות היהדות מתהפכים, למעשה, על פיהם. התורה, המכונה "עץ החיים" בספר משלי, הופכת לסמל של מוות. המוות הופך למתת החיים. אין למצוא עוד את אלוהים במעשים, אלא בנשמה. חוק הבשר מפנה את מקומו לשלטון הרוח. מילת הערלה, אות הברית עם אלוהים, אינה צריכה עוד להתבצע בגופו של אדם, אלא להיות חלק מלבו. הברית העתיקה חלפה מן העולם, וכמו אישה שהתאלמנה מבעלה, כך האנושות חופשית להינשא בשנית. ישראל הישנה מתחלפת בישראל חדשה. הברית עם בניו של אברהם אינה קיימת עוד, והברית החדשה נכרתת עם כל מי שמאזין לקולה.
זהו חזון רדיקלי על פי כל אמת מידה שהיא — ודאי וּודאי לגבי הקהילה הנוצרית המוקדמת עצמה, שהייתה נאמנה באותה עת לעקרונות היסוד של היהדות וראתה בפאולוס פלגן מסוכן. לדידם של אלה, המרכיב המרכזי של אמונתם היה כי המשיח הגיע — ומשמעותו של משיח הייתה זהה בעיניהם לאופן שבו יהודים הבינו מונח זה — דמות אנושית שתפתח עידן חדש של עצמאות, שבו יחיו יהודים בריבונותו הבלעדית של אלוהים, אזרחים ב"מלכות שמים".
מה שראוי לציון בקשר להגותו של פאולוס הוא היותה רחוקה ממשיחיות במובנה היהודי כרחוק מזרח ממערב. לשיטת פאולוס, הסדר החדש אינו מדיני כי אם פסיכולוגי. יותר משהוא קשור לחברה ולמוסדותיה קשור הוא לנשמה ולרגשותיה. האשמה היא אשר מעסיקה אותו יותר מכל דבר אחר. אילולא התרחש המרד נגד הרומאים, אפשר שהטפותיו של פאולוס היו נותרות בשוליים. אלא שהנוצרים–היהודים נטלו חלק בהגנה על ירושלים ובסופו של דבר נהרגו במערכה, מותירים את משנתו של פאולוס משל הייתה בלתי מעורערת.
לְמה שנבע מכך נודעה חשיבות ראשונה במעלה בהתפתחותה של הנצרות. הדבר בא לידי ביטוי בכך שבמשך מאות השנים הבאות השתלטה הכנסייה על רבים מרעיונות היהדות באשר לכפרה–באמצעות–קרבן, והמירה אותם מאירועים בִּזמן ובְמקום אמיתיים לתהליכים מיסטיים בממד אחר. בן האלוהים הפך בעיניהם לכוהן גדול שמימי, או לשעיר לעזאזל. בתקופות אחרות הוא נראה להם כיצחק העקוד על המזבח (באותה עת היו מסורות שלפיהן יצחק מת בפועל כקרבן וחזר לחיים שלושה ימים לאחר מכן). בתיאולוגיה הפאולינית הכפרה נותרת בידי מתווך, מושגת שלא באמצעות החוטא עצמו. היא מתחוללת באמצעות קרבן, תוך שהאל ממלא את תפקיד אברהם המציע את בנו לעולה. הרעיונות האלה היו שנויים במחלוקת מרה עם היהדות עצמה, שהייתה ועודנה דת של זמן ומרחב, וסברה כי האמונה כרוכה בחייהם הפיזיים של היחיד ושל החברה. אחרי פאולוס, הקרע עם היהדות היה בלתי נמנע.
ואילו בתוך היהדות גופא, התחבטה באותה בעיה עצמה אישיות ססגונית אחרת. רבי עקיבא נולד חמישים שנה אחרי פאולוס וחווה, כמוהו, תמורה פנימית. המסורת מספרת לנו שהוא גדל כרועה צאן שלא ידע קרוא וכתוב ורחש משטמה עזה לרבנים ולתרבותם. הודות לעקשנותה של רעייתו הוא החל ללמוד תורה והפך, בסופו של דבר, לחכם מופלג, מנהיג עולם התורה ואחת מדמויותיו ההרואיות ביותר. בעיצומו של הייאוש לנוכח חורבן הבית, נמנה רבי עקיבא עם הבולטים שבנושאי קול התקווה. לעת זקנתו הוא העניק את תמיכתו למרד בר–כוכבא, והומת בעינויים אכזריים בידי הרומאים. הוא היה ונותר סמל של קידוש השם.
תגובתו של רבי עקיבא לקצם של בית המקדש ועבודת יום הכיפורים שנערכה בו לא התבטאה באבל ובמספד, כי אם בתחושה של התרוממות רוח פרדוקסלית. הטרגדיה לא דיכאה את התקווה; לאמיתו של דבר היא הביאה בכנפיה התקדמות רוחנית. אפשר שעבודת בית המקדש אבדה, אך היא מעולם לא הייתה הכרחית במוחלט. החוטא לא נותק מאלוהים כלל ועיקר, אלא היה מסוגל עתה להתקרב אל השכינה עוד יותר. וכה אמר רבי עקיבא: "אשריכם ישראל! לפני מי אתם מיטהרין, מי מטהר אתכם? אביכם שבשמים".<sup style="color: gray;">8</sup>
כוונתו הייתה זו: עתה, משלא היה בית מקדש אף לא כוהן גדול, הכפרה אינה צריכה להיעשות בידי אחרים. החוטא יכול להשיג מחילה באורח ישיר. כל שעליו לעשות הוא להתוודות על חטאו, להביע חרטה ולהחליט החלטה נחושה שלא לחזור עליו בעתיד. הכפרה לא הייתה נתונה עוד לתיווך בידי צד שלישי. היא כבר לא נזקקה לכוהן גדול, אף לא לקרבנות ולעבודת בית המקדש. היא נעשתה עתה לקשר ישיר בין היחיד לאלוהיו. זה היה אחד הרעיונות המופלאים ביותר של היהדות הרבנית — הלא הוא מושג ה"תשובה", שנרקם זה מכבר במקרא, אך מעולם לא קיבל ביטוי מעשי קודם לכן.<sup style="color: gray;">9</sup>
כדי לעמוד על מקוריותה של התשובה, צריכים אנו להבין שתי מסורות שונות אך בעלות זיקה הדוקה. מצד אחד, הייתה בתקופת המקרא שורה שלמה של עבודות כפרה שהיו קשורות לכהונה ולבית המקדש. היו שם קרבנות חטאת ואשם שהביאו יחידים, כמו גם העבודה הגדולה של הכוהן הגדול ביום הכיפורים. מצד שני, היה רעיון התשובה שבדברי הנביאים, שלא היה כרוך בקרבן אלא בשינוי לבבות. כך מבטא אותו הנביא מיכה:
<span class="poetry indentAll">הירצה ה' באלפי אילים, ברבבות נחלי שמן?... הגיד לך אדם מה טוב ומה ה' דורש ממך? כי אם עשות משפט ואהבת חסד והצנע לכת עם אלהיך.<sup style="color: gray;">10</sup></span>
הלכי רוח דומים אפשר למצוא בדברי כל הנביאים כמעט. מה שחולל רעיון התשובה הוא מיזוגן של מסורת הכהונה ומסורת הנבואה לכדי מוסד אחד ויחיד. לדידם של הנביאים, התשובה לא הצריכה העלאת קרבנות. לשיטתם של הכוהנים, היא נעשתה במועדים קבועים, במיוחד ביום הכיפורים עצמו. אך המהפכה האמיתית שחולל מושג התשובה הייתה לנטוע בחיים היהודיים את הרעיון המכונן של הברית, שהרי באמצעות הכפרה הפך כל יהודי לכוהן.
הבדלים רבים וחשובים הפרידו בין פאולוס לרבי עקיבא. מנקודת מבטו של פאולוס, האדם מושחת מטבעו ועומס על כתפיו את נטל החטא הקדמון. מנקודת מבטם של רבי עקיבא ושל חכמי ישראל ככלל, איש אינו טוב או רע מטבעו; מה שעושה אותנו למה שהננו תלוי בבחירות שבחרנו. לדידו של פאולוס, אנשים זוכים לכפרה באמצעות מישהו אחר — בן האלוהים שמת בגין חטאינו. לדידו של רבי עקיבא, לעומת זאת, האדם זוכה לכפרה בכוחות עצמו, בכך שהוא חוזר בו מחטאיו. פאולוס גורס שעדיין קיימים כהונה וסדר העלאת קרבנות, אף שהם קיימים בשמים. ואילו רבי עקיבא גורס שכל המערכת הזאת אינה קיימת עוד. בעיני פאולוס, המרחק בין אלוהים לאדם הפך לתהום: האלוהים גבוה והאדם נמוך, וברייה אחת בלבד, אלוהים–כאדם, יכולה לחבר אותם. בעיני רבי עקיבא, המרחק בין האלוהים לאדם הולך ומצטמצם: כל יצור אנוש, מעצם השינוי בלבבו ובמעשיו, יכול לסגור את הפער בין ארץ לשמים. פאולוס יוצר הייררכיה של מעלה, ואילו רבי עקיבא והיהדות הרבנית יוצרים רוחניות שוויונית. וכפי שמזכיר לנו רבי עקיבא, לא יהודי אחד כי אם כל היהודים הם בניו ובנותיו של אלוהים.<sup style="color: gray;">11</sup>
חזונו של פאולוס זכה, בסופו של דבר, בנאמנותם של לא–יהודים ברחבי האימפריה הרומית. הייתה תקופה שבה חלק גדול של האימפריה היה עשוי להתגייר. האלים הישנים של היוונים הלכו ואיבדו את כוח משיכתם. החיים היהודיים, בשל הגדרתם המונותיאיסטית החדה, תודעתם רבת–הכוח באשר למטרה המוסרית ומוסדות החינוך והרווחה המפותחים להפליא שלהם, היו חלופה משכנעת.
בערך באותה תקופה התגיירו רבים — רבים מבכל תקופה אחרת בהיסטוריה, ובתוכם ממלכת חדייב במסופוטמיה. נוסף על גרי צדק גמורים היו גם אחרים הידועים בשם "יראי אלוהים", שזיקתם ליהדות הייתה רופפת יותר והם אימצו רק חלק ממנהגיה. וכך יכול יוסף בן מתתיהו, שחי באותה תקופה, לכתוב: "אין עיר מערי היוונים או עם מעמי הלועזים, אשר לא פשט שם מנהג היום השביעי שבו שובתים אנחנו מכל עבודה, וגם משמרת הצומות והדלקת הנרות... כמו שהאלהים ממלא את כל העולם, ככה פשטה התורה בכל זרע האדם".<sup style="color: gray;">12</sup> אלא שבסופו של דבר דווקא הדרישות הרבות של ההלכה היהודית, ויותר מכל חובת ברית המילה, הן שהיו מחסום נגד אימוצה בציבור רחב יותר, ואלה בדיוק היו המרכיבים שפאולוס הסיר מתוכה. בתחילת המאה הרביעית, עם התנצרותו של הקיסר קונסטנטינוס, כבר הייתה הנצרות צועדת לקראת הפיכתה למעצמה עולמית, מעמד שהיהדות לא השיגה מעולם.
אבל במהלך המסע הפנימי שערכה היהדות עצמה נפל דבר מכריע עם חורבן הבית השני. עם היותו אסון מבחינה מדינית, החורבן גרם לשורה של התפתחויות רוחניות, שהשתמעו אמנם מן הברית, אך מעולם לא הושגו במלואן כל עוד היה עם ישראל לכוד בזירת השררה. יש אירוניה בעובדה שהיה על ישראל לאבד את עצמאותו כדי להביא לפריחת חזונו הדתי. עתה, משבית המקדש נחרב עד היסוד, כל יהודי נעשה אדם קדוש, מעלה תפילה במקום קרבן ומשיג כפרה באמצעות חרטה. הנה, סוף–סוף, הפך האידיאל של סיני למציאות. ישראל הייתה עתה באמת "ממלכת כוהנים".
הנאום שלהלן, שעובד מתוך מחזהו של שלמה אנ–סקי, <b>הדיבוק</b>, מיטיב לבטא את המהפכה הנרחבת שהיוותה היהדות הרבנית ואת האירוניה הגדולה הכרוכה בהיסטוריה היהודית:
<span class="poetry indentAll">בשעה מסוימת, ביום מסוים של השנה, נפגשות ארבע הקדוּשות. ביום הכיפורים, היום הקדוש ביותר של השנה, האדם הקדוש ביותר, הכוהן הגדול, נכנס למקום הקדוש ביותר — קודש הקודשים בירושלים — והוגה את המילה הקדושה ביותר, את השם המפורש של האלוהים. היום, בהעדר בית מקדש, כל מקום שבו עומד אדם ונושא את עיניו לשמים הופך לקודש הקודשים. כל בן אנוש שנברא על ידי אלוהים בצלמו הוא כוהן גדול. כל יום מימי חייו של אדם הוא יום הכיפורים. כל מילה בפיו היוצאת מלבו היא שם האלוהים. </span>
לברית הר סיני היו הן ממד פיזי והן ממד רוחני. היא דיברה על ארץ ועל חברה — "ארץ זבת חלב ודבש", וחברה שתהפוך ל"ממלכת כהנים וגוי קדוש", רוצה לומר שכל בני ישראל יהיו לכוהנים. האומה בכללותה תהיה קדושה. בארץ ישראל, בריבונות האל, תקום מדינה של אזרחים שווים וחופשיים, שיהיו מאוגדים יחדיו לא באמצעות הייררכיה או כוח, אלא מתוך הקשר המוסרי של הברית.
אלא שהחזון לא התממש. פעמיים הסתפק העם בפחות מזה. במדבר הוא בנה עגל זהב, מעשה שהביא להפיכת הכהונה לנחלת אהרן ובניו. מאוחר יותר, בארץ עצמה, ביקש העם משמואל להמליך עליו מלך, ובכך יצר הוויה מדינית חילונית שאיימה לדחוק את ההוויה המדינית של הר סיני. על כך הגיב, כזכור, אלוהים: "כי לא אֹתך מאסו, כי אֹתי מאסו ממלֹך עליהם". הנה כך מצא עצמו ישראל, שנכנס לזירת ההיסטוריה והכוח, לכוד במציאות לא–שוויונית. אין פירוש הדבר שקול סיני נמוג והשתכח מן הזיכרון; כלל וכלל לא. הנביאים חזרו והשמיעו אותו שוב ושוב, מוקיעים מלכים עושקים וכוהנים מושחתים בנאומים מלאי להט, שהעשירו את אוצר המילים המתארות שאיפה מוסרית, ואלה משמשות אותנו מאז ועד היום. היו תקופות נדירות, בימי מלכותם של יאשיהו ושל חזקיהו, שמשהו מהחזון התנ"כי התממש בהן, אך המעידות והסטיות אירעו לעתים תכופות מדיי.
דרכם של אידיאלים המועלים שוב ושוב על נס שאין הם גוועים. הם מונחים כמו זרעים בקרקע חרבה וממתינים לגשם. והנה, דווקא ברגע העגום ביותר של עם ישראל צץ ועלה משהו הדומה לחזון התנ"כי. המלוכה, הכהונה והנבואה חדלו להתקיים, והתחלפו במוסדות שוויוניים אמיתיים. התפילה תפסה את מקומה של העלאת קרבנות. בית הכנסת החליף את בית המקדש. התשובה שימשה תחליף לעבודת הכוהן הגדול. היהדות, שלא הייתה עוד דת של ארץ ומדינה, הפכה לאמונה הבנויה סביב בתים, בתי ספר וקהילות. העם היהודי, לא עוד אומה ריבונית, היה לעם כלל–עולמי. מנקודה זו ואילך, כל יהודי הפך בתפילתו לכוהן, במדיניותו למלך ובתלמודו לנביא. למשך אלף ושמונה מאות שנה בלי מדינה, היו היהודים מה שברית סיני הועידה להם להיות — אומה שאינה מושתתת על יחסי כוחות, כי אם על מחויבות משותפת לברית שנכרתה באותו מעמד.
כמה נקודות זמן מהפכניות ביהדות ידועות היטב: כאשר אברהם ושרה יצאו למסעם; כאשר משה הוביל את בני–עמו מעבדות לחירות; כאשר עמוס זעק את זעקתו לנוכח שחיתותם של בתי דין ועוולות במסחר; כאשר ישעיהו חזה בעיני רוחו עולם של שלום. באחת מתהפוכות הגורל היותר מוזרות הפכו אלה לנכסי רוח לא רק של יהודים, אלא גם של חלק גדול מן העולם המערבי. התרחשו שני דברים: הראשון היה התהליך הבלתי צפוי שבאמצעותו נכנסה הנצרות למסלולה והייתה בסופו של דבר למעצמה עולמית; השני אירע כאשר חרף מאמציהם של מרקיון ואחרים לנתק את הנצרות כליל משורשיה היהודיים, התברר כי המסר הנוצרי מאבד את טעמו ללא זיקתו לדברי ימי עם ישראל ולספריו הקדושים. לפיכך היה התנ"ך לחלק מן הקנון הנוצרי, הגם שקיבל שֵם ופרשנות חדשים וכוּנה "הברית הישנה". התורה, הנביאים וספר תהלים הפכו כולם לחלק מן המורשת הספרותית של המערב, והעניקו לה רבים מן הטקסטים ומן המושגים המפורסמים ביותר בדמיון המוסרי שלה.
אלא שבעיניים נוצריות, באורח בלתי נמנע, מלאו ימיה של היהדות, ודרכה הגיעה אל קצה. הברית ה"ישנה" פינתה את מקומה לברית חדשה. היהודים עצמם, כך טענו נוצרים, מיאנו בעקשנות להכיר בכך ונענשו כיאות בחורבן הבית השני. בתוך מאה שנה באה לעולם תיאולוגיה נוראה, ולפיה סבלות היהודים — אבדן בית המקדש שלהם, אבדן עצמאותם ואבדן ארצם — היו אות לפסילה אלוהית, ומעמדם הנחות השתמר כהוכחה חיה לאמת של הנצרות.
ההשלכות הטרגיות היו גדולות ועצומות. תיאור היהודים והיהדות באור שלילי בספרות הנוצרית המוקדמת הוליך למאות שנים של רדיפות, מסעי צלב, עלילות דם, גירושים, פולמוסים, אינקוויזיציות ופוגרומים. אלא שהייתה לכך גם משמעות נוספת. במידה שהנוצרים ידעו על היהדות, לא הגיעה ידיעתם אלא לקיומה בתקופה הקדם–נוצרית. מאותה עת ואילך, כך גרסו, העתיק האל את אהבתו, את בריתו ואת בחירתו מן היהדות אל הנצרות. ככל שהיו קיימים עדיין יהודים, הוסיפו לטעון, חיו אלה במעין עילפון רוחני, רוחות רפאים בקרב החיים. כתוצאה מכך לא השכילו נוצרים, ולעתים אף יהודים, להבין כי היהדות לא מתה עם מותו של בית המקדש השני. נהפוך הוא, היא התנסתה באחד הרגעים היצירתיים ביותר בתולדותיה, בניצחון של התחדשות בעיצומה של טרגדיה, ניצחון המשתווה להישגים הכבירים של נביאי הגלות והגאולה, ובמובנים מסוימים אף עולה עליהם. לא יהיה זה מוגזם לומר שהיה זה רגע שבו האידיאלים הנשגבים, שהיו טמונים ביהדות מראשית ימיה, הגיעו לכלל ביטוי ממשי. וכאן אנו מגיעים לאחת הבעיות הלא–פתורות הגדולות בתולדותיו של העם היהודי.
מבין כל הדתות הגדולות, היהדות היא שדבקה יותר מכולן בתפיסת חירותו וכבודו של היחיד, מגבשת תחילה את העיקרון שלפיו בן אנוש, מעצם מהותו, הוא הנברא היחיד הנושא את צלם האל. הרעיון הזה הניע את ישראל מאז תקופת–קיומה הקדומה ביותר לתור אחר מוסדות שייצרו התאגדויות יציבות המשלבות עצמאות ותלות הדדית. הדגם שמצאה היה הברית — אותו חוזה מחייב מבחינה מוסרית בין שני צדדים, המכבד את חירותו ואת כבודו של כל אחד מהם, ובה בעת מאחד אותם בשותפות יצירתית. הדגם הזה הפך נחלתן של שלוש ההתאחדויות העיקריות שביהדות: בין איש לאשתו, בין אזרחים עמיתים ובין האנושות לאלוהים. השאלה הייתה ועודנה: כיצד ניתן למזג חברה מיוסדת–ברית עם מדיניות חילונית של מדינת לאום?
מדיניות חילונית תלויה בסמכות, המואצלת ומופקדת בידי כוח מרכזי, באמצעות החוזה החברתי, שהופעת הבכורה שלו בדברי הימים הייתה משיחת שאול למלכה הראשון של ישראל. אלא שסמכות מרכזית נוגדת באורח בלתי נמנע את רגישותה הגבוהה של היהדות לכבודו של היחיד. לא בנקל ניתן למשול באומה של יחידים חזקים. הסוגיה הזאת חוזרת ומצטלצלת שוב ושוב בדברי ימי עם ישראל. המילים המתועדות הראשונות שנאמרו למשה מפי אחד מבני–עמו היו אלה: "מי שמך לאיש שר ושֹׁפט עלינו?"<sup style="color: gray;">15</sup> משה טרם הספיק להיות מנהיג, וכבר קוראים תיגר על מנהיגותו.
בעייתו רבת–השנים של עם ישראל הייתה השגת יציבות מדינית כאומה המורכבת מיחידים חזקי אופי. המצב הזה יצר משבר פעם אחר פעם. אחרי שלושה מלכים, התפצלה האומה לשתי ממלכות. בהיותו תמיד עם קטן שישב במסלול מסעות הכיבוש של אימפריות גדולות, היה על העם היהודי להיות מאוחד כדי לשרוד. העם התפצל לשתי ממלכות — הצפונית נפלה לידי האשורים, ואילו הדרומית לידי הבבלים. ואפילו אחרי השיבה נותרה האומה פלגנית באופייה. מלחמת המכבים, שאותה אנו מנציחים בחג החנוכה, הייתה מלחמה בין יהודי ליהודי — נאמני הלאום נגד מתייוונים — לא פחות משהייתה מלחמה שבין יהודי ליווני. מלחמת השמדה הדדית פרצה שוב בשנים שלפני המרד נגד רומי, ופגעה נואשות במאמץ היהודי להציב התנגדות מאוחדת נגדה. יוסף בן מתתיהו, ששרד את השנים האחרונות של הבית השני, מצייר תמונה חיה וגועשת של היהודים בתוך העיר הנצורה, הנלחמים איש ברעהו במקום להתמקד באויב החיצוני.<sup style="color: gray;">16</sup>
סיפורה של היהדות אחרי נפילת ירושלים מעמיד בפנינו את הסתירה החריפה ביותר האפשרית שבין טרגדיה לניצחון — הכישלון הטרגי לקיים מדינה מאוחדת מחד גיסא, והניצחון הטמון בהישג קיומה של חברה מיוסדת–ברית מאידך גיסא. התנ"ך, לאין ערוך יותר מן הדמוקרטיה האתונאית, הוא המקור לכמה מן הרעיונות הנאצלים ביותר במסורת המדינית המערבית: ממשל חוקתי, שלטון החוק, גבולותיו המוסריים של השלטון, החוק–שמעל–לחוק המתיר אי–ציות אזרחי, הנהגת הביקורת החברתית, ריבונותו של הצדק, מדינת הרווחה. אלא שישראל המקראית לא נהנתה מריבונות מדינית אלא לתקופה קצרה ביותר, בעיקר משום שהיהדות דגלה באידיאל היחיד החופשי כנגד שלטון המדינה. חוסן מוסרי הפך לחולשה מדינית, שכן פירוש הדבר היה כי לעתים קרובות הצטיינו יהודים בבניית קהילות יותר מאשר בהקמת מדינה. אין במסורת הרבנית הערה חריפה וקולעת בעניין זה יותר מזו של רבי חנינא, סגן הכוהנים, בימיו האחרונים של בית שני, ואלה דבריו: "הוי מתפלל בשלומה של מלכות — שאלמלא מוראה, איש את רעהו חיים בלענו".<sup style="color: gray;">17</sup> הממשלה שעליה דיבר הייתה זו של הרומאים, והוא התכוון בעצם לדבר הבא: שימו עלינו לכל הפחות ממשל אויב, שכן אין אנו מסוגלים עוד למשול על עצמנו. זוהי הערה טרגית כאשר היא יוצאת מפי אחד מבניו של עם שגדל במשך תקופה ארוכה מכל עם אחר על ברכי אידיאל החירות.
ואולם מתוך חורבות ירושלים באה לעולם תחייה רבת–רושם. כך ציין הרב משה אביגדור עמיאל,<sup style="color: gray;">18</sup> תלמיד חכם שחי בתחילת המאה העשרים, שחולשת היהדות כאומה ריבונית הפכה לסיבה החשובה ביותר לחוסנה בתקופת גלותה. במילים פשוטות, היחיד סירב להרכין ראש בפני הרוב. אותה תכונה שאולי גרמה אנרכיה בישראל, יצרה נאמנות קשת עורף בכל מקום אחר מחוצה לה. אם בישראל לא היו היהודים בני–שליטה, בגולה הם לא היו בני–כיבוש. ודווקא בגולה יצרו היהודים כמה מן המוסדות המופלאים ביותר שידע האדם.
ספר תהלים שימר תיעוד בלתי נשכח של עומק הייאוש היהודי בעת חורבן הבית הראשון: "על נהרות בבל שם ישבנו גם בכינו בזכרנו את ציון... איך נשיר את שיר ה' על אדמת נכר? אם אשכחך ירושלם, תשכח ימיני".<sup style="color: gray;">19</sup> היה זה רגע קורע לב — בית המקדש חרב, ישראל כפופה לשלטון זר, וחלק ניכר מן העם היהודי נתון בשבי. הייתה סכנה מוחשית ביותר שהנה מגיעים החיים היהודיים אל קצם. כאשר נכבשה הממלכה הצפונית בידי אשור, מאה וחמישים שנה קודם לכן, אוכלוסייתה — הלא הם "עשרת השבטים האבודים" — פשוט נכחדה. מה יוכל, אם כן, להציל את הממלכה הדרומית מגורל דומה?
בעוד השאלה נשאלת, התשובה עליה החלה קורמת עור וגידים. קבוצות גולים התקבצו סביב הנביא יחזקאל, שהבטיח כי הם ישובו לארצם. אלא שהוא לא הסתפק בכך. בהבלחה אחת מדהימה, הבין יחזקאל שאף על פי שבית המקדש אינו קיים עוד, זיכרון היותו נותר על כנו. על הבסיס הצר הזה ניתן לבנות דבר חדש: "לכן אמֹר, כה אמר אדני אלהים: כי הרחקתים בגוים וכי הפיצותים בארצות, ואהי להם למקדש מעט בארצות אשר באו שם".<sup style="color: gray;">20</sup> זו ההתייחסות הראשונה שיש לפנינו באשר לאחת ההמצאות המופלאות של היהדות, ובחלוף הזמנים היא נודעה בשם "בית כנסת".
ההיסטוריון היהודי פרופ' מנחם שטרן קובע כי "על ידי הקמת בית הכנסת חוללה היהדות את אחת המהפכות הגדולות ביותר בתולדות הדת והחברה. שכן שימש בית הכנסת מסגרת לעבודת אלהים, שדוגמתה לא נודע בשום מקום..."<sup style="color: gray;">21</sup> בסופו של דבר יאמצו את ההמצאה הזאת הנצרות והאיסלאם, הראשונה בכנסייה והשני במסגד. בית הכנסת לא היה מקדש, אף לא ציון מקום קדוש. לא הועלו בו קרבנות אף לא הוגשו בו נדבות. אפשר היה לבנות אותו בכל מקום. היה זה מקום שהתקדש מעצם העובדה הפשוטה שאנשים התכנסו בו כדי להתפלל לאלוהים. בית הכנסת היה הצנוע ביותר, אך בה בעת האינטימי ביותר, מבין כל מוסדות הדת. הוא היה בית תפילה.
בהתפתחות יחידה זו עשו יהודים את אחת מקפיצות הדמיון הנחשוניות ביותר שלהם. הם שחררו באבחה אחת את הרוחניות היהודית מתלותה באדמה, בארץ, במדינה, בעיר קדושה ובבית מקדש על עבודת הקרבנות שבו. כפי שכותב סאלו בארון, הייתה זו "מהפכה אמיתית של שינוי עידן" שבמהלכה קהילת הגולים "הֶעתיקה לחלוטין את הדגש שלה ממקום העבודה, המקדש, אל התכנסות של מתפללים, העדה, המתאספת בכל זמן ובכל מקום בעולמו הרחב של האל". אולם בה בעת לא שכחו היהודים את זיקתם לירושלים, בהיותם פונים לעברה בתפילותיהם ומעלים תדיר את זיכרונה ואת תקוות התחייה ושיבת ציון.
לבית הכנסת נודעו תוצאות מדיניות ורוחניות עמוקות ביותר. הוא הפך את היהודים מעם המוגדר באמצעות טריטוריה לאותה תופעה נדירה מאין כמותה, הלא היא אומה כלל–עולמית. לאמיתו של דבר, בית הכנסת, ללא קשר למיקומו, היה אקסטריטוריאלי, דומה מאוד לשגרירויות של ימינו. יהא זה בבבל, בביאליסטוק, ברומניה או ברומא, בכל מקום שבו נכנסו יהודים לבית התפילה, הם מצאו עצמם בישראל, מדברים את שפתה, נזכרים בעברה, חולמים את עתידה. בית הכנסת היה ירושלים בגלות, ממלכת הרוח, מקום שבו תפילותיו של עם מפוזר נפגשו ואיחדו אותו זמנית מעבר לזמן ולמקום. בית הכנסת היה ביתה של אומה חסרת בית, מרכז חייה הקולקטיביים, ולאחר שחרב בית המקדש השני הוא החזיק את בני–העם כאומה במשך תקופת הגלות הארוכה ביותר שבה סבל ושרד עם כלשהו בתבל.
בית הכנסת שינה את מבנה הרוחניות היהודית. לגולים לא הייתה ברירה אלא להציע את תפילתם במקום קרבנם, להחליף את העבודה במקדש ב"עבודה שבלב". בית הכנסת מילא תפקיד נוסף ולא פחות חשוב — בית מדרש, שהיה המוסד החינוכי למבוגרים הראשון בהיסטוריה. מאז הקמתו שימש בית הכנסת מקום לקריאת התורה ולפרשנותה, וכך הכין את התשתית לרפורמות החינוכיות של עזרא, כאשר שבו הגולים לירושלים.
במרוצת הזמן, ביאורי הכהונה ופירושי הנביאים לתורה הפכו לדרשה הרבנית, אשר שימרה לעולמים את זיקתם החיה של היהודים לברית, לחזונה ולאורח חייה. כל שבוע הם חזרו להתעמק בטקסטים, והפכו את בית הכנסת לשיעור מתמשך של הקהילה בהוראותיה ובמסורותיה.
יושבי בית הכנסת לא הסתפקו בביאור התורה. זו נקראה, או ליתר דיוק הוכרזה בקול. ספר דברים מתייחס להתכנסות אחת לשבע שנים של העם כולו — גברים, נשים וטף — לשמוע את קריאת התורה בציבור מפי המלך. זה היה רגע של חינוך לאומי, "למען ישמעו ולמען ילמדו ויראו את ה' אלהיכם, ושמרו לעשות את כל דברי התורה הזאת".<sup style="color: gray;">24</sup> אולם היה זה גם אירוע מדיני–דתי. הוא חידש את הברית עם ישראל כעם הכפוף לחוקת התורה. קריאתה הסדירה של התורה בבית הכנסת, שהעלתה הדים מן הטקס הלאומי הזה, הייתה אפוא תזכורת ואשרור התנאים שבהם התגבשו יהודים לכלל קהילות. כפי שמציין דניאל אלעזר, עדות נפרדות שחזרו בזעיר אנפין את התנאים הקלאסיים לקיומם של היהודים כאומה. "הרי שכל קהילה יהודית מקומית נחשבה למעשה לשותפות המבוססת על התחייבות חוזית משותפת במסגרת החוקה היהודית הכוללת, היינו התורה".<sup style="color: gray;">25</sup> בהקראה הסדירה של התורה, היהודים אישרו אותה מחדש כספר החוקים של חיי היומיום שלהם.
כפי שעולה מן השם "בית כנסת", בית שנועד להתכנסות, הוא שימש גם כמרכז קהילתי במובנו הרחב ביותר, הבית שנערכו בו פעילויות צדק וחסד של היהדות, מזיגה של בית משפט ומוסד רווחה. בית הכנסת רחב המידות באלכסנדריה חולק על פי משלחי יד לאגפים נפרדים, כך שאנשים חדשים שהגיעו לעיר יכלו לנצל את האגף המתאים למציאת תעסוקה בקרב אלה שאומנותם כשלהם.<sup style="color: gray;">26</sup> בית הכנסת הפך למקום שבו נמסרו הודעות לקהילה, נשמעו תביעות בפני בית דין והופקדו וחולקו כספי צדקה. מן התלמוד אנו למדים כי בבבל כללו בתי התפילה לעתים קרובות מקומות אכסון זמניים למבקרים, והללו יכלו להתארח בהם.<sup style="color: gray;">27</sup>
הנה כי כן, עד שהגיע המשבר הבא לאיים על העם היהודי, עם חורבן בית המקדש השני בשנת 70 לספירה ודיכוי מרד בר–כוכבא שישים וחמש שנים לאחר מכן, היה קיים כבר המוסד שהיה עתיד להוכיח את יכולתו להביא לעולם אחד מן ההישגים המרשימים ביותר של המשכיות דתית ותרבותית: שימורה של זהות יהודית במשך מאות בשנים של פיזור ברחבי העולם. בבית הכנסת היו היהודים מסוגלים לשמור על חיותם של שלושה דברים שעליהם עמד קיומם: תורה, עבודה וגמילות חסדים.<sup style="color: gray;">28</sup> בית הכנסת שימש להם בית ספר, מקדש מעט ומרכז חברתי. הוא הפך לתבנית השתייכותם, למקום שבו אישרו מחדש את התנאים הקלאסיים של הקיום היהודי ואת שותפותם בשרשרת הדורות הארוכה.
לא זו בלבד שבית הכנסת ייצג את רגע ההתגלות בהר סיני, המועד שבו הפכו היהודים מעם לעדה, מקהילת גורל לקהילת אמונה, הוא שימש גם כשחזור המשכן במדבר, ביתו הראשון של עם ישראל לעבודת אל משותפת. שלא כבית המקדש בירושלים, לא הייתה לאוהל מועד כתובת קבועה. בכל חניה הוא הוקם, ואחר כך פורק ונישא אל מקום החניה הבא. המשכן הפך לסמל מסעות ישראל כעם המצוי בתנועה מתמדת, ולכך שהשכינה ליוותה את היהודים בכל אשר פנו. אוהל מועד במרכז המחנה הגדיר את ישראל כעם שבמרכזו נמצא מקום שאנו מייחדים לאלוהים.
כפי שציינתי לעיל, התורה מקדישה שלושים וארבעה פסוקים בלבד לבריאת היקום בידי אלוהים, אך טורחת להקדיש כשש מאות פסוקים לתהליך בניית המשכן בידי בני ישראל, משכן שלא היה אלא מבנה רופף של קורות ויריעות. מכאן משתמע שאף על פי שהתורה מתעניינת ביקום הטבעי, קרי הבית שהאל בונה עבור האדם, עיקר מעייניה נתונים ליקום החברתי, הבית שבונה האדם בעבור האל. אומרים שכאשר נכנס המצביא הרומי פומפיוס לקודש הקודשים בירושלים, הוא נדהם למצוא אותו חף מכל איקונות וחפצים קדושים. כשם שהשבת היא זמן ריק, כך היה המשכן מרחב ריק — ללמדך כי הנחת היסוד החשובה של היהדות היא שאלוהים שוכן במקום שאנו מקצים לו בלב האדם.
בעת חנוכת בית המקדש הראשון העלה המלך שלמה שאלה מטפיזית פשוטה. "כי האמנם ישב אלהים על הארץ? הנה השמים ושמי השמים לא יכלכלוך, אף כי הבית הזה אשר בניתי!"<sup style="color: gray;">29</sup> הכיצד יוכל האל האינסופי לשכון בתוך חלל סופי? את המענה לכך, שהיה מצוי תמיד במרומז בתנ"ך, נתן בצורה היפה ביותר האדמו"ר החסידי הדגול, מנחם מנדל מקוצק. מספרים על הרבי ששאל פעם את חסידיו, "היכן דר השם?" בשאלה זו הפתיע הרבי מקוצק למדנים אחדים שנתארחו אצלו. הם היו נבוכים: "מה מעלתו סח? הלוא מלוא כל הארץ כבודו!" הרבי השיב בעצמו על השאלה: "השם דר במקום שנותנים לו להיכנס".<sup style="color: gray;">30</sup>
בית הכנסת היה אחת היצירות המופלאות של היהדות. הוא שימר את העם היהודי במשך קרוב לאלפיים שנות גלות. הוא שמר על שלמותו כאומה היחידה ששרדה אי פעם לאורך תקופה כה ממושכת ללא אדמה, ללא ארץ או שלטון מדיני, כשהיא מפוזרת ברחבי העולם. בית הכנסת היה ביתם הרוחני של היהודים, מצודתם החינוכית ומרכז הרווחה שלהם, והוא שחיבר אותם לכל היהודים האחרים במרחבי הזמן והמקום. בכל מקום שעשרה יהודים התקבצו ויצרו קהילה, היה זה כאילו היו הם העם היהודי כולו בזעיר אנפין. כל מקום שבו התפללו היה חלק מירושלים. בכל פעם שהתיישבו ולמדו, היה זה כאילו שבו למעמד הר סיני. בבית הכנסת, צאצאיה המפוזרים של אומה שפעם הייתה מקובצת התאספו וכוננו עצמם מחדש כעם אחד, מאוחד מעבר לגבולות פיזיים באמצעות היסטוריה משותפת של תקווה. ועל ידי בניית קהילות סביב בית הכנסת במרחב, וסביב השבת בזמן, הפכו היהודים למעגל החי שבמרכזו שוכן אלוהים.
<h3>יב; חיים של אמת</h3>
המסורת לכדה וקיבעה, כבתוך ענבר, רגע נוסף שסימל תפנית גדולה במסע היהודי. רבן יוחנן בן זכאי, מנהיג המתונים בתקופת המרד הגדול, הוברח בתוך ארון מתים אל מחוץ לירושלים הנצורה, כדי לנהל משא ומתן עם אספסיאנוס, שעמד בראש הצבא הרומי והיה עתיד להתמנות לקיסר רומא. בתמורה לכניעה ביקש בן זכאי דבר שהיה יקר לו מכל. מספרים עליו שאמר, "תן לי יבנה וחכמיה".<sup style="color: gray;">1</sup> הנה התמודדות נוספת עם משבר בהיסטוריה היהודית בכוחה של אינטואיציה עתיקה, כפי שאירע בתקופת משה ויציאת מצרים, ואחר כך שוב בגלות בבל בימיו של יחזקאל. לצורך הגנה על ארץ אתה זקוק לצבא, אך כדי להגן על זהות דרוש לך בית ספר. היהדות עמדה לשוב להיות דת של ספר, לא דת של חרב.
מאז ימיו הקדומים ביותר של עם ישראל ביססו מנהיגיו את הישרדותו ואת הישרדות שליחותו על נדבך שאין פחות ממשי ממנו: מילים, טקסט, התורה. הברית במעמד הר סיני עשתה יותר מאשר הפיכת ישראל ל"עם הספר". היא יצרה אומה שעצם זהותה הסתמכה על אותו ספר. הספר הזה היה, בעת ובעונה אחת, החוקה שלהם כאומה, המשפט שלהם כחברה, ההיסטוריה שלהם כעם, הייעוד שלהם כאמונה והתזכורת הפיזית של ברית זו עם אלוהים. לעתים הם סטו ממנה, ואז קראו להם הנביאים וכמה מן הכוהנים והמלכים היותר מצפוניים לשוב אליה. אולם עתה, זה היה מקור תקוותם היחידה. וכמו כהכנה לשעת צורך, הם טרחו מזה כמה מאות שנים לבנות לו בית חדש. תורת משה מתייחסת למשפחה כמוסד חינוכי ראשון במעלה. גלות בבל הוסיפה מוסד חדש — בית הכנסת. התקופה שבין מרד המכבים לנפילת ירושלים צפתה בעלייתם של שלושה מרכזים רוחניים נוספים: הישיבה, בית המדרש ובית הספר. בית הספר נועד לילדים, בית המדרש להשכלת מבוגרים ואילו הישיבה — האוניברסיטה של היהודים — ללימודים גבוהים.
כבר לפני חורבן בית המקדש הספיקו יהודים לבנות מערכת, ראשונה מסוגה בעולם, של חינוך חובה בחינם, הפתוחה לכל. כבר במאה הראשונה לספירה הקים יהושע בן גמלא רשת כוללת של בתי ספר יסודיים ברחבי יהודה.<sup style="color: gray;">2</sup> מחוץ למסגרת בתי הספר התקיימו מפגשי לימוד שבועיים של מבוגרים בבתי מדרש. רמה גבוהה יותר של לימודים הייתה בישיבות הגדולות, כגון אלה של בית הלל ובית שמאי, או המרכז הרוחני ביבנה, מרכזי הכשרה של חכמים, כלומר רבנים, אשר במשך אלפיים השנים הבאות שימשו מורים ומנהיגים לעמם, מעין מלכים–פילוסופים של אפלטון. לא היה בעולם העתיק דבר שידמה, ולו דמיון קלוש, לתשתית החינוכית הזאת. אפילו האקדמיות של יוון העתיקה היו נחלתן של אליטות בלבד. הישגיה של תשתית זו חרגו מהנחלת ידיעת קרוא וכתוב לכלל החברה. פול ג'ונסון מגדיר אותה, בצדק, כ"מכונה חברתית עתיקה ויעילה להפליא לייצור אינטלקטואלים".<sup style="color: gray;">3</sup>
סיפורו של העם היהודי, במיוחד אחרי ימי בית שני, מגלם את אחת מפרשיות האהבים המופלאות בכל הזמנים, פרשת אהבתו של עם לספר, לתורה. חלק גדול של הספרות הרבנית, במיוחד מסכת אבות, נקרא כמו שיר ארוך ומתמשך בשבחה של תורה ובשבח חיי הלמידה. התורה, כך אמרו חכמינו, היא שכיית חמדה כתובה באותיות של "אש לבנה חרותה באש שחורה".<sup style="color: gray;">4</sup> התורה, על פי מסורת קבלית מאוחרת יותר, היא שם אחד מתמשך של אלוהים, לא פחות מזה.<sup style="color: gray;">5</sup> לדידו של רבי עקיבא הייתה התורה אוויר לנשימה ליהודים.<sup style="color: gray;">6</sup> התורה הייתה החיים עצמם.
חז"ל סיפרו סיפור מקסים על המלך דוד. פעם, אמרו, ביקש דוד מאלוהים לגלות לו מתי ילך לעולמו. אלוהים סירב להשיב לו, אך ניאות לומר שקצו יגיע ביום השבת. מאז עשה דוד את כל שבתותיו בלימוד. כאשר הגיע יומו, מצא אותו מלאך המוות שקוע בלימוד, אינו פוסק אף לרגע קט. כל עוד עסק בלימוד, אומר התלמוד, לא הייתה למוות שליטה עליו. המלאך הגה תחבולה להסיח את דעתו. הוא השמיע קולות רשרוש בענפיו של עץ סמוך. דוד טיפס על סולם כדי לבדוק מה מקור הרעש, ואז החליק ונפל ממנו. לרגע קט חדלו שפתיו להשמיע דברי תורה, ואותו רגע הוציא את נשמתו.<sup style="color: gray;">7</sup> הסיפור הזה מלמד אותנו על השינוי שהתחולל בתודעה היהודית. בעולם המחשבה הרבני, המלך דוד חדל להיות גיבור מלחמה, הנוחל ניצחונות בקרב יותר מכל מלכי ישראל, והפך לחכם ולסמל מסוג חדש של העם היהודי. כל עוד ימשיך העם היהודי ללמוד, כך משתמע מהסיפור, הוא לא יוכל למות.
במידה שאין לה אח ורע בכל אומה אחרת, הפכו היהודים לעם שעצם קיומו הושתת על בית הספר, בית המדרש, ועל חיים כתהליך אינסופי של למידה. "מאימתי אביו [של ילד] חייב ללמדו תורה?" שואל הרמב"ם. "משיתחיל לדבר... עד אימתי חייב ללמוד תורה? עד יום מותו".<sup style="color: gray;">8</sup> וכך, דורות על דורות העניקו קהילות יהודיות עדיפות ראשונה לחינוך. בנימין מטודלה, במהלך מסע בפרובאנס בשנת 1165, יכול היה לספר כי בפוסקייר, עיירה שמספר תושביה היהודים לא עלה על ארבעים, מצויה ישיבה גדולה. מרסיי, שאוכלוסייתה היהודית הגיעה לשלוש מאות נפש, הייתה "עיר של גאונים וחכמים".
בספרד של המאה החמש–עשרה, שיהודיה היו נתונים לרדיפות מתמידות, הטילה מועצת הקהילה של וליאדוליד בשנת 1432 מסים על בשר ויין, בריתות מילה, חתונות ולוויות, לגיוס קרן שתממן הקמת בתי ספר בכל קהילה שהיו בה לפחות חמישה–עשר משקי בית.<sup style="color: gray;">10</sup> תופעות כגון אלה רווחו למעשה בכל קהילה יהודית בימי הביניים. בה בעת ששכניהם פעמים רבות לא ידעו קרוא וכתוב, ניהלו היהודים חיים המוקדשים ללימודים, והעניקו למלומדים שלהם מושבי כבוד ליד קיר המזרח בבית הכנסת. נזיר נוצרי בן המאה השתים–עשרה, מחסידיו של אבלאר, כתב: "יהודי, עני ככל שיהיה, גם אם יהיו לו עשרה ילדים, הוא ילמד את כולם קרוא וכתוב. לא רק לשם רווח הוא יעשה זאת, כמנהג הנוצרים, אלא כדי להבין את תורת האל; ולא רק את בניו, אלא גם את בנותיו".
כתוצאה מכך התקיים דו–שיח מתמיד עם ההתגלות. בלימוד מצאו עצמם יהודים נכנסים לשיחה לא רק עם התורה, אלא עם דורות רצופים של פרשניה: הלל ושמאי, רב ושמואל, אביי ורבא, רש"י ובעלי התוספות, הרמב"ם והרמב"ן. כמעט בכל נושא הייתה ליהודים גישה למורשת חכמה בת אלף שנה. נטולי מולדת ושלטון, מצאו להם משכן ביקום רוחני בעל אופקים רחבים במקום ובזמן. ומאחר שכל קהילה וכל תקופה הוסיפו את החידושים שלהם בטקסט העתיק, יכלו הם לחוש מעט מן ההתרגשות של מעמד הר סיני. היהדות איננה דת של התגלות מתמשכת, אלא דת של פרשנות מתמשכת.
היהודים גם לא נותרו אדישים לזרמי הגות רחבים יותר שרחשו סביבם, אף שלעתים קרובות נאסר עליהם להשתתף בהם ולתרום את תרומתם. חכמי היהדות המוקדמים ביותר עשו הבחנה מובהקת בין החכמה לתורה, בהקבלה מדויקת לאותה הבחנה שבין ברית בני נוח לברית הר סיני. החכמה הייתה קניין אוניברסלי של המין האנושי, ואילו התורה הייתה מורשת פרטית של עם ישראל. את החכמה ניתן היה לרכוש מכל מקור. "וקבל האמת ממי שאמרה", אמר הרמב"ם. ואילו התורה נרכשה בדרך לימוד וקבלה, מהורים ומעל לכל ממורים. היהודים, אם בתקופה ההלניסטית ואם מאוחר יותר במאה התשע–עשרה, היו מוטרדים רק לעתים רחוקות מן העימותים הגלויים שבין דת למדע. הם השכילו להבין כי מדובר בשני תחומים נפרדים — העולם של מה שהווה והעולם של מה שראוי שיהיה. הרבנים הגדולים היו לא אחת אנשים בעלי השכלה הומניסטית רחבה. ספרו הראשון של הרמב"ם עסק בלוגיקה, והוא כתב לא פחות משמונה ספרי רפואה.
ואולם תכליתו הגדולה של לימוד התורה הייתה חייה של האמונה עצמה: זו נודעה לימים כ"הלכה", שם הולם לעם "הולך", עם המשתתף במסע מתמיד. ההלכה לא הסתפקה בפולחן הדתי; כל אחד מהיבטי החיים — נושאי מסחר וממון, יחסים בין איש לאישה, בין הורים לילדים, עניינים הקשורים למזון וענייני אישות — זכה בה לחוקים מדודים להפליא, להרמוניה של קדושה. הרעיון היסודי של היהדות היה, ועודנו, שאנו מכניסים את האל לעולמנו באמצעות מעשים ופעולות יומיומיות, בדיוק כשם שספר בראשית משרטט את הדרמה הדתית במונחים של מציאות יומיומית שגרתית. הבית, מקום העבודה וכיכר השוק הריהם זירות דתיות לא פחות מבית הכנסת. ישעיהו ליבוביץ' המנוח ביטא רעיון זה בניסוח קולע באמרו שהיהדות איננה דת של שירה בלבד, אלא גם של פרוזה.<sup style="color: gray;">13</sup> זה כמובן היה המסר שהעבירו הנביאים. עמוס, הושע, מיכה, ישעיהו — כולם ראו בהגינות, בנדיבות הלב, במשפט צדק ובנועם הליכות מבחנים לחיים שהאדם חי מתוך היענות לדבר אלוהים. ואולם במקום שבו נכשלו הנביאים, נחלו הרבנים הצלחה. אף שלא ניחנו ברטוריקה חוצבת להבות, הצליחו חכמי הדורות, בתקופות קשות, ליצור קהילות פעילוֹת של חן וחסד קולקטיביים. נדמה היה כי משאבד להם בית המקדש, בנו אותו היהודים מחדש, במקום אחר — במעשים במקום באבנים, במילים במקום בטיט ובמלט. השכינה מצאה לעצמה בית בחייהם של בני אנוש.
ואולם הישגיו של עולם התורה לא הצטמצמו לתחומי הרוח והמוסר; העולם הזה התברך גם בהישגים מדיניים. שכן דווקא כאן, בתחום לימוד התורה, שבו ניהלו חז"ל, ובמידה ניכרת של הצלחה, את הקרב הגדול של המדינאות מיוסדת–הברית, מעצבים חברה ובה נגישות שוויונית לכבוד האדם. ראוי להיזכר באקסיומה של הרוחניות הדמוקרטית: מאחר שיֶדע פירושו כוח, ומאחר שחלוקת הכוח היא עיקר דאגתה של המדינאות, חלוקת הידע היא הנושא בה' הידיעה המשפיע על מבנה החברה. לא ברחובות אף לא מאחורי בריקדות כי אם בבתי מדרש הגיעו הרבנים אל שלושת האידיאלים הנעלים, שהגתה לימים המהפכה הצרפתית: שוויון, חירות ואחווה.
היהדות היא דת שוויונית, אך במהלך העידן המקראי נותרה ישראל חברה מדרגית. היו בעם מלכים וכוהנים, שושלות שליטים בתחום הארצי ובתחום הרוחני. רק לאחר שנעלמו הללו יכולה הייתה ישראל להפוך לממלכה אמיתית, ממלכה שכל תושביה כוהנים. הצהרותיהם של החכמים בנוגע לסטטוס בחברה של תורה הן הצהרות נחרצות: "ממזר תלמיד חכם קודם לכהן גדול עם הארץ".<sup style="color: gray;">14</sup> "בשלושה כתרים נכתרו ישראל... כתר כהונה זכה בו אהרן, שנאמר והיתה לו ולזרעו אחריו ברית כהנת עולם; כתר מלכות זכה בו דוד, שנאמר זרעו לעולם יהיה וכסאו כשמש נגדי; כתר תורה, הרי מונח ועומד ומוכן לכל ישראל... כל מי שירצה יבוא וייטול".<sup style="color: gray;">15</sup> אלה הן הצהרות שוויוניות בעליל, ומהן משתמע כי החינוך לכל ציין את קצן של האליטות השושלתיות.
גם החירות הטרידה את העם היהודי מאז יציאת מצרים. כיצד משלבים את החופש עם ההתאגדות, את החירות עם החוק? חוקים הם סייגים לחופש, אלא אם הם עולים בקנה אחד עם מאוויינו. ברם, פירוש הדבר שהחירות היא בראש ובראשונה בעיה של השכלה. שכן אם החוק מתנגש עם רצוני, הרי שמה שאני חווה אינו חופש אלא סייג. רק אם הרצונות של הפרט מתחנכים להתעלות מעל לאנוכיות אל טובת הכלל, הפרט חווה את החוק כחופש עצמו — כפי שנאמר בספר תהלים: "ואתהלכה ברחבה כי פקדיך דרשתי".<sup style="color: gray;">16</sup> חכמים פירשו את הכתוב בלוחות הברית שהוריד משה מן ההר במשחק מילים משובב נפש: "'והמכתב מכתב אלהים הוא חרות על הלוחות' — אל תקרא <b>חָרות</b> אלא <b>חֵרות</b>, שאין לך בן חורין אלא מי שעוסק בתלמוד תורה".<sup style="color: gray;">17</sup> משמע, רק לאחר שהחינוך יחרות את החוק בלבות האזרחים, יוכלו הם לחוות חופש קולקטיבי.
מכאן נובעים שוויון וחירות. אך כיצד נוכל ליצור אחווה בקרב עם סורר ומורד כעם היהודי? תשובתם של חכמי ישראל נעוצה בתרגום הסכסוך למחלוקת ובהפיכת המחלוקות עצמן לפעימות הלב של חיי הרוח. הספרות הרבנית כולה אינה אלא אנתולוגיה של מה שכינו חז"ל "מחלוקת לשם שמים". כיוון שירשו עולם שבו יהודים המיטו על עצמם אסון בשל סכסוכים פנימיים, נטלו חכמים את המחלוקות והעתיקו אותן אל בית המדרש. שם, ושם בלבד, היו יהודים מסוגלים לבנות מתוך תרבות של יחידים חזקי אופי ושל דעות מנוגדות בעליל את החברותא של לימוד בצוותא.
החזון היהודי — שהוא מורכב, דק הבחנה ופרוש על פני ספרות עשירה שנלמדה במשך דורי דורות — מושתת על רעיונות פשוטים. כיוון שאלוהים עומד מעל לטבע, אנו — שהתברכנו בתודעה עצמית, בדמיון וביכולת בחירה — מסוגלים להתעלות מעל הטבע שלנו, אף שהוא לא אחת אכזרי ותוקפני. כבריות ביולוגיות, הומו ספיינס, איננו אלא "עפר מן האדמה". אלא שיש באפנו גם נשמת אלוהים. המרקסיזם, הניאו–דרוויניזם וכל שאר הצורות הרבות של דטרמיניזם, אינם עולים בקנה אחד עם החוויה הבסיסית ביותר שלנו של חיי המוסר. אלף פעמים ביום אנו בוחרים. אנו בוחרים לומר דווקא דבר זה ולא אחר; מבכרים מעשה אחד על פני משנהו; ויודעים אנו שאילו בחרנו בחירה שונה, היינו אומרים ונוהגים אחרת. מתוך עובדה פשוטה זו נגזרת אמת רבת–חשיבות: בשל יכולתנו לשנות את עצמנו, אנו יכולים לשנות ביחד את העולם.
אולם לשם כך דרוש מאמץ כביר לפעולת–יחד. והיחד הזה אינו מושג באמצעות יחידים כי אם באמצעות משפחות וקהילות ברחבי העולם במשך דורות רבים. חלק ניכר של היהדות כרוך ביצירת אותם מבנים של יחד באופן המכבד את הפן האינדיבידואלי, אך בה בעת מאחד אותנו ביצירת דברים שאינם קיימים אלא כאשר הם נעשים במשותף. היהדות היא הניסיון השאפתני לבנות חברה מתוך מערכות יחסים מיוסדות–ברית, מתוך התאגדויות של יחידים חופשיים שכל אחד מהם מכבד את שלמות זולתו, והם מחוברים אך ורק במילים — במחויבויות מוסריות הניתנות בכנות, מתקבלות באמון ומכובדות בנאמנות. מושג הברית לא עיצב רק את ההשקפה היהודית על מוסדות חברתיים, אלא גם, ובאורח מהותי, את השקפתנו על הקשר שבין האל לאנושות. הגם שמוקדם בתולדות האנושות ראה עם ישראל את אלוהים כמי שמתערב בענייניו של האדם — באמצעות המבול, יציאת מצרים, המדבר, כיבוש הארץ — היה זה אך ורק בתקופת "ילדותו" של העולם. אלוהים הוא קריאה לאחריות אנושית, הקול שאנו שומעים רק אם לומדים תחילה להקשיב, הקול המזמן אותנו לעשות מעשה.
כיצד מתחברים אפוא הרעיונות הללו עם חיים יהודיים? נוכל להפיק תועלת בהקשר זה אם נעמיד את היהדות, כחיים של אמונה, כנגד הציביליזציה של יוון העתיקה וביטויה הראשון במעלה, קרי הפילוסופיה. הפילוסופיה מייצגת אמת שיש להגותה, בעוד היהדות מייצגת אמת שיש לִחְיותָ. יוון היא תבנית החכמה, החיפוש אחר הידע של מה שהווה. ואילו היהדות היא דת תורה, כלומר ידע מיוסד–ברית של מה שראוי להיות. ועל כן, אף על פי שהיהדות היא מכלול אמונות, אין היא דת במובן המקובל של המילה, אלא סדרה של אמיתות שהופכות אמיתיות אך ורק מתוך העובדה שחווינו אותן. בכך שאנו חווים אותן, אנו הופכים את ה"ראוי להיות" ל"הווה". אנו מפיקים פיסה של שלמות בעולם לא–מושלם, ויוצרים אמת חיה, חיים של אמונה. בשמירת המצוות — או ליתר דיוק, הכנסתו של אלוהים, קולו של העולם כפי שהוא ראוי להיות, לתוך העולם ההווה — אנו מורידים את השמים אל הארץ.
רוב המצוות נכללות באחת משלוש קטגוריות. ישנן אלה הנקראות בקווים כלליים "משפטים". הן כוללות את כל ההנחיות המפורטות של החוק האזרחי והפלילי, כלליו של אלטרואיזם הדדי וצדק חלוקתי המעצבים את החקיקה הסוציאלית של היהדות. הקבוצה השנייה היא ה"חוקים", כגון האיסורים על אכילת מאכלי חלב ובשר ביחד או על לבישת מלבושי שעטנז. אלה נחשבים לעתים כציוויים חסרי טעם. הרמב"ם מבטל את הרעיון הזה, ובצדק.<sup style="color: gray;">19</sup> החוקים, ביסודם, "משובצים בטבע", ובשמירה עליהם אנו מכבדים את שלמותו של עולם הטבע.<sup style="color: gray;">20</sup> בהתאם לכך אין אנו מערבבים בדים העשויים מבעל–חיים (צמר) עם אריגים מן הצומח (פשתן), או חיים של בעל–חיים (חלב) עם מוות של בעל–חיים (בשר). מאחורי מצוות אלו ודומות להן עומד הרעיון שאלוהים הוא בוראו של המגוון הביולוגי, לא של אחידות הכלאיים. בשמירתן אנו רוכשים את ההרגל להעניק יחס יפה לבעלי–חיים ולדאוג לסביבה. הצו האקולוגי של היהדות הריהו איזון בין "מלאו את הארץ וכבשוה" (בראשית א) ובין "לעבדה ולשמרה" (בראשית ב). הנה כי כן, קיבלנו חוקים נגד תופעות של בזבוז מיותר, הרס מינים, גזל וניצול–יתר של הסביבה. העיקרון המנחה הוא שאנו ממונים לשמור על העולם למען דורות העתיד.
קבוצה גדולה נוספת של מצוות — "עדות" — קשורה לזהותנו כחלק מעם ומסיפורו. כך אנו חוזרים בחג הפסח למצרים, אוכלים את לחם העוני ואת מרור העבדות; כך בחג השבועות אנו חוזרים למעמד הר סיני, שומעים את עשרת הדיברות ומשתתפים בברית; וכך בחג הסוכות אנו מחדשים את מסעם של בני ישראל במדבר באמצעות הישיבה בסוכה. חגי ישראל הריהם הפיכה עילאית של היסטוריה לזיכרון, להעברת אירועים מן העבר הרחוק אל החוויה האישית של ההווה. כשאני שומר את מצוות החג אני נוכח לדעת, בעוצמה שאין שנייה לה, כי אינני אטוֹם בודד ומנותק, אלא אות בספר התורה שעדיין לא הושלם שנכתב בידי אבותיי, שעברם חי ופועם בתוכי.
מעבר לאלה קיימות שלוש המצוות הגדולות שהן תמצית האמונה היהודית. הרמב"ם התווה את שלושה–עשר עיקרי האמונה המפורסמים. אולם אפשר להוסיף לתמצתם, כפי שעשו רבי שמעון בן צמח דוראן בימי הביניים ופרנץ רוזנצווייג בעת החדשה, לכדי שלושה בלבד: בריאה, התגלות וגאולה.<sup style="color: gray;">21</sup> בשבת אנו חיים את הבריאה; בלימוד התורה אנו חיים את ההתגלות; ובמעשי חסד, קרי אהבה מיוסדת–ברית, חיים אנו את הגאולה. אין אנו מתפלספים על הדברים הללו, אלא מגלמים אותם. הדת היהודית אינה סובבת בראש ובראשונה סביב עקרונות אמונה ותיאולוגיות; אין היא אמונה שיש להגותה, אלא אמונה שיש לִחְיוֹתָ.
לעולם לא תוכל תיאוריית שדה מאוחדת ליישב סוף כל סוף את השאלה האם היקום נברא בידי אלוהים אישי אם לאו. לעולם לא תוכל חקירה היסטורית להשיב על השאלה האם הקול ששמעו בני ישראל בהר סיני היה אמיתי או דמיוני. לעולם לא תוכל תורה מדינית לקבוע האם תיתכן חברה צודקת וחומלת. כך הדבר לא משום שאלה הם דברים לא–רציונליים, אלא משום שהם מייצגים אמיתות שאינן יכולות להתממש אלא בחיים. אני יכול להאמין שהאהבה קיימת, או להאמין שזוהי אשליה. שתי ההשקפות הללו הן עקיבוֹת ולכידוֹת. עליי לבחור, ובחירתי תעצב את חיי, תניע אותי להינשא או להישאר מרוחק, לקיים אולי "מערכת יחסים" אך להימנע ממחויבות מוחלטת של אדם אחד לאדם אחר. מתוך אמונתי באהבה, אני מוצא אותה. באי–אמונתי בה, עולמי מתרוקן ממנה. אמונה איננה רציונלית אף לא אי–רציונלית; אמונה היא אומץ הלב להיכנס למחויבות כלפי אחר, בין שהוא אנושי בין שהוא אלוהי. האמונה היא הנחישות להפוך "ראוי להיות" ל"הווה". היא הנכונות להאזין לקול שאינו שלי, ובהקשבה לקול הזה, לאזור כוח כדי לאחות עולם שבור. האמונה היא אמת שנעשית ממשית בדרך שבה אני חי.
והאמונה אכן מצליחה. במרוצת הדורות, נודעו היהודים במשפחותיהם ובקהילותיהם החזקות, בתשוקת הלימוד ובחיי הרוח שלהם, במחויבותם לסייע לאביונים, לנצרכים ולמדוכאים. איכשהו, הצליחו היהודים לשמור על כבודם בעיצומו של דיכוי, ועל תקוותם — בעיצומן של רדיפות. בכמה מן הזמנים האפלים ביותר שידע האדם, הם נותרו אנושיים וחופשיים. בגטו קובנה, בתחילת שנות הארבעים, אירע מחזה מופלא בבית הכנסת הארעי. המתפללים ידעו כבר איזה גורל מצפה להם. בוקר אחד הפסיק שליח הציבור את התפילה באמצעה ואמר, "איך אוכל להודות לאלוהים על חירותי בשעה שאני אסיר המצפה למותו? רק משוגע יוכל לשאת את התפילה הזאת עכשיו". הרב השיב לו בנועם, "חלילה לנו שלא לומר את הברכה. אויבינו מייחלים להפוך אותנו לעבדים. אך גם בשעה שהם שולטים על גופינו, אין הם אדונים לנשמותינו. באמירת הברכה הזאת, אנו מוכיחים שאפילו במקום הזה אנו מסרבים לנחול תבוסה. אנחנו אנשים חופשיים המצויים בשבי זמני. כך נחיה וכך, במקרה הצורך, גם נמות".
היהדות הביאה אנשים רגילים לנהל חיים בלתי רגילים. אני מאמין בעומק לבי שאין שום דבר מיוחד ביהודים. ההבדל, על פי הניסוח הקולע של מנחם קלנר, אינו טמון בחוֹמרה אלא בתוכנה, לא במה שיהודים הנם אלא במה שהם נקראים להיות. ומעל לכל — כיוון שמעולם לא שכחו את האידיאלים שלהם, הגם שתכופות קצרה ידם מליישמם — היו היהודים מוכנים ומזומנים לדברים גדולים בשעת כושר. מבין אלה, הדבר הגדול ביותר בעת המודרנית היה לבטח הקמתה של מדינת ישראל, אחד ההישגים שלא היה דומה לו בסיכוייו הקלושים בכל הזמנים. הדבר לא היה יכול להתרחש לעולם אלמלא הקפדנו, במשך כמעט אלפיים שנה לאחר חורבן בית המקדש, לחוג את הפסח ולסיים מדי שנה את הסדר במילים "לשנה הבאה בירושלים". הטקס הזה, הרציף והעתיק ביותר בעולם, הוא שהניע את משה הס לכתוב, את תיאודור הרצל לפעול ואת המוני היהודים במזרח אירופה להגיב על קריאתו. וזה הדבר שהוא אחד משני האתגרים הגדולים של העתיד.
ציינתי כבר לעיל שהיהודים נוכחו שקל להם יותר להיות כפופים לריבונות האל בתקופות שבהן היו שליטיהם גויים מאשר בתקופות שבהן היו שליטיהם יהודים. אירוניה נוספת יש בעובדה שאף שהיהדות היא אמונה ארצית — המקדשת את הממד הפיזי ומוצאת את האל בָּעונג — היה קל יותר ליהודים לתפקד בעתות מחסור מאשר בזמני שפע, והם היטיבו להתמודד עם רדיפות יותר מאשר עם שוויון אזרחי ושלום. הזמנים הקשים הניבו את המיטב שבהם, והזמנים הטובים הורידו אותם לעתים לשפל המדרגה.
מעובדות אלו, יותר מאשר מכל דבר אחר, אני למד שהמסע היהודי, הרחוק מסיומו, הגיע לשלב המרגש ביותר. כיום, לראשונה מזה אלפיים שנה, יש לנו מדינה ריבונית בישראל, ואנו נהנים מחופש ומשוויון בתפוצות. יש לנו הזדמנות, שלא הייתה לנו כמעט מעולם, להצליח במקום שהיהודים נכשלו בו במהלך ההיסטוריה — לבנות חברה מיוסדת–ברית בארצנו אנו, ולקיים דו–שיח עם האנושות במקומות אחרים. אני, מצדי, בשום פנים ואופן לא הייתי מחמיץ את ההזדמנות.
מעולם בתולדותיהם לא נהנו היהודים ממידה רבה כל כך של חופש ועושר, ממגוון ומאפשרויות בחירה רבים כל כך, כמו אלה שאנו מתברכים בהם היום בדמוקרטיות הליברליות של המערב. קונה ממוצע במרכול ממוצע נתקל בשורה של מצרכים שמאה שנה קודם לכן המלך העשיר ביותר אף לא חלם עליהם: נסיעה שלפני שנות דור הייתה נמשכת חודשים, אורכת היום שעות בלבד. שיגרנו לווייני מחקר לפלנטות רחוקות, צילמנו לידות של גלקסיות, ירדנו לעומק מקור היקום ופענחנו את המבנה הביולוגי של החיים עצמם. גבולות האפשרויות שבידי האדם מתרחבים להם מדי יום. ההתקדמות המסחררת במשך המאה הקודמת מותירה הרחק מאחור כל התקדמות אחרת בהיסטוריה הארוכה של הקִדמה. עד תחילת המאה העשרים לא צלח שום ניסיון להגשים את אחד החלומות הנושנים ביותר של האדם: טיסה ממונעת. היום מעבורות חלל הן עניין שבשגרה. המאה שלנו הייתה המאה של הרדיו, הטלוויזיה, קרני הלייזר, המחשב, כרטיס האשראי, הבינה המלאכותית, התקשורת הלוויינית, השתלת האיברים והמיקרו–כירורגיה. השגנו תקשורת כלל–עולמית המתבצעת כהרף עין וסיפוק מיידי של רצונותינו.
אלא שבמקביל לצעדי הקדמה הללו, חל בארצות המערב גידול חסר תקדים במחלות דיכאוניות, בהתאבדויות, בהתמכרות לסמים ולאלכוהול, באלימות ובפשע. מאז שנות השישים של המאה העשרים, בקרב כמעט כל הדמוקרטיות הליברליות של המערב, הוכפל שיעור הגירושים פי שישה, מספר הילדים שנולדו מחוץ לחיי נישואין הוכפל פי חמישה ומספר הילדים הנמנים עם משפחות חד–הוריות עלה פי שלושה. השינויים הללו לא היו פטורים מתשלום מחיר. סיכוייהם של ילדים להזדקק כיום לעזרה פסיכיאטרית או לחפש אותו גדולים פי שלושה עד עשרה מאלה שהיו להוריהם.
יש סיפור ישן ויפה על חכם יהודי, שליטף את זקנו, הרים את מבטו מכרך התלמוד ואמר: "תודה לאל, המצב שפיר". לאחר הפוגה קצרה המשיך, "אבל אמור לי... אם המצב שפיר כל כך, איך זה שהוא גרוע כל כך?" זוהי לבטח השאלה בה' הידיעה של תקופתנו. התשובה היהודית עליה היא כי בהשגת השפע החומרי איבדנו את גישתנו המוסרית והרוחנית. מתוך הבקיאות הטכנית שהשגנו, איבדנו את הקשר לשאלה: "לאיזו מטרה?" ביחסנו ערך למדע על חשבון המוסר, אנו משיגים ידע חסר תקדים של מה שהווה, וספקות רבים מאי פעם באשר למה שראוי שיהיה.
התופעה הוותיקה ביותר הידועה בהיסטוריה היא כי ציביליזציות שנראו פעם בלתי פגיעות שוקעות ונופלות. הדבר אירע לכולן — ממסופוטמיה ומצרים עד יוון של אלכסנדר הגדול והאימפריה הרומית, מהרייך השלישי ועד ברית–המועצות. מה הסיבה לכך? ברטרנד ראסל נתן לכך מענה מלא תובנה מאין כמותו, כאשר כתב על שתי התקופות שהעריץ יותר מכל:
<span class="poetry indentAll">מה שאירע בתקופה המופלאה של יוון אירע שוב ברנסנס של איטליה. מגבלות המוסר המסורתיות נעלמו, מאחר שנחשבו כרוכות באמונות טפלות; ההשתחררות מן הכבלים העניקה ליחידים חיות ויצירתיות, שהניבו פריחה נדירה של גאונות; אלא שהאנרכיה והבגידה שבהכרח נבעו מהתנוונות מידות המוסר גרמו לאיטלקים אימפוטנציה קולקטיבית, והם נפלו, כמו היוונים, תחת ידיהן של אומות פחות מתורבתות מהם, אך לא עניות כל כך בלכידותן החברתית. </span>
דרכן של חברות בתהליך שגשוג שמערכת כללי המוסר שלהן מתרופפת והולכת. משמעת והטלת מרות שהיו מובנות מאליהן בחשיבותן בעתות מחסור, אינן נחשבות עוד הכרחיות בתקופות של שפע. האיסורים נזנחים, ודבר אסור הופך בהדרגה נועז, אוונגרדי ולבסוף נורמלי. תחושת המטרה המשותפת מפנה את מקומה לאידיאל הגשמה עצמית של היחיד; ובתחילה, דבר אינו מתרחש. בניגוד לאזהרות מבשרות רע של מטיפי מוסר, החיים ממשיכים כרגיל, משום שהשפעתו של שינוי מוסרי איננה מתממשת אלא שנים, לעתים אף דורות, לאחר שהתחולל. אפשר לזנוח מוסדות כדוגמת המשפחה בלי אבידה נראית לעין בטווח הקצר. כאשר השבר החברתי מגיע לשלב קריטי, מתברר שמאוחר מדיי לתקנו. שכן ההרגלים הספיקו לרדת לטמיון והשליטה העצמית הושלכה לבלי שוב. הקול המוסרי עצמו מתחיל להישמע כהפרעה בלתי מוצדקת לחופש האישי. לעת הזאת הגיעה החברה לשלב שאותו תיאר ברוב שנינות ההיסטוריון הרומאי טיטוס ליוויוס כנקודה שבה "איננו יכולים לסבול לא את מעשי השחיתות ולא את התרופה להם".
ציביליזציות אחרות נכשלו משום ששכחו את האמיתות הקשות הללו, שהולכות לאיבוד בקלות כה רבה בעתות שפע. היהודים לא שכחו מעולם. הם הפכו את הזיכרון להתחייבות דתית ולא חדלו לחיות את ההיסטוריה שלהם. הם בנו קהילות סביב בתי ספר, והורו את ניסיונם לילדיהם ברוב שקדנות. הם מעולם לא אפשרו לחדוות ההווה להאפיל על לקחי העבר או על האחריות כלפי העתיד. זו הסיבה לכך שיהודים היו ונותרו קול חשוב בשיח המוסרי של המין האנושי.
חיים אנו בתקופה של דאגה וחוסר ביטחון. ליהודים יש ניסיון בן יותר מאלפיים שנה של חיים בחוסר ביטחון. חיים אנו בתקופה של תקשורת גלובלית. העם היהודי הוא הדוגמה החיה הבולטת ביותר של עם כלל–עולמי. חיים אנו בתקופה של בלבול מוסרי. בתקופה כזאת חיו גם הנביאים, והם הותירו לנו חזון מוסרי בעל עוצמה בל תימחה. יהודים צפו מקרוב במחזה עלייתן ונפילתן של מצרים, אשור, בבל, פרס, יוון ורומא. אחד היתרונות שהיסטוריה בת ארבעת אלפים שנה מעניקה לעם הוא שכל אירוע מוכר לו מימים עברו. אנו נקראים להיות ציוני דרך במדבר, מורי נבוכים.
כיום רווחת השקפה שלפיה כל אורחות החיים וסגנונות החיים תקפים במידה שווה. עצם השיפוט נחשב לעוול מוסרי, כיוון שהוא תוקף את העיקרון שכל אחד מאתנו צריך להיות חופשי לחיות כראות עיניו. יש גרעין של אמת בגישה זו — כלומר כל אחד מאתנו הוא אדם ייחודי וישנן דרכים רבות לחיות חיים טובים. מכאן ואילך, אם נשאל לנו משפט של הפילוסוף ג'רמי בנתאם, מדובר ב"שטויות על קביים". יש אורחות חיים המוליכים לאושר, אחרים מוליכים לתסכול, לבדידות, לאכזבה ולייאוש שקט. הצרה היא שאנו מגלים את מה שאינו פועל בשלב מאוחר מדיי. קשה לך למחוק בגיל העמידה את השגיאות שעשית בבחרותך. החיים הם ניסוי שאי–אפשר לחזור עליו, ואם פנינו לנתיב הלא–נכון, נתקשה לשוב ולהתחיל מהתחלה. אחת מן הסגולות האנושיות הבולטות ביותר היא הרציונליזציה, יכולתנו האינסופית כמעט להצדיק את שגיאותינו, כדי לחסוך מעצמנו את הטרחה הכרוכה בתיקונן.
זו הסיבה שליהודים היה חשוב כל כך להעביר לדורות העתיד את התנסותם שלהם ואת זו של אבותיהם — התנסות שלא אחת נרכשה במחיר יקר. אורח חיים זוכה לשרוד לא בגלל כוח או פופולריות, אלא משום שהוא מדבר אל מה שהוא בר–קיימא ברוח האדם — הוא פונה אל המיטב שבנו ומסייע לנו לחיות אותו. אורח החיים הזה יוצר מוסדות יציבים ומגלם כושר צמיחה והתחדשות. הוא מעניק למקיימים אותו תחושת צדק כה עמוקה, עד שהם מבקשים להעבירו הלאה אל הדור הבא. יש בו דבר מה — סוג של יופי או אמת או נועם — שכמו מאציל מתפארתו על מצבו של האדם, שהוא נוּגה בלעדיו. אם תמצאו מסורת כזו, שאומצה בלי כפייה במשך מאות בשנים, יש בידיכם סימן ברור למדיי לכך שהיא מכילה אמיתות חשובות באשר למהותה של האנושיות. זה מה שהיהדות היא בשבילי.
מתיו ארנולד אמר פעם: "כל עוד העולם ממשיך להתקיים, כל מי שחפץ להתקדם בדרכי צדק, יבוא אל עם ישראל לשאוב מרוחו, כאל העם שהתברך בחוש צדק שלא היה חזק ויוקד ממנו". העם היהודי עדיין רחוק מהשלמת משימתו, ויהיה הוגן יותר לומר שאך לעתים נדירות היה הצורך בתרומתו לציביליזציה דוחק כל כך. בפעם הראשונה אנו חיים בחברות פלורליסטיות, שבהן יש ליהודים הזדמנות להיכנס לשיח הציבורי בתנאים של שוויון וחופש. וזו הפעם הראשונה מאז שקיעתן ונפילתן של יוון ורומא העתיקות שבה עומד על הפרק מאבק אמיתי בין רעיונות היהדות ובין רעיונות ניאו–אליליים בנושאי קבלת אחריות, מיניות, המשפחה, קדושת חיי האדם, שלטון החוק, האובייקטיביות של ערכי המוסר והאתיקה של השוק והזירה הציבורית.
יש לנו סיפור עתיק לספר, אך זהו סיפור שלעולם לא יאבד את השפעתו, כל עוד יחפשו בני אנוש אחר משמעות וקשר, וגם חן וחסד, בלב לבם של החיים הקולקטיביים, כל עוד קיימים עדיין אלה הרואים ארמון בלהבות וחפצים להצילו מן האש. מסע ארוך זה של רעיונות מאז ימי אברהם ועד ימינו הוא–הוא תשובתי לשאלה השנייה: מה זה להיות יהודי?
ברצוני לפנות עתה לשאלה הסופית: מה השתבש? מדוע, בעיצומה של תקופה שבה אנו חופשיים מאי פעם להיות יהודים, רבים כל כך מאתנו חדלים להיות יהודים? מהו הצל המעיב על החיים היהודיים היום?
<h2>חלק רביעי; העתיד</h2>
<h3>יג; בגיא צלמוות</h3>
בשנת 1958 עבר רב חסידי להתגורר בשכונת קיו גארדן הילס שבעיר ניו יורק. באותם ימים, קיו גארדן הילס לא הייתה מרכז של חיים חסידיים. הופעתו של הרב המזוקן בלבושו המוזר — מגבעת פרווה ומעיל שחור ארוך — שיוותה לו מראה אקזוטי. שנות החמישים באמריקה היו תקופה של פיתוח מגורים בפרברים ושל אימוץ התרבות האמריקנית. במיוחד עבור היהודים הייתה אמריקה העולם החדש — מקום מפלט מחשרת העבים של אירופה. עולם החסידות היה זר ליהודים שעברו אמריקניזציה, והרב נראה כתופעה השייכת למקום אחר ולזמן אחר. להפתעתם של היהודים, הוא הגיע לשכונה לפתוח בה שטיבל, בית כנסת בסגנון הישן, מן הסוג שהיה קיים בעיירות הקטנות של פולין ורוסיה.
בחור צעיר בשנות העשרה לחייו, לא דתי במיוחד, הוקסם מן הרב שזה מקרוב בא. משועמם מן התפילות שנערכו בבית הכנסת המקומי שלו, החליט הצעיר לבקר בשטיבל שהקים הרב החדש. הוא מצא בית תפילה מוזר, קצת שלא מן העולם הזה, אך מסקרן. לאחר תום התפילה ניגש אליו הרב. הוא אמר לו שחג הפסח מתקרב, ובחג הפסח, הרי דרוש ילד שישאל את ארבע הקושיות בתחילת הסדר. לרב עצמו אין ילד שמסוגל לשאול שאלות, אלא תינוקת בת כמה חודשים בלבד. האם יואיל בטובו האיש הצעיר, להצטרף לרב ולרעייתו בסדר, כדי לשאול את הקושיות?
הצעיר קיבל את ההזמנה, וכשהגיע לסדר, הופתע לראות בין הרב לרעייתו עגלת תינוק גדולה. בני–הזוג הביאו את התינוקת שלהם, שנמה את שנתה, אל שולחן הסדר, להיות נוכחת בעת קריאת ההגדה. הסדר החל, הבחור הצעיר קרא את הקושיות, והרב החל לקרוא את מילות התשובה המוכרות בעברית. לאחר מחצית השעה התעוררה התינוקת והחלה לבכות. הרב ביקש את רשותם של אשתו ושל האורח לפרוש מן השולחן לזמן מה. הוא נטל את התינוקת בזרועותיו וניגש לחדר השינה. הצעיר יכול לשמוע את הרב מרגיע את בתו, רוקד בעדינות סביב החדר, ושר לה אותו שיר שוב ושוב. השיר היה ביידיש והצעיר לא הבין את מילותיו. אך עד מהרה חדלה התינוקת לבכות ונרדמה. הרב חזר לשולחן והסדר נמשך. בכך יכול היה הסיפור להסתיים, אלא שהיה לו המשך.
הבחור הצעיר, שהיה מוקסם מן הרב ומן הרוך שגילה כלפי התינוקת, החל להתעניין בקורותיו. התברר לו שהרב הגיע מוורשה, שם למד בעת שפרצה מלחמת העולם השנייה, ונישא זמן קצר קודם שהחלה. כמו כל היהודים האחרים מצאו עצמם בני–הזוג אסירים בגטו. התנאים היו נוראים והחמירו משבוע לשבוע. הגטו היה מוכה רעב ומחלות, ואנשים שכבו מתים ברחובות ולא זכו אפילו לקבורה.
הרב הועבר עד מהרה לטרבלינקה, ומשם נלקח למחנות ריכוז נוספים. מספר האסיר הכחול שלו נותר עדיין מקועקע על זרועו. גם רעייתו נלקחה למחנה ריכוז, שם ביצעו בה רופאים נאציים ניסויים רפואיים. איכשהו שרדו שניהם את תופת המחנות. אחרי המלחמה, כחושים וחיים למחצה, נלקחו השניים למחנות עקורים, שבהם שהו עד שיכלו לבוא לאמריקה.
רופאים בארצות–הברית בישרו לאשת הרב כי איבדה את פוריותה בשל הניסויים שעברה במחנות, ומכאן שבני–הזוג לא יוכלו להביא ילד לעולם. אלא שהשניים סירבו לאבד תקווה. הם ביקרו אצל מומחים ובדקו במשך שנים את כל הדרכים הרפואיות האפשריות. יותר מעשר שנים מאוחר יותר, התרחש הדבר סוף כל סוף. אירע נס, כך נראה היה להם, והיא הרתה. נולדה להם תינוקת, וזו התינוקת שהרב הרדים בזרועותיו בליל הסדר.
אך לא זה הדבר ששינה את חייו של הצעיר. מה ששינה אותם באמת, ושכנע את הצעיר להיות אדם דתי — ובסופו של דבר גם רב, תפקיד שהוא ממלא עד היום — היה ההבנה, שהפציעה בו לאִטה, של מילות השיר ששר הרב לבתו בעת שהרקיד אותה על זרועותיו, של פירושן ושל מה שהן מסמלות. מה היו אותן מילים שזומרו שוב ושוב לתינוקת בפיו של הרב שעבר את מוראות גטו ורשה וטרבלינקה, שנכנס ויצא בשעריו של הגיהינום? היו אלה מילים ביידיש: ס'איז גוט צו זיין א ייד, ס'איז גוט צו זיין א ייד. "טוב להיות יהודי. טוב להיות יהודי".<sup style="color: gray;">1</sup>
עמדתי פעם במחנה אושוויץ וחשתי כיצד הדם קופא בעורקיי. נכנסתי בשעריו של שטאמלאגר (המחנה הראשי) אושוויץ, שעליהם התנוסס הכיתוב ששם ללעג ולקלס כל משמעות באשר היא: ארבייט מאכט פריי ("העבודה משחררת"). פסעתי בשדות ההרג של אושוויץ–בירקנאו, מקום שם הומתו בגז, נשרפו והפכו לאפר קהילות יהודיות שלמות משבדיה עד יוון ועד הונגריה. עמדתי באולמות שעדיין נותרו בהם חפציהם האחרונים של הקרבנות — הרים של מזוודות, ערימות של מברשות שיניים ומאות אלפי נעליים, שנאספו ונשמרו על אף שהיו בלויות ומרופטות — והבנתי שבעיני הנאצים לא היה בנמצא חפץ חסר ערך במידה שתצדיק את השלכתו, למעט חייהם של יהודים. מיליון זוגות נעליים ניצלו. מיליון נפשות נספו. אחר כך חוויתי את הדממה המבליעה מילים ומשילה מהן את משמעותן.
יש ביהדות שתיקות, אמר פעם אלי ויזל, אך איננו מדברים עליהן.<sup style="color: gray;">2</sup> אחרי השואה אירעה אחת השתיקות הגדולות ביותר בתולדות העם היהודי. שליש מן היהדות העולמית עלה בלהבות. עולמות שלמים — העיירות היהודיות התוססות של מזרח אירופה, הישיבות, חצרותיהם של מקובלים, המוני העם דוברי היידיש, יהודי גרמניה המנומסים, יהודי פולין שחיו בקרב שכניהם הגויים במשך שמונה מאות שנה, בתי הכנסת ובתי המדרש האגדיים — נמחו מעל פני האדמה. אחד משומרי אושוויץ, שהעיד במשפטי נירנברג, הסביר כי בשיאו של רצח העם, בימים שבהם העלה המחנה בעשן עשרת אלפים יהודים, הושלכו ילדים לתוך הכבשנים בעודם חיים. עם סיום מלאכת ההשמדה סימֵן עמוד ענן את המקום שבו חיו פעם יהודי אירופה. כיום, אינני יכול להתהלך ברחובותיהן של גרמניה של אוסטריה ושל פולין, מבלי שאחוש כי אני פוסע בינות לרוחות רפאים.
בגטו ורשה חי ומת רב חסידי גדול וקדוש, רבי קלונימוס (קלמן) שפירא. בשנים 1943-1941 הוא לימד את חסידיו וכתב את אמרותיו בספר. מאחר שידע שלא יישאר בחיים, הטמין את הספר הזה באדמה. הספר התגלה אחרי המלחמה. במשך שבועות על שבועות ראה הרב שפירא את בני–קהילתו, חבריו, משפחתו וילדיו, נלקחים בזה אחר זה אל מחנות ההשמדה. ואף על פי כן, לא חדל ממלאכת ההוראה, אם כי בכאב הולך ומתעצם, עד שיום אחד אמר לחסידיו כי אלוהים עצמו ממרר בבכי, ואם דמעה אחת ויחידה מדמעותיו תחמוק מן השמים ותיפול ארצה, היא תחריב את העולם.<sup style="color: gray;">3</sup>
כל עוד קיים עם יהודי, נזכור ולא נשכח. נזיל דמעות, ולא נמצא נחמה. היכן היה אלוהים באושוויץ? במוקדם או במאוחר הייתי חייב לשאול את השאלה הזאת, משום שהשואה עדיין מטילה את צלה הכבד על החיים היהודיים. לא פעם אחת כי אם פעמים רבות עבר המסע היהודי מאז ועד היום, מימי אברהם ושרה עד ימינו אלה, דרך גיא צלמוות. היכן היה האל בשעה שנטבח עמו? מדוע החריש לנוכח זעקותיהם של בניו?
בספר הנושא את שמו פונה איוב אל בורא עולם ומציג לו שאלות מן הנוקבות ביותר שנכתבו אי פעם. מדוע הצדיקים מתייסרים? מה פשר סבלם של החפים מפשע? האל משיב לו באמצעות שאלות אחרות. "איפה היית ביסדי ארץ?"<sup style="color: gray;">4</sup> ברי כי נדרש אומץ לב להציג את שאלות איוב, אומץ רב יותר לכלול את הספר מעורר הטלטלה בתנ"ך ואומץ רב עוד יותר לא להסתפק בתשובות קלות. אלא שהשאלה התעוררה זמן רב לפני איוב. כי בראשית היו קין והבל, שני ילדיה הראשונים של האנושות:
<span class="poetry indentAll">ויהי הבל רֹעה צאן, וקין היה עֹבד אדמה.<br/>ויהי מקץ ימים ויבא קין מפרי האדמה מנחה לה'.<br/>והבל הביא גם הוא מבכֹרות צאנו ומחֶלבהן.<br/>וישע ה' אל הבל ואל מנחתו,<br/>ואל קין ואל מנחתו לא שעה.<br/>ויחר לקין מאד ויפלו פניו.<br/>ויאמר ה' אל קין, למה חרה לך ולמה נפלו פניך?<br/>הלוא אם תיטיב — שאת, ואם לא תיטיב, לפתח חטאת רֹבץ,<br/>ואליך תשוקתו ואתה תִמשל בו.<br/>ויאמר קין אל הבל אחיו,<br/>ויהי בהיותם בשדה, ויקם קין אל הבל אחיו ויהרגהו.<br/>ויאמר ה' אל קין, אי הבל אחיך?<br/>ויאמר, לא ידעתי, השֹׁמר אחי אנכי?<br/>ויאמר מה עשית, קול דמי אחיך צֹעקים אלי מן האדמה.<sup style="color: gray;">5</sup> </span>
היכן היה אלוהים בעת שקין הרג את הבל? לאור הטקסט המקראי והנחותיו, זוהי שאלה שאיננו יכולים להתחמק ממנה. אלוהים הרי ידע מראש על כוונותיו הרצחניות של קין, והזהיר אותו מפניהן. יתרה מזו, הבל וקין היו מעורבים במעשה פולחן דתי, העלאת הקרבן הראשונה שתועדה אי פעם בדברי הימים. אפשר אפילו לומר שאלוהים הוא שהסית לסכסוך בין השניים, בכך שלא שעה למנחתו של קין. היכן היה אלוהים, בשעה שיכול היה להתערב?
לשאלה זו יש תשובה אחת. עשינו עמה כברת דרך במסענו מאז פגשנו לראשונה באברהם ובזעקתו לנוכח האי–צדק בעולם. אברהם, אומר המדרש, ראה ארמון בלהבות, דהיינו סדר אלוהי הנתון בסכנה של הפיכה לתוהו ובוהו בידי המין האנושי. לשאלה "איפה אלוהים?" משיב האל בשאלה משלו, "אַיֶּכָּה?" — הדבר הראשון ששאל את אדם וחוה, וגם את איוב. האמונה היהודית לא גוועה עם השאלה; אדרבה, היא נולדה ממנה.
אפשר שרק היום יכולים אנו לעמוד על עומקה ועל רגשנותה של האמונה הדתית. שכן, מה החלופות העומדות לרשותנו? אנו יכולים להתכחש למציאותו של האל או לקיומו של הרוע. או אז ייעלם הדיסוננס, ונוכל לחיות בשלום עם העולם. אך אם יש אלוהים והרוע הוא אשליה, הרי שאפילו אושוויץ מקבלת צידוק. ייתכן שאיננו יודעים מדוע, אך יודעים אנו כי מנקודת מבט של מעלה הייתה לכך סיבה, ועלינו לקבל אותה כרצון אלוהים שאין לאל ידינו לרדת לחקרו. החלופה לכך היא שאלוהים אינו קיים, ועל כן היקום עיוור לתקוותינו, חירש לזעקותינו, אדיש לקיומנו. בעולם כזה, אין סיבה שלא לִצְפּוֹת את אושוויץ. האמונה היהודית היא הסירוב העקרוני לקבל את שתי החלופות, משום שכל אחת מהן הייתה מאפשרת לנו לחיות בשלום עם העולם, ואין אפשרות מוסרית לחיות בשלום עם עולם שיש בו אושוויץ.
נדרשה אמונה כדי לברוא את המין האנושי.<sup style="color: gray;">6</sup> הקשר המוסרי — הברית — הוא מערכת יחסים בין סוכנים חופשיים, שכל אחד מהם מכבד את שלמותו של זולתו. בראותם את הקשר המוסרי כמציאותו האישית של היקום, לא יכלו היהודים שלא להאמין באל חופשי הבורא בני אדם חופשיים. בני אנוש חופשיים הם הברואים היחידים המסוגלים למעשים של רוע. ומאחר שהם חופשיים, אין האל מונע מהם לעולל זאת. אלוהים, המבקש להשכין אך ורק צדק ומשפט ושלום בעולם, חייב אפוא ליצור אפשרות של אלימות, עינויים ומרחץ דמים בעולם.
אין מפלט מן הדילמה הזאת, גם בעולם של מעלה. אין הכרעה ברורה במאזניים השוקלים את הטוב כנגד הרוע, את הרוע כנגד הטוב, כדי לאפשר החלטה האם בטווח הרחוק היקום טוב יותר עם האדם או בלעדיו. שהרי אין בכוחו של שום מעשה טוב למחוק ולו את נטילת חייה של ברייה חפה מפשע אחת ויחידה. הטוב יש בו השראה ונחמה, אך אין בו כדי להוות פיצוי. קיימות שתי ברירות בלבד: להימנע מבריאת האדם ולהותיר בכך את אלוהים לבדו בתוך הנצח, ללא ברייה נוספת המסוגלת להכיר בו באמצעות בחירה חופשית; או לתת את האמון הדרוש, ולברוא את האדם. אלוהים נותן אמון, ועל כן ברא את האדם. האמת הפשוטה הזאת, שהדהדה עם תוצאותיה במרחבי הזמן, נראית לי עמוקה יותר מכל התיאודיציות, מכל הניסיונות להסביר. עולמנו אינו הטוב מבין העולמות האפשריים, או הגרוע מבין העולמות האפשריים. זהו העולם האפשרי היחיד שבו ה"אני" של אלוהים נפגש עם ה"אתה" של האדם.
העמוק מבין כל הוגי הדעות המודרניים היה הפילוסוף הגרמני פרידריך ניטשה, שכתב במחצית השנייה של המאה התשע–עשרה. מפעם לפעם הביע הוגה דעות זה הערצה ליהודים, שאותם כינה פעם "המופלא שבעמים בדברי ימי עולם". אולם ניטשה התנגד בעקביות ליהדות מסיבה לא–שגרתית מאין כמותה: לא משום שהיהודים דחו את הנצרות, אלא דווקא משום שהיהודים הולידו אותה. היהדות רעה, אמר, כיוון שהיא היפוכם של כל האינסטינקטים הטבעיים. היא מוצאת את האל בצדק, לא בעוצמה; בחמלה, לא באכזריות; בענווה, לא בבוז האריסטוקרטי. ניטשה תיעב את כל התכונות שייצגה היהדות, שהעלתה את "כבודם של הרחמים, של היד הטובה המושטת לעזרה, של הלב החם, הסבלנות, החריצות, הענווה, החביבות".<sup style="color: gray;">8</sup> הוא כינה אותן "תסמונות העבד" ותיאר את אלה שמאמצים אותן כאנשים חלשים וצרי עין. המוסר האמיתי הוא הניגוד המדויק לכך, קרי "הרצון לעוצמה".
ניטשה היה הראשון שכתב על "מות האל", היינו קִצה של אותה השקפת עולם שאנו קוראים לה מוסר יהודי, או יהודי–נוצרי. אין זה מקרי ששבעים שנה לאחר שכתב על מות האלוהים, הפעילה אומתו את תכנית המתתו של עם האלוהים. הצדק היה עם ניטשה: היהדות היא אכן שלילת הרצון לעוצמה. אם האל קיים, אזיי החוק המוסרי קיים. אם קיים החוק המוסרי, משמע המצפון קיים; ואם קיים מצפון, הרי שיש גבולות לעוצמה. לא לחינם נכרתה הברית עם המין האנושי במילים: "שֹׁפך דם האדם, באדם דמו ישפך, כי בצלם אלהים עשה את האדם".<sup style="color: gray;">10</sup> ביטול האל מוליך — חד וחלק — לביטול האדם. שכן רק בהיותם צלם האלוהים חיי האדם אינם חלק מן הטבע, אלא משהו שיש בו קדושה. היטלר לא טעה כשכינה את המצפון המצאה יהודית. זוהי אחת הסיבות להיותי יהודי. עולם, אומה או דת שאין בהם מקום ליהדות או ליהודים, הם עולם, אומה או דת שאין בהם מקום לאנושיות.
מהותה של היהדות אינה נעוצה באמונה בעולם שונה מכפי שהנו. אין היא כרוכה בהתעלמות מן הרוע, מן האפלה ומן הכאב. מהותה של היהדות היא האומץ, כוח הסבל והיכולת לדבוק באידיאלים גם כאשר אחרים מתכחשים להם. פירושה להיות מסוגל לראות את העולם כפי שהוא, ועדיין להאמין שהוא יכול להיות שונה. פירושה לא לוותר ולא להיכנע. האמונה היא אהבה "עזה כמוֶת", כלשון שיר השירים.<sup style="color: gray;">11</sup> אמונה זו באה לידי ביטוי כל אימת שיש בנו העוז לחיות כיהודים ולהביא חיים יהודיים חדשים לעולם.
אברהם, משה והנביאים לא הורו אמת יהודית, כי אם אמת אנושית. אלוהים בחר לו למשכן מקום אחד ויחיד, הלא הוא הלב האנושי. בכל פעם שאנו דוחקים את האל מלבנו, מתרחשים דברים טרגיים. כאשר שליטים מעמידים את עצמם במקום האל, הם מתחילים בנטילת חירותם של אחרים ומסיימים בנטילת חייהם של אחרים. קו ישיר מחבר את העריצות לעבודת אלילים, וממנה הוא ממשיך לשפיכות דמים. הגנתנו היעילה, היחידה, היא הידיעה כי מעל כל העוצמות הארציות מצוי מלך מלכי המלכים, הקדוש ברוך הוא, שברא בצלמו את כל בני האדם באשר הם. מעולם לא הצליח שליט אבסולוטי כלשהו לכבות את הניצוץ הזה בנשמותיו של עם. זו הסיבה שבגללה נכשלו, וייכשלו תמיד, כל המשטרים הרודניים. זו הסיבה שבגללה בני העם הקטן הזה, שהשליכו את יהבם על קיומו של דבר שברירי מאין כמותו — חזון, ספר, אמונה — חיים עדיין, בעוד כל מעצמה גדולה שחתרה להשמידם, ממצרים עד פרס, עד הרייך השלישי ועד ברית–המועצות, חלפה מן העולם.
אחרי השואה הגיע עם שבור ורצוץ בחזרה אל ארץ ישראל ובנה בה את אחת המדינות החשובות של העולם המודרני. בתוך השממה בנו בניו חוות ונטעו חורשות. במקום המדינות הטוטליטריות שמהן באו רבים מהם, הם גיבשו בה דמוקרטיה. מתוך אוכלוסייה קטנה הם בנו צבא שתעוזתו אינה ניתנת להכנעה. במקום ירושלים "העיר האבלה והחרבה"<sup style="color: gray;">12</sup> הם בנו ירושלים כ"עיר שחֻבּרה לה יחדו".<sup style="color: gray;">13</sup> הם החזירו לחיים את הלשון העברית, לשון התנ"ך. הם בנו ישיבות, מבצרי הלמידה היהודית, כדי שרחובות ירושלים יהדהדו שוב בצלילי התלמוד העתיק. הם הביאו קהילות יהודיות, שחיו בסכנת רדיפות, אל מקום מבטחים. הם חוללו יחדיו את תחייתו הקולקטיבית של העם היהודי והרימו אותו מגיא צלמוות אל ארץ החיים. כיום, כשיהודים שרים על ישראל, הם שרים "עוד לא אבדה תקוותנו".
אילו ביקשתם את תגובתי על השואה, הייתי משיב כך: הינשאו והולידו ילדים, הביאו חיים יהודיים חדשים לעולם, בְּנו בתי ספר, הקימו קהילות, תנו אמון באלוהים שרחש אמון לאדם, וכן ודאו שקולו יישמע לנוכח כל איום של רוע. תוּרו אחר צדק ומשפט, גוננו על חסרי ההגנה, אזרו עוז להיות שונים והיאבקו למען כבודו של השוני. זַהו את צלם האלוהים בזולת, ובכוח האהבה הנחילו תבוסה לשנאה. פעמיים בשנה, ביום השואה ובתשעה באב, שְבו והתאבלו על הנספים והזכירו אותם בתפילותיכם. אך מעל לכל, המשיכו לחיות כיהודים.
כשאני עומד כיום בירושלים, או בבית ספר יהודי, או מתבונן בזוג יהודי תחת חופת הכלולות, או רואה הורים מברכים את ילדיהם סביב שולחן השבת — אני מתקשה לעתים לעצור בעד דמעותיי, לא מיגון אף לא משמחה, כי אם מיראת כבוד כלפי העם שניצב פנים אל פנים מול מלאך המוות וסירב לאפשר לו ניצחון סופי. עם ישראל חי ועדיין מעיד על האל החי.
<h3>יד; דו ערכיות והתבוללות</h3>
אחת ההערות המשמעותיות ביותר על הזהות היהודית המודרנית יצאה מפיו של גראוצ'ו מרקס: "לא הייתי מצטרף למועדון", אמר פעם, "שמוכן לקבל לשורותיו אחד כמוני". במשפט היחיד הזה מקופלים כל השאיפות, הפחדים, הכמיהה להתקבלות והציפייה לדחייה — כל הדו–ערכיות המאפיינת את היהודים כיום. שלמה קרליבך המנוח, רב וזמר שירי נשמה, שהקדיש שנות חיים לשיחות עם סטודנטים בקמפוסים, אמר פעם: "אנחנו מגיעים לשיחה בנושא הדת, ואני שואל את הצעירים מהי דתם. אם מישהו עונה, 'אני קתולי', אני יודע שהוא קתולי. אם מישהו אומר, 'אני פרוטסטנטי', אני יודע שהוא פרוטסטנטי. אבל אם מישהו משיב, 'אני סתם בן אדם', ברור לי שהוא יהודי". הקומיקאי ג'קי מייסון אומר, "יהודים באים להופעות שלי. הם צוחקים מהבדיחות שאני מספר. אחר כך הם נדים בראשם ואומרים, "יותר מדיי יהודי". אלה הם קולות ספוגי עלבון הנובעים מעולם של זהות מסוכסכת. אנו צוחקים, שאם לא כן היינו בוכים.
במשך המאה שחלפה, ואולי מזה תקופה ארוכה יותר, דו–ערכיות עמוקה מטילה את צלה על החיים היהודיים. מאז מסע הצלב הראשון, בשנת 1096, יהודים מותקפים ונרצחים מזמן לזמן בשל היותם יהודים. בימי הביניים נדמה היה שרק ספרד היא עבורם מקום מקלט. ואז התברר שגם היא יוצאת נגד היהודים. בשלהי המאה השמונה–עשרה נפתח עידן חדש שהביא בכנפיו הבטחה חסרת תקדים. בשנת 1789 בישרה המהפכה הצרפתית את הולדת המדינה החילונית, והניבה את "הצהרת זכויות האדם והאזרח". ההצהרה מתחילה במילים הבאות: "כל בני האדם נולדים, ונשארים, חופשיים ושווי זכויות". מעולם קודם לכן לא בערה להבת התקווה בצורה יוקדת כל כך. הנאורות הבטיחה לשים קץ לדעה הקדומה הדתית. הנה עמדה האמנציפציה להעניק שוויון ליהודים. אלא שההתפכחות מן האשליות, לכשהגיעה, הייתה מרה וצורבת.
הרגשות האנטי–יהודיים היו רחוקים מלהיעלם ולבשו צורה חדשה ונוראה. בשנת 1879 ניתן להם שם חדש: אנטישמיות. מה הייתה אנטישמיות זו ובאיזה מובן הייתה חדשה? שנאת יהודים ורדיפתם התקיימו כבר בתקופה המקראית. היוונים והרומאים המשיכו בהן. מקום מיוחד נמצא להן בתיאולוגיה הנוצרית. ברם, שני מאפיינים ייחדו את האנטישמיות המודרנית.
הראשון היה הופעתה בתרבות חילונית. בעבר שנאו את היהודים בשל אמונותיהם ובשל מעשיהם. בחברה הנוצרית ובחברה האיסלאמית הם ניתקו עצמם מן הדת השלטת. למען הדיוק, לא הייתה זו אנטישמיות אלא אנטי–יהדות. רק לאחר חילון הפוליטיקה, משלא היה ניתן עוד לתת לדעה הקדומה צידוק דתי, קיבלה השנאה אופי גזעני. מעתה לא שנאו את היהודים על מה שהאמינו, אלא על מה שהיו; לא בשל אמונתם אלא בשל עצם לידתם. החילון, שהיה רחוק מלרפא את הדעה הקדומה, נתן לה אופי חדש ומוחלט.
המאפיין השני היה היקלעותם של היהודים למלכוד כפול. בעבר ניצבו היהודים בפני בחירה ברורה ופשוטה. אפילו בימיו האפלים של גירוש ספרד, ניתנה ליהודים חלופה: המירו את דתכם והישארו כאן, או דבקו ביהדותכם ועִזבו את הארץ. האמנציפציה הציעה כמדומה שווה–ערך חילוני לאותה בחירה: "היו כמונו", הבטיח הטיעון הליברלי, "ואנו נתייחס אליכם כמו לעצמנו". אלא שהייתה הטעיה הרת גורל בהזמנה זו, וככל שהתאמצו היהודים להידמות לכולם, כך הזכירו להם שהם שונים מכולם. מה שהיו אחרים בשיא הפשטות, היהודים עמלו קשה להיות, וככל שהשתדלו יותר כך בלט כישלונם החרוץ.
האנטישמיות הייתה אי–רציונלית ובלתי נמנעת. לעגו ליהודים הן כקומוניסטים והן כקפיטליסטים. מתחו עליהם ביקורת הן בשל ריחוקם והן בשל להיטותם היתרה להצטרף. הם נראו כעניים וכחסרי אונים, אך גם כעשירים וכרבי–עוצמה. היו שהתלוננו, כמו וולטיר, שהם נאחזים באמונה עתיקה ורוויה אמונות טפלות;<sup style="color: gray;">1</sup> אחרים, כגון ט"ס אליוט, טענו שהם חופשיים בדעות ונטולי אמונה באשר היא. האנטישמיות הייתה מעין פרוטיאוס הפכפך, לובשת ופושטת צורות ללא הרף, יוצרת סיבות לפחדים חדשות לבקרים. היה בלתי אפשרי לגבור עליה באמצעות טיעון רציונלי, משום שלא היה לה כל בסיס רציונלי. אבל האנטישמיות הייתה רצחנית הן בכוונותיה והן בתוצאותיה, והצלקות שהותירה עדיין ניכרות בנו.
ואולם לשנאה יש גם השפעה משנית: היא מסוגלת להיכנס לפעמים לנפשם של השנואים. לא זו בלבד שהיהודים החלו להתנהג בצורה שונה, הם גם החלו לראות עצמם באור שונה. בעבר הם היו שונים ושאבו גאווה מן השוני הזה. ואילו עתה גרם להם השוני מבוכה, והם עשו מאמצים גדולים למזער אותו. יהודים החלו לראות עצמם כפי שנראו בעיניהם של לא–יהודים. בסופו של דבר, התחוור להם שהתופעה הזאת היא לעתים שלילית בתכלית. וכך נקלעו היהודים לדו–ערכיות הרת אסון לגבי עצמם. מכאן נולדה הזהות היהודית המסוכסכת של העת החדשה.
שתי טרגדיות פקדו את החיים היהודיים בתקופה המודרנית. הראשונה הייתה פיזית וחיצונית: עלייתה של אנטישמיות קיצונית, החל בפוגרומים של קישינב ברוסיה, המשך בפרשת דרייפוס בצרפת וכלה בפתרון הסופי ובמחנות ההשמדה בגרמניה הנאצית. הטרגדיה השנייה הייתה רוחנית ופנימית. האנטישמיות אכן איימה על חייהם של יהודים, ופעמים הרבה אף נטלה את חייהם בסופו של דבר. אך היא עשתה יותר מזה: היא הותירה את רישומה בנפש היהודית. יהודים החלו לראות את עצמם לא כעם שהוא מושא אהבתו של האל, אלא כעם שהוא מושא שנאתם של הגויים. הדבר הסיג את היהודיוּת לאחור — מאמונה לגזירת גורל, מייעוד חיובי לביש מזל טרגי. מרדכי קפלן כתב פעם: "לפני תחילת המאה התשע–עשרה כל היהודים ראו ביהדות זכות–יתר; מאז רוב היהודים התייחסו אליה כאל נטל". הדברים האלה נכתבו ב–1934, בטרם השואה, אך מאז ועד היום לא התפוגגה אמיתותם.
מאז ימי קדם הייתה ההיסטוריה היהודית רוויה תכופות בדמעות. פרעה, עמלק, המן ונבוכדנצר הם חלק משרשרת ארוכה של רדיפות, הבאות לידי ביטוי תמציתי בקטע מפורסם בהגדה של פסח: "שלא אחד בלבד עמד עלינו לכלותנו, אלא שבכל דור ודור עומדים עלינו לכלותנו". אולם יש הבדל מכריע בין ההתנסות העתיקה ובין זו שבעת החדשה, הבדל המתבטא בהשפעתה של כל אחת מהן על הזהות היהודית. בימים עברו התפרש הסבל במסגרת התיאולוגית, בהיותו שייך לתנאי הברית. כך נביא כדוגמת עמוס יכול היה לומר בשמו של האל, "רק אתכם ידעתי מכל משפחות האדמה, על כן אפקד עליכם את כל עונותיכם".<sup style="color: gray;">5</sup> עצם עובדת קיומה של מועקה לאומית גרר מתן הבטחה ותקווה: אם ישובו היהודים אל אלוהים, אלוהים יחזור אליהם. הדבר יכול היה אפילו לשמש בסיס לצורה מוזרה של גאווה. יהודה הלוי, שכתב במאה האחת–עשרה, יכול היה לטעון כי היהודים בקרב העמים דומים ללב בין איבריו של גוף האדם, שהוא מועד יותר לחולי על שום היותו רגיש יותר מכל איבר אחר.<sup style="color: gray;">6</sup> לכל הפחות אפשר לומר כי לסבל היהודי היה היגיון פנימי עקיב. הוא שימש אישור לגורלו של העם היחיד והמיוחד הזה, השונה מעמים אחרים, המצוי מחוץ לנורמות ההיסטוריות, לא אחת סורר ומרדן ונענש בחומרה על סטיותיו מדרך הישר, ואף על פי כן מהווה חלק ממחזה שהמערכה האחרונה שלו היא השיבה הביתה. היהדות היא דחייתה השיטתית של הטרגדיה בשמה של התקווה.
האנטישמיות המודרנית לא נבדלה מאלו שקדמו לה אך ורק בחילוניותה, אלא גם בחילוניותם של קרבנותיה. היא אירעה בדיוק באותה נקודה היסטורית שבה המירו היהודים את אמונתם בגאולה (הדתית) בתקוות השחרור (החילוני). אפשר שהייתה זו תופעה בלתי נמנעת. הנה סוף–סוף הבטיחה המדינאות לתת לנו מה שלא השיגו מאות שנים של תפילה: זכויות אזרח, שוויון חברתי, מקום בזרם המרכזי של התרבות האירופית. אלא שכתוצאה מכך נותרו קיבוצים גדולים של העולם היהודי ללא תכנית מבארת שתאפשר להם להבין את מה שהם חווים ולשלב זאת עם הדימוי העצמי שלהם. כחלק מן העסקה האילמת שהמדינאות החילונית ביקשה להגיע אליה, עמדה הנחה שהיהודים יתחילו לראות את עצמם כפי שאחרים רואים אותם. אלא שהתדמית הזאת, כך התחוור, הייתה שלילית להחריד. כבר בשנת 1882 יכול היה הסופר היהודי–רוסי, יהודה לייב פינסקר, לדבר על היהודי כעל רוח רפאים המהלכת בין החיים.<sup style="color: gray;">7</sup> שישים שנה מאוחר יותר, החל הדימוי הזה קורם עור וגידים.
עשינו כבר כברת דרך ארוכה למדיי אחרי השואה. אולם כאשר משבר קולקטיבי בסדר גודל כזה פוקד עם שלם כמעט — מה גם שהמציאות התבררה נוראה יותר מהסיוט הנורא ביותר שהעלה בדמיונו — הוא ממשיך ומעיק עוד זמן ממושך. עדיין אנו חשים היום אי–נוחות רבה יותר מכל קבוצה מערבית בבואנו להשיב על השאלה מי אנחנו. שיעור נישואי התערובת בתפוצות וקצב החילון בישראל רחוקים מלהיות טבעיים. אלה הם שיירי משקעים של הפרעה עמוקה, שלא סולקו עדיין, בנפש היהודית.
אצל רבים מאתנו, הורינו והורי הורינו לא היו בטוחים לחלוטין שהם רוצים שילדיהם יהיו יהודים. הם העדיפו שילדיהם יימנעו מנישואי תערובת, אך בה בעת ביקשו להצניע את יהדותם, לא להעלותה על נס. הם רצו שיהיו מעין "אנוסים" חילוניים, דומים לכל אזרח אחר בחיצוניותם, אך נותרים יהודים בפנימיותם ובד' אמותיהם. הם רצו שייראו כבני אדם, אך יהיו בלתי–נראים כיהודים. הם חשו רדופים בידי שד האנטישמיות, ולא טעו בתחושתם זו. אלא שזו הותירה אותם מפוצלים עמוקות בנפשם. הם היו יהודים, אך הקדישו מאמצים רבים להוכיח שהיהודים אינם שונים מכל אחד אחר. ואנחנו, בין שאנו יודעים זאת בין לאו, ירשנו את העולם הפנימי המסוכסך הזה.
להערכתי, מציאות זו היא שעומדת מאחורי שלושת הקולות שבהם פתחתי את הספר הזה — אותם שלושה יהודים בולטים שכתבו לסטודנטים ולא היו מסוגלים לומר ולו דבר אחד חיובי באשר למשמעותה של יהדותם בעבורם. הדיסוננס שבין השקפותיהם ובין אלה של הלא–יהודים שציטטתי אינו מקרי. בבסיסו עומדת היסטוריה רבת–מכאובים של יותר ממאה שנות אנטישמיות, שהותירה את חותמה בנשמה היהודית. היסטוריה זו ניצבת כמחסום בינינו ובין עברנו, מונעת מאתנו להבין מי אנחנו.
הדבר אינו יכול להימשך. דו–ערכיות אינה יכולה להיות משענת לזהות. היא יוצרת מתח שאותו מפרקים בסופו של דבר — אולי דורות לאחר מכן — ילדים המתרחקים ומפסיקים להיות יהודים, וזה מה שמתרחש עתה. תופעה זו היא טרגדיה מסיבות רבות, ויותר מכל משום שאין בה היגיון לאור מצבנו וזהותנו. בישראל יש לנו בית, ואילו בתפוצות יש לנו חופש ושוויון. עמדות שהיו מובנות אך לפני שני דורות נעשו לא–מתאימות ומנותקות לחלוטין מן העולם שבו אנו חיים. עלינו להתייצב מול המשבר הזה של דו–ערכיות וליישבו. מחצית המאה אחרי השואה ואחרי לידתה של ישראל, אפשר שאנו הדור הראשון שמסוגל לעשות זאת.
ועדיין נותר דבר מה משובש ביותר בחיים היהודיים העכשוויים. סקר שנערך בשנת 1991 בקרב צעירים יהודים בארצות–הברית העלה כי חמישים ושבעה אחוזים מהם נישאו ללא–יהודים. הממצא הזה הכה גלי הלם ברחבי העולם היהודי, והניב ספרים בעלי כותרים זועקים כגון <b>תפוצה הולכת ונעלמת</b> ו<b>היהודי האמריקני החולף מן העולם</b>.
בעיית נישואי התערובת ליוותה את החיים היהודיים מאז תחילת דברי הימים שלנו. אברהם היה מוטרד מן האפשרות שיצחק יינשא לאישה מן האוכלוסייה הכנענית המקומית.<sup style="color: gray;">10</sup> נישואיו של עשו לשתי נשים חתיות גרמו מורת רוח ליצחק ולרבקה.<sup style="color: gray;">11</sup> משה השמיע אזהרות מפני נישואי תערובת.<sup style="color: gray;">12</sup> עזרא ונחמיה, ששבו לישראל אחרי גלות בבל, הנהיגו נקיטת צעדים מרחיקי לכת נגד הנישאים לזרים, והטיחו בהם: "אנחנו מעלנו באלהינו, ונֹשב נשים נכריות מעמי הארץ".<sup style="color: gray;">13</sup> התנאים גזרו גזירות נגד התנהגות שיש בה להוביל לנישואי תערובת.<sup style="color: gray;">14</sup> הנה כי כן, הבעיה איננה חדשה. אפשר שהיא העתיקה מבין אלו שהתייצבנו למולן. אך מעולם לא הכתה בנו זו בפתאומיות כזאת ובקנה מידה כזה.
הקהילה היהודית בארצות–הברית, שהיא הגדולה בעולם, נעלמת במהירות רבה מכל קהילה אחרת מאז היעלמותם של עשרת השבטים האבודים מדפי ההיסטוריה, לפני יותר מאלפיים וחמש מאות שנה. תופעה דומה רווחת בבריטניה, אם כי בצורה מעט פחות דרמטית. הקהילה היהודית הבריטית, שבשנות החמישים מנתה, על פי אומדנים, כארבע מאות וחמישים אלף נפש, הצטמקה לכדי מאתיים ושמונים אלף בשלהי שנות התשעים. פירוש הדבר שהקהילה היהודית הזאת איבדה עשרה יהודים ביום, בכל יום, במשך יותר מארבעים שנה.
נישואי התערובת בארצות–הברית בשנות העשרים לא הקיפו אלא אחוז אחד מן האוכלוסייה היהודית. במחקר שנערך שם בשנת 1944 הגיע שיעור זה ל–2.6 אחוזים. עד שנות השישים עמד שיעור נישואי התערובת על שישה אחוזים או פחות. ואולם במחצית הראשונה של עשור זה הוא קפץ ל–17.4 אחוזים, ובשנת 1971 הוא עלה ל–31.7 אחוזים. חמישים ושבעה האחוזים שנרשמו בשנת 1991 פירושם ששיעור נישואי התערובת הוכפל פי עשרה בתוך פחות משלושים שנה.
עובדה ראויה לציון, ואפילו ייחודית, לגבי היהודים בעבר, הייתה הימנעותם מהתבוללות. הם שימרו את מסורתם, את מנהגיהם ואת אורח חייהם. היהודים היו שונים ונותרו שונים. הם שמרו על זהותם, ובכך מנעו את היעלמותן של קהילותיהם. אפשר שמה שמתרחש עתה התרחש גם קודם לכן. בספרד של המאה החמש–עשרה, יהודים רבים המירו את דתם לנצרות. הם עשו זאת בגרמניה בסוף המאה השמונה–עשרה, וברוסיה במאה התשע–עשרה. בווינה שלפני מלחמת העולם השנייה, אלפי יהודים הגדירו את עצמם כ"קונפסיונסלוס", קרי "חסרי דת". כבר בשנת 1927 בצרפת כתב אדמונד פְלֶג את תגובתו להתבוללות וקרא לה <b>מדוע אני יהודי</b>; בדבריו שאל את הדור הבא, "האם יהיו עדיין יהודים?" הבעיה אינה חדשה אפוא. אולם בתקופתו של פלג נטשו יהודים את יהדותם בגלל אנטישמיות, שכן היה זה, בפשטות גמורה, לא–בטוח להישאר יהודי. על ספרו כולו מרחפת רוח הרפאים של פרשת דרייפוס, שאירעה יותר משלושים שנה קודם לכן, והרגשות האנטי–יהודיים שחשפה בכל שדרות החברה הצרפתית. פלג עצמו נסחף הרחק מהיהדות, ואף השתעשע ברעיון של המרת דתו לנצרות, עד שהבין שגם צעד זה לא יפתור את הבעיה. שהרי יהודי, גם אם יתכחש לאמונתו, לעולם לא יתקבל כצרפתי; אם כך מוטב לו שיישאר יהודי. כשמתבוננים ביצירתו, אי–אפשר שלא להתרגש מן הכנות ומן הנימה הטרגית העולות ממנה. פלג לא זכה לנכדים יהודים: ילדיו נהרגו בימיה הראשונים של מלחמת העולם השנייה. כאשר התפרסם ספרו באנגלית, בשנת 1943, כבר צבר הפתרון הסופי תאוצה והחיים היהודיים באירופה עמדו על סף הכחדה.
בעבר עזבו יהודים את יהדותם כדי להימנע מאפליה ומדעות קדומות. היום, בארצות שבהן שיעורי נישואי התערובת הם הגבוהים ביותר, אין טרור ואין איומים — והיהודים חיים בהן בחופש ובשוויון, מתברכים בהשכלה גבוהה ובניעות חברתית כלפי מעלה יותר מכל קבוצה אתנית או דתית אחרת. המשורר היהודי היינריך היינה תיאר את התנצרותו לפני מאה וחמישים שנה כ"כרטיס כניסה לתרבות האירופית". היום אין תרבות המחייבת יהודים בכרטיס כניסה, ופחות מכל בכרטיס הנקנה במחיר הפסקת יהדותם.
ייתכן שההסבר פשוט מזה. אולי יהודים ביקשו לעזוב את יהדותם מאז ומתמיד, ופשוט לא הייתה להם הזדמנות לעשות כן. האם ייתכן שהשיעור הנוכחי הגבוה של נישואים ללא–יהודים אינו מייצג כישלון כלשהו, אלא דווקא הצלחה — קיומה של חברה סובלנית באמת? הנה סוף כל סוף אין היהודים נעולים — באמצעות עוינות ודעות קדומות — בתוך החדר המסומן כיהדות, והם יכולים להיבלע במרחביה הפתוחים של האלמוניות. ואולם במשך אלפי שנה, יותר מכל קבוצת מיעוט אחרת, נותרו היהודים נאמנים לזהותם. הם דחו את שידוליהן של דתות הנצרות והאיסלאם. הם ביכרו עוני ורדיפות על פני התקבלות בחברה הנקנית במחיר התכחשות לזהותם. פעם אחר פעם — בארצות האיסלאם של המאה השתים–עשרה, בספרד של המאה החמש–עשרה, בימי מרטין לותר — דבקו היהודים באמונתם, חרף כל השידולים והפיתויים לוותר עליה.
האם ייתכן שהחברה בימינו גרמה לזהות היהודית להיות מיותרת? במשך אלפיים שנה ייצגו היהודים שוני. הם היו, כדברי הנביא בלעם, "עם לבדד ישכֹן, ובגוים לא יתחשב".<sup style="color: gray;">18</sup> אולי היום עצם מושג השוני חדל למלא תפקיד בחברות המגוונות, הפלורליסטיות והרב–תרבותיות של המערב, חברות שבהן כל אדם הוא שונה, וכל קבוצה מוגדרת כמיעוט. האם ייתכן שלא היהודים הם שחדלים להיות יהודים, אלא שהכל נעשים יהודים? בהחלט לא: הדמוקרטיות הליברליות של המערב נוטשות את אותם ערכים עצמם שהיו ידועים כמסורת היהודית–נוצרית. המשפחה, הקהילה, קדושת חיי האדם, תפיסת קיומה של מערכת אובייקטיבית של ערכי מוסר, רעיון הברית הקושרת את ההווה לעבר — אלה הם אידיאלים הנתונים בסכנה ולא אורתודוקסיות השולטות בכיפה. החברה אינה נעשית יהודית יותר, אלא פחות ופחות יהודית, באורח גלוי ובקצב מהיר. ואין הבריחה היהודית מן היהדות מהווה השתקפות גרידא של המתרחש בדתות אחרות. מזה מחצית המאה לפחות, היהודים האמריקנים מפגרים בצורה מובהקת בהשוואה לשכניהם הלא–יהודים במדדי האמונה וההתנהגות הדתיות. בסקר דעת קהל שביצעה חברת 'גאלופ' בשנת 1991 נשאלו תושבי ניו יורק, "עד כמה חשובה הדת בחייך?" שבעים וארבעה אחוזים מן השחורים, חמישים ושבעה אחוזים מהקתולים הלבנים וארבעים ושבעה אחוזים מהפרוטסטנטים הלבנים השיבו, "חשובה מאוד", וזאת כנגד שלושים וארבעה אחוזים בלבד מן היהודים בסקר. ארבעה מתוך עשרה אמריקנים אומרים שהם משתתפים בתפילות ובטקסים דתיים אחת לשבוע, לעומת אחד בלבד מתוך עשרה יהודים אמריקנים.
זוהי הטרגדיה. היהודים, שהיו פעם הנאמנים מכל האומות, נעשו האדישים ביותר לעברם. אנו שהיינו העם הלהוט אחר אלוהיו יותר מכל עם אחר, נעשינו לעם החילוני מבין כל העמים. היהודים שמצאו פעם שלווה בנרות שעל שולחן השבת ואת השכינה במעשים פשוטים ובחיים של יומיום, עוסקים כיום בחיפושים חסרי מנוח אחר ישועה בכל אמונה מלבד אמונתנו — מכַּתות ועד מין, מסיינטולוגיה ועד פסיכותרפיה, מבודהיזם ועד מיסטיקה "ניו–אייג'ית". בהיותם חסרי בית בעולם, חשו אבותינו כי האמונה היא ביתם. ואילו היום, כשאנו חשים בביתנו בכל מקום, נעשינו דוגמה לתודעה חסרת בית.
האם ייתכן, בשיא הרצינות, שהעם היהודי מתמרד כנגד עצם נסיבות גורלו? היינו — והגדרנו עצמנו — כאומה של הברית, עם נבחר, עם אהוב על אלוהיו. האם ייתכן שאחרי יותר ממאה שנים של אנטישמיות, שהגיעה לשיאה בשואה, אין היהודים מוכנים עוד לשים את מבטחם באל? ברגע הקשה והמייסר ביותר בתולדותינו, זעקנו לשמים ולא קיבלנו מענה. התפללנו, אך לשווא.
אינני שותף לתגובה זו, אך אני מבין אותה. ואולם גם היא אינה יכולה לשמש הסבר. התפרצות נישואי התערובת לא התרחשה בעקבות השואה. היא מתרחשת עתה, יותר מחמישים שנה אחריה. היו אלה שנים בעלות חשיבות מכרעת — במהלכן נולדה מדינת ישראל. לאחר הפסקה של אלפיים שנה כמעט, חידשו יהודים את ריבונותם הלאומית. לאחר שניצלו מכל מקום שבו עמדו בפני רדיפות — בארצות כמו איראן, עיראק, תימן, רומניה, רוסיה, אתיופיה וסוריה — יהודים שוב מוצאים עצמם בארץ הקודש. בפעם הראשונה מאז חורבן בית שני, כל יהודי נהנה מבית במובן שהגדיר המשורר רוברט פרוסט, שאמר כי בית הוא המקום ש"כאשר אתה מוכרח ללכת אליו, מוכרחים לתת לך להיכנס".
במשך דורי דורות התפללו אבותינו, בתקווה יותר מאשר בציפייה, "תקע בשופר גדול לחרותנו. ושא נס לקבץ גלֻיותינו. וקבצנו יחד מארבע כנפות הארץ". זכינו לחיות ולהיות עדים להיענות לתפילה זו. בשנות חיי הייתי עד לאירועים שנביאי שיבת ציון — ישעיהו, ירמיהו ויחזקאל — יכלו רק לחלום עליהם. אף לא אחד מאלה מבטל את השואה, אך הוא מאפשר לנו לנוע אל מעבר לה. העם היהודי אינו חי עוד בגיא צלמוות. אפילו בגרמניה ובברית–המועצות לשעבר, שתי ארצות שחתרו יותר מכל להכחדתם של היהודים ושל היהדות, ישנו חופש לקיים את מצוות התורה במידה שלא ידענו בעבר.
מה שפוגם בחיים היהודיים היום הוא העובדה ששכחנו כי "ס'איז גוט צו זיין א ייד", טוב להיות יהודי.
<h3>טו; זה שלנו</h3>
האירוע שבו קיבל העם היהודי את שמו — ישראל — הוא אחד הסתומים ביותר בתנ"ך. יעקב שב אחרי היעדרות רבת–שנים. הוא עזב את ביתו משום שאחיו, עשו, איים להרגו. עשו חש פגוע — יעקב לקח ממנו את הבכורה, ובהתחפשו אליו גזל ממנו את הברכה שהגיעה לו. עתה הם עומדים להיפגש שוב, ויעקב חרד לקראת המפגש. הוא מחלק את משפחתו לשני מחנות, כך שאם ייערך קרב, תשרוד לפחות המחצית האחת. יעקב מתפלל לאלוהים, ושולח לעשו מנחה בתקווה לרצותו. הוא נוקט את כל הצעדים האפשריים: אם המתנות תחטאנה את מטרתן, אולי התפילה תועיל. אם התפילה תיכשל, הוא מתכונן למלחמה. ואף על פי כן, אופפת אותו תחושת אי–נוחות. הוא מעביר את משפחתו לעברו השני של הנחל. בעת חזרתו, הוא נתקל באיש זר:
<span class="poetry indentAll">ויִוָתר יעקב לבדו, ויאבק איש עמו עד עלות השחר. וירא כי לא יכֹל לו, ויגע בכף ירכו, ותקע כף ירך יעקב בהאבקו עמו. ויאמר "שלחני כי עלה השחר", ויאמר "לא אשלחך, כי אם ברכתני". ויאמר אליו "מה שמך?" ויאמר "יעקב". ויאמר, "לא יעקב יאמר עוד שמך, כי אם ישראל, כי שרית עם אלהים ועם אנשים ותוכל".<sup style="color: gray;">1</sup></span>
עם מי נאבק יעקב? עם אדם? עם מלאך? עם אלוהים? מהי משמעותו של המפגש? מדוע נבחר דווקא הרגע <b>הזה</b> כדי להעניק שם לא רק ליעקב אלא לעם היהודי כולו? ניכר בעליל שהכתוב מבקש שנבין כי יש במפגש משום סמליות מסוימת לגבי העם היהודי בכללותו. בהיותו מקור שמנו, הוא מסמל את הזהות הקולקטיבית שלנו. מכאן שההיאבקות שבין יעקב ליריבו המסתורי איננה אירוע סתמי שקרה לעמנו לפני זמן רב. עלינו להסיק כי היא תשוב ותתרחש ברגעים מכריעים בתולדות עמנו, לרמוז לנו מי אנו.
קיימים הסברים רבים ופרשנויות רבות על הפרשה הזאת. אילו רמזים מגיש לנו אפוא המקרא עצמו, רמזים שאולי יסייעו לנו לפענח את המסתורין? מה עוד הוא מספר לנו על אודות יעקב? התנ"ך מתאר סדרת אירועים, השופכים כולם אור על הדרך שבה ראה יעקב את עצמו. ידוע לנו שכאשר היה צעיר יותר, הוא קנה את זכות הבכורה של עשו אחיו. מאוחר יותר הוא התלבש בבגדיו של עשו, הזדהה כעשו בפני אביו העיוור וזכה במרמה בברכה המיועדת לאחיו. שמו, יעקב, ניתן לו משום שבעת לידתו אחז בעקבו של עשו. כל הפרטים האלה מתלכדים לכדי טענה מרשימה מבחינה פסיכולוגית. יעקב היה הילד שהתאווה להיות אחיו. עשו היה הבכור — אדם חזק וצייד מיומן, ילדו האהוב של אביו. יעקב, שלא זכה בכישורים הללו, ביקש להיות עשו, ולא יעקב, הילד הצעיר, החלש והלא–אהוב ככל הנראה.
אילו ידע את הסיפור כולו, מה רב הצער שהיה חוסך מאחיו ומעצמו! אם נתעמק בטקסט המקראי, נגיע לתגלית מופלאה. הברכה האמיתית שנועדה לו, לא הייתה זו שקיבל בהתחפשו לעשו: "ויתן לך האלהים מטל השמים ומשמני הארץ"<sup style="color: gray;">2</sup> — כלומר ברכה של שגשוג גשמי. הברכה שנועדה ליעקב הייתה זו שניתנה לו מאוחר יותר כיעקב, כאשר אביו יצחק נעצב בגלל נישואיו של עשו לבנות שבט חת. באותה הזדמנות בירך אותו יצחק במילים הבאות: "ואל שדי יברך אֹתך ויפרך וירבך, והיית לקהל עמים. ויתן לך את ברכת אברהם לך ולזרעך אתך, לרשתך את ארץ מגריך, אשר נתן אלהים לאברהם".<sup style="color: gray;">3</sup> ילדים וארץ — שני אלה היו ההבטחה מיוסדת–הברית לאורך כל ספר בראשית ותולדות העם היהודי. הברכה הזאת נועדה מאז ומתמיד ליעקב. והייתה בכך אירוניה מדהימה: מאמציו של יעקב להיות עשו היו מיותרים; כדי לזכות בברכה, לא היה עליו להיות עשו, אלא להיות הוא עצמו.
לבדו, בשעת ליל, שנים רבות לאחר מכן, לקראת פגישה מחודשת עם עשו אחרי התנכרות ממושכת, עומד יעקב בפני משבר ההגדרה העצמית של חייו. מי הוא? האם הוא עדיין אותו אדם שמתאווה להיות עשו? או שמא מסוגל הוא להיות הוא עצמו? סביב הדרמה הפסיכולוגית הזאת ייסוב מהלכה של ההיסטוריה היהודית כולה. יעקב אינו יכול להתחמק עוד. מחר הוא יתייצב פנים אל פנים מול אחיו, ועליו להחליט מי הוא, אם לא עתה — לעולם לא.
דעות רבות רווחות באשר לזהות יריבו המסתורי של יעקב. על פי הפשוטה והעמוקה מכולן, לא היה זה אלא יעקב עצמו, ומאבקו הגדול ביותר היה מאבק פנימי. האם יעשה את כל ימיו בכמיהה להיות אדם אחר, או יהיה סוף כל סוף שבע רצון ממי שהנו? מאבקו הסתיים כאשר היה מסוגל לוותר על כל הדברים שנאחז בהם בעבר. על פי פרשנות זו, יעקב הפך לישראל כאשר למד לשאוב גאווה מהיותו יעקב. משחדל לאחוז בעקבו של עשו, בברכתו, בזהותו ובשמו של אחיו, הצליח יעקב לבסוף לכבוש את תחושת פחיתות הערך ולמד להיות הוא עצמו. וכך, בפעם הראשונה, הוא יכול לפגוש את אחיו בלי קנאה, בלי הולכת שולל ובלי חשש. למחרת בבוקר האחים נפגשים, ודומה כי הסכסוך ביניהם נעלם. הם נושקים זה לזה, משוחחים בידידות וכל אחד מהם הולך לדרכו בשלום. אם יעקב מוצא בתוכו את העוז להיות יעקב, אות הוא כי כבש את פחדיו מעשו.
סצנה זו חזרה על עצמה לעתים תכופות בצמתים מכריעים בתולדות העם היהודי. שוב ושוב עמדו יהודים מול אומות גדולות מהם, רבות–עוצמה מהם, בטוחות מהם וחשות יותר בבית בעולם — מצרים ופרס העתיקות, יוון ורומי, אירופה של תקופת הנאורות — ובכל פעם היו יהודים שלא היו בטוחים שהם חפצים להיות יהודים. הם התבוללו או התייוונו או נעשו חילונים. כל אחד מן העימותים היה משבר קולקטיבי של זהות יהודית, של ספק עצמי משתק. יהודים לא רצו להשתייך למועדון שהיה מוכן לקבל אותם כחברים. הם היו יעקב שלא רצה להיות יעקב.
התוצאה הייתה טרגית. חיים בזהותו של מישהו אחר יוצרים בלבול, חרדה ותחושת חוסר ביטחון. ככל שמידת ההתבוללות של קהילה יהודית גבוהה יותר, כך האנטישמיות רודפת אותה יותר. הפחד מפני סכנה אובייקטיבית הוא דבר אחד. החרדה שנובעת מכך שאיננו יודעים מי אנו היא דבר אחר. כל עוד יעקב ראה עצמו כעשו, הוא איים על עשו וחש מאוים מפניו. רק כאשר הפך יעקב לישראל יכלו האחים, שכל אחד מהם חש בטוח בזהותו, להיפגש כשווים ולהיפרד כידידים.
בנקודות כה קריטיות בתולדותיו, היה על העם היהודי לעשות מאמץ מודע לאשר מחדש את זהותו. בכל הזדמנות שנקרתה לו, הוא נדרש להתנסות במקבילה של אותה התגוששות שהעניקה לישראל את שמו. יעקב נעשה ישראל כאשר למד להתגאות בכך שהוא יעקב. עלינו ללמוד לשאוב גאווה מן העובדה שאנו ילדיו.
בספרו המרתק ורב–התובנה, <b>תלאותיה של התנהגות הולמת</b>, מתאר ג'ון מוריי קאדיהי את מה שהוא מכנה "הסצנה הראשונית" בחייו של זיגמונד פרויד. הנה כך מתאר אותה פרויד עצמו:
<span class="poetry indentAll">באותה תקופה בנעוריי נתקלתי באירוע, שרישומו החזק עדיין בא לידי ביטוי בכל הרגשות והחלומות הללו. אפשר שהייתי בגיל עשר או שתים–עשרה כשאבי החל לקחת אותי לטיולים הרגליים שלו, ולגלות לי אגב שיחה את השקפותיו על דברים בעולם שבו אנו חיים. ובאחת מאותן הזדמנויות, הוא סיפר לי סיפור שבו ביקש להמחיש לי עד כמה המצב עתה משופר מכפי שהיה בימיו. "כשהייתי בחור צעיר", אמר, "יצאתי לטיול רגלי באחת השבתות ברחובות עיר הולדתך [פרייברג שבמורביה]: הייתי לבוש בהידור וחבשתי כובע חדש. נוצרי ניגש אליי ובהינף יד העיף את הכובע שלי לבוץ, ואחר כך צעק לעברי: 'יהודי! תסתלק מהמדרכה!'" "ומה עשית?" שאלתי אותו. "ירדתי לכביש והרמתי את הכובע שלי", הייתה תשובתו החרישית. הופתעתי מן ההתנהגות הלא–הרואית מצד האיש החזק והגדול שהחזיק את ידו של הילד הקטן שהייתי.</span>
פרויד ממשיך ומתאר את אכזבתו ובושתו נוכח תגובת–החולשה של אביו. קאדיהי מקשר בין הרגע הזה ובין חלק גדול מיצירתו של פרויד — יחסיו הדו–ערכיים עם יהודים ועם לא–יהודים, התיאוריה שלו על תסביך אדיפוס וקביעתו המוזרה בספרו, <b>משה האיש ואמונת הייחוד</b>, כי משה לא היה יהודי אלא מצרי. האם יש בכך משום ייחוס משקל–יתר לעניין פעוט מדיי? או שמא מדובר בעצם בכך שמהלך חיינו מיטלטל תכופות לכאן ולכאן כתוצאה מרגעים מעין אלה, והללו מוסיפים צבע מיוחד — של גאווה או בושה, של ביטחון או מבוכה — לדימוי שלנו בעיני עצמנו?
אני נזכר בשלוש "סצנות ראשוניות" כאלה שהשפיעו רבות על חיי שלי. הראשונה הייתה תמונת ראי מדויקת כמעט לזו של פרויד. פעם, בהיותי ילד, בילתה משפחתי חופשה בעיירת חוף בדרום אנגליה. היה זה יום השבת וזה עתה יצאנו מבית הכנסת וחזרנו ברגל לסעוד ארוחת צהריים. מאחור נחפז אלינו מתפלל נוסף מהקהילה והצביע על הכיפה שעל ראשי: "הבן שלך שכח להוריד את הכיפה שלו", אמר בדאגה לאבי. היה זה בתקופה שבה לא היה מקובל להציג בפומבי את סימני יהדותך. באותה עת רווחה עדיין ההמלצה הישנה, "היה יהודי בביתך ואדם בצאתך". בפסעי ברחוב חבוש כיפה הפרתי את כללי הנימוס, וידידנו מבית הכנסת הניח, באורח טבעי למדיי, שלא הייתי מודע לכך. כוונתו היתה טובה. הוא פשוט השתדל לחסוך מאתנו מבוכה, שאינה שונה בהרבה מן המבוכה שהייתה נגרמת לי אילו זנב חולצתי היה משורבב מתוך מכנסיי בהיסח הדעת. אבי התכעס, לשם שינוי, והשיב לאיש במילים תקיפות: "אף ילד שלי לא יתבייש לעולם להיראות יהודי בפומבי". אחר כך המשכנו בדרכנו. לא הייתה זו תשובה מנומסת מאוד, אך היא לימדה אותי — כפי שאולי נבצר מכוחו של שיעור רשמי יותר ללמדני — לעולם לא להתבייש בהיותי מי שאני.
השנייה התרחשה שנים אחדות לאחר מכן. הייתי סטודנט בעיצומו של מסע פרטי, תר אחר הבנת היהדות. מסעותיי הובילוני אל ניו יורק, שם נפגשתי בפעם הראשונה עם אחד המנהיגים היהודים הדגולים, הרבי מלובביץ', הרב מנחם מנדל שניאורסון. התרשמתי עמוקות מן השיחה עמו. בימים שלאחר הפגישה הייתי נתון לטלטלת נפש. מעולם לא חשתי כך את כוח משיכתה של הרוחניות היהודית. אולם האם יכולתי לאמץ באמת את החיים האלה, שנראו לי כה צרים ומצומצמים לעומת אופקיה הרחבים של התרבות המערבית? היכן בעולם הזה יש מקום למוצרט ולמילטון, לבטהובן ולשייקספיר? היכן בקיום הממוקד הזה יש מרחב להישגיו המזהירים של האינטלקט האירופי? כתבתי מכתב לרבי ושטחתי בפניו את המאבק הפנימי המתחולל בתוכי. אמנם רציתי לחיות חיים מלאים יותר כיהודי, אך בה בעת התקשיתי לוותר על אהבתי לאמנות ולספרות, למוסיקה ולשירה, שנוצרו ברובן בידי לא–יהודים, ואין להן ולא כלום עם היהדות.
הרבי כתב לי תשובה בצורת משל. תאר לעצמך שני אנשים, כתב, שעסקו כל חייהם בנשיאת אבנים. האחד נושא סלעים, ואילו השני — יהלומים. עכשיו תאר לעצמך ששניהם מתבקשים לשאת משלוח של אבני ברקת. עבור האיש שעסק כל ימיו בהובלת סלעים, גם אבני הברקת היו סלעים — משא, משקל. אחרי שנות חיים, כך הוא רואה את מה שהוא מתבקש לשאת. ואולם לאיש שעסק כל חייו בנשיאת יהלומים, גם אבני הברקת הן אבני חן — שונות, בכך אין כל ספק, ובכל זאת חפצי ערך ויופי. הוא הדין, כך אמר, לגבי ציביליזציות ואמונות שונות. אדם שעבורו האמונה היא מעמסה בעלמא, כך יהיו בעיניו אמונות אחרות. אם אין הוא מייחס ערך לאמונתו שלו, כיצד יוכל לייחס ערך לאמונתו של אחר? ואולם אדם שאמונתו יקרת ערך בעיניו, כך תהיינה בעיניו אמונות אחרות. מתוך שהוא מעריך את אמונתו, הוא מעריך את זו של זולתו. גם אם ברשותו יהלומים וברשות זולתו אבני ברקת, הוא ימצא את היופי באלה גם באלה. לפיכך, סיים הרבי את משלו, ברוב המקרים, אם לא בכולם, יתחוור לך כי זיקתך ליהדות תעצים את ההערכה שאתה מייחס לסגולותיהן של תרבויות אחרות. במילים אחרות, ככל שאתה רוחש הערכה עמוקה יותר למה שהוא שלך, כך תגדל ההערכה שתרחש להישגיהם של אחרים.
הייתה זו תשובה מופלאה. חשוב מזה — היא הייתה אמיתית, כפי שגיליתי פעמים רבות בחלוף השנים. נוכחתי לדעת כי אנשים שחשים בנוח יותר מכל באמונתם, ניחנים ביכולת לזהות גדוּלה מוסרית ורוחנית, תהיה אשר תהיה הצורה שתלבש. בוטחים בזהותם, חדורי ביטחון באמונותיהם, הם מגלים פתיחות ונדיבות לב המאפשרות להם לפתוח את לבם לאנשים אחרים וללשונות שונות של הנשמה.
הרגע השלישי אירע אחרי שסיימתי את לימודיי באוניברסיטה, בעת שעסקתי בהוראת פילוסופיה. באותה תקופה, רוב עמיתיי המרצים היו מרקסיסטים. מקצתם היו יהודים, רובם לא–יהודים, אך כמעט כולם היו לא–דתיים או אנטי–דתיים. באותם ימים לא שיערתי שאהיה בסופו של דבר רב, אולם אותו שיעור שלמדתי בילדותי נחקק בתוכי במידה כזו, שהכיפה לא ירדה עוד מראשי. יום אחד סוער במיוחד, בעודי חוצה את מגרש הספורט בקמפוס, העיפה הרוח את הכיפה מעל ראשי, ובמקום לחזור ולחבשה, החזקתי אותה בידי עד שהגעתי לחדר ההרצאות.
למחרת היום זימן אותי ראש המחלקה אליו. "האם הכל כשורה, ג'ונתן?" שאל. "כן", השבתי, תמה על השאלה. "פשוט ראיתי אותך אתמול חוצה את מגרשי הספורט בלי כיפה, ותהיתי אם אירע דבר מה". היה זה רגע מדהים. לפתע פתאום הבנתי שאף שהאיש אינו יהודי, הוא היה מוטרד עמוקות מן המחשבה שמא איבדתי את אמונתי — אם מתוך ספק פילוסופי אם מתוך הבידוד המוחלט של היותי היהודי הדתי היחיד בקמפוס. אפילו עכשיו אינני בטוח שאני מבין את תגובתו במלואה, אך נדמה לי שהיא נבעה מכך שהנאמנות שלי לדתי הייתה חלק מן הביטחון של עולמו הוא. מתוך שידע היכן מקומי, ידע היכן מקומו. הוא לא היה דתי אף לא יהודי, אך בצורה מעורפלת כלשהי סייעה לו הידיעה שיש אנשים שהם אלה אף אלה, ואם אני אומר נואש, הרי שמן הסתם מתערער דבר מה גדול מזה.
מאז נתקלתי בתופעה הזאת בצורות שונות פעמים כה רבות, עד שאני מתפתה להציג אותה בצורת שני עקרונות, שגם אם אינם נכונים תמיד, נכונים הם לפחות ברוב המקרים: לא–יהודים מכבדים יהודים שמכבדים את יהדותם, והם נבוכים למול יהודים שיהדותם גורמת להם מבוכה.
דו–ערכיות רעה לנו, רעה לקשורים אלינו ומעל לכל רעה היא לילדינו. אך הדו–ערכיות חקוקה עמוק בזהותם של היהודים בשתי המאות האחרונות. ספרות שלמה, יהודית ולא–יהודית כאחת, מעידה עליה. ייתכן שהייתה בלתי נמנעת, בהתחשב במלכוד הכפול שהיה כרוך באמנציפציה. יהודים, שחשו מבוכה מהיותם יהודים, הקלו על המתח בכך ששמרו על פרופיל נמוך ככל האפשר. סידני מורגנבסר ניסח זאת בשנינות באמרו כי היהודים יישמו את הכלל "אינקוגניטו, ארגו סום": איני נראה, משמע אני קיים.<sup style="color: gray;">5</sup>
דו–ערכיות מציינת את קִצה של זהות, משום שאין אפשרות להעבירה הלאה אל ילדינו. הם יבקשו להשתחרר ממנה למען בריאותם הנפשית, וזה מה שעושה, לאמיתו של דבר, דור שלם בנטשו את היהדות. זוהי טרגדיה שאינה נחלת עמנו בלבד. שכן כל עוד יהודים הם יהודים, תורמים הם תרומה ייחודית לחיי הרוח, הנשמה והמוסר של החברה. ועל כן כאשר יהודים חדלים להיות יהודים, נאלם קול, נפער חלל, בשיח של המין האנושי. רק באמצעות הווייתנו הייחודית יכולים אנו לתרום את מה שאיש אינו יכול לתת מלבדנו. דווקא משום היותם שונים, מיוחדים במינם, מצויים–לא–לגמרי–מצויים בזמן ובמקום, היוו היהודים לעתים כה תכופות קול מיוחד בסיפור הרוח והשכל של המערב.
אני מאמין כי טעות נוראה ומופרכת נולדה במוחותיהם של יהודים במאה התשע–עשרה, אשליה שהמיטה מאז אסונות על העולם היהודי. כוונתי לסברה המוטעית שלפיה היהודים הם הגורם לאנטישמיות. מכאן שאם היהודים ישתנו, האנטישמיות תחלוף מן העולם. זוהי טענה מופרכת מן הטעם הפשוט שיהודים הם מושא האנטישמיות ולא מחולליה, וזהו דבר שונה בתכלית — לא פחות מפחיד, אף לא פחות טרגי בתוצאותיו, אבל שונה.
אחת העובדות הנודעות ביותר על אודות האנטישמיות היא שקיומה אינו מחייב את נוכחותם של יהודים. היא קיימת בארצות שאין בהן, ואולי מעולם לא הייתה בהן, אוכלוסייה יהודית משמעותית בגודלה. יהודים יכולים להיאבק נגד האנטישמיות, אך אין ביכולתם לרפאה — זאת יכולים לעשות האנטישמים בלבד. זה מה שהכנסייה משתדלת לעשות, לא אחת באומץ לב רב, מאז השואה. זה מה שגרמניה מנסה לעשות בחיבוטי הנפש שלה. אלא שהאנטישמיות, למרבה הטרגדיה, לא גוועה. היא פשוט העתיקה את מקומה, ולבשה כיום צורה של אנטי–ציונות איסלאמית, שאינה נופלת בשטניותה מזו של קודמותיה הנוצריות.
התשובה השפויה היחידה לאנטישמיות היא לפקח עליה, להיאבק בה, אך לעולם לא לאפשר לה להשפיע על התפיסה שלנו בדבר זהותנו. גאווה היא תמיד תגובה בריאה יותר מבושה. לפני שנים אחדות סיפר לי רב אחד על מה שאירע לו פעם ברוסיה. הגלסנוסט היה עדיין בחיתוליו. בפעם הראשונה מזה שבעים שנה היו יהודי רוסיה חופשיים לממש את יהדותם בפומבי. אותו הרב נסע לרוסיה לסייע בתחייתם של החיים היהודיים שם, וגילה, כפי שגילו רבים באותה עת, כי פירושה של ה"פתיחות" היה שגם האנטישמיות יכולה לבוא לידי ביטוי חופשי יותר.
יום אחד הגיעה אליו אישה צעירה ותיארה את מועקתה. כל חייה הסתירה את עובדת היותה יהודייה, וגם עתה, אמרה, היא מסתירה זאת. אלא שעכשיו, בפעם הראשונה, סיננו לעברה שכניה "ז'ידובקה" כשחלפה על פניהם. מה עליה לעשות? שאלה בעצתו. אחרי מחשבה, השיב לה הרב את הדברים הבאים: "אילולא באת אליי עם הסיפור הזה, לא הייתה לי כל דרך לדעת שאת יהודייה. אבל אני, כשאני פוסע ברחוב, רואים עליי שאני יהודי. אני חובש כיפה, ואני נראה כמו רב. ובכל זאת, במשך כל החודשים שאני נמצא כאן, איש לא קרא לי 'ז'יד'. מהי לדעתך הסיבה לכך?" הצעירה חשבה לרגע, ואז אמרה, "כי הם יודעים שאם יקראו לי 'יהודייה', אראה זאת כעלבון. אבל אם יקראו לך 'יהודי', אתה תקבל את זה כמחמאה".
מרחק עצום מפריד בין גאווה ליהירות. יהירות היא האמונה שאתה טוב מן האחרים. יהודים חטאו בכך לפעמים, וזה בלתי נסלח. גאווה היא פשוט הידיעה שאני שונה מזולתי וחש בנוח בשוני, ולעולם לא אחמוֹד "פלוני כשרונותיו, לזה זכויות–יתר ולאחר תקוות". היהירות גורעת מערכם של אחרים, ועל כן גורעת היא מערכנו. בהיותנו גאים אנו רוחשים הערכה לאחרים משום שלמדנו להעריך את עצמנו.
את הלקח הזה למדתי מספן ישראלי זקן באילת. נסענו לאילת, רעייתי ואני, למצוא את השמש אחרי חורף צפוני קר. העיר אילת חמה אך קודרת, ממוקמת במדבר בין גבעות חוּמות וצחיחות. אין הרבה מה לעשות שם, ולכן בוקר אחד החלטנו לצאת לסיור באחת מן הסירות שתחתיתן עשויה זכוכית, שדרכה אפשר לצפות בדגים הצבעוניים השוחים במי מפרץ אילת. היינו הנוסעים היחידים באותה הפלגה.
רב–החובל שמע אותנו משוחחים ונחפז לגשת אלינו. "אתם מאנגליה?" שאל. "כן", השבנו, "למה אתה שואל?" הספן סיפר שזה עתה שב מבילוי חופשה באנגליה. שאלנו לדעתו על אנגליה. "היא נהדרת! העשב שם ירוק כל כך! הבניינים — ישנים כל כך! האנשים — מנומסים כל כך!" ואז התפשט על פניו חיוך רחב, הוא פרש את זרועותיו לצדדים, הביט סביבו אל המדבר הצחיח ואמר, ונימה של שמחה אין–קץ בקולו, "אבל זה שלנו!"
או אז ידעתי מה פירוש הדבר להיות יהודי. יש בעולם תרבויות אחרות, ציביליזציות אחרות, עמים אחרים, אמונות אחרות. כל אחד מהם הרים תרומה ייחודית להתנסותו הכוללת של המין האנושי. מנקודת ראותו של כל אחד מהם, הם–הם הנבחרים. אבל זה שלנו. זוהי אמונתנו, זהו עמנו, זוהי מורשתנו. מתוך אהבתי אליהם, אני לומד לאהוב את האנושות ברבגוניותה. מתוך שאני חי בשלום עם עצמי, אני מוצא את השלום בעולם.
<h3>טז; מדוע אני יהודי?</h3>
יש אנשים שאוהבים יהודים, ויש כאלה שאינם אוהבים אותם, אמר וינסטון צ'רצ'יל. "אך אין בר–דעת שיוכל להתכחש לעובדה שהם ללא כל ספק הגזע הכביר והבולט ביותר שהופיע אי פעם בעולם". השתדלתי לתאר מה פירוש הדבר עבורי להיות חלק מן העם הזה. העולם היהודי הוסיף להתקיים בשעה שכל אימפריה שחתרה לחורבנו חדלה להתקיים. העם היהודי חווה בתקופתנו אנו את הפשע הנורא ביותר שביצע אדם כנגד אדם, השואה, ואף על פי כן הוא עדיין דוגל בחיים. העם היהודי כיום אינו זקן. אדרבה,  הוא צעיר. מדינת ישראל הגיעה במשך מחצית המאה להישגים שאין להם אח ורע בקרב כמאה המדינות שהצטרפו לאומות המאוחדות מאז תום מלחמת העולם השנייה. להיות חלק מן ההיסטוריה הזאת פירושו לשאת מורשת נדירה ויקרת ערך, מורשת שאני גאה בה.
אלברט איינשטיין אמר פעם: "עצם החיפוש אחר הידע, אהבה כמעט פנטית לצדק ותשוקה לעצמאות אישית — הנה אלו הן תכונותיה של המסורת היהודית, ואני מודה לכוכבי המזל שלי שאני שייך אליה". אני שותף לרגשי הכרת התודה של איינשטיין. חלפו יותר משלושים שנה מאז יצאתי למסעי הפרטי לעבר האמונה, במהלכן נפעמתי שוב ושוב מן התגליות שעשיתי לאורך הדרך. היהדות היא אמונה בוגרת. אין היא קוראת להשעיית הפקפוק, או לדבר שהמלכה של עליסה בארץ הפלאות קראה לו "להאמין בלא פחות משישה דברים בלתי אפשריים לפני ארוחת הבוקר".<sup style="color: gray;">3</sup> לבטח לא הייתה שום דת אחרת שעודדה יותר שאילת שאלות, יותר מכל בישיבות, מבצרי הלימוד היהודי המסורתי. הרב אברהם טברסקי מתאר רגע המוכר לכל מי ששהה בסביבה כזאת. בצעירותו היה רבו שואב הנאה מקריאות תיגר על טיעוניו מצד תלמידיו, והנאתו התעצמה ככל שעשו זאת בצורה נמרצת יותר. באנגלית הרצוצה שלו היה נוהג לומר, "אתה להיות צודק! אתה להיות צודק במאה פרוצנט! עכשיו אני להראות לך איפה אתה לטעות". יש בו במוח היהודי כנות מרגשת. חרף האנרגיות השכליות הכבירות שהקדישו היהודים במשך מאות שנים לפירוש רצונו ודברו של האל, אך לעתים רחוקות טרחו לכתוב תורות דת שיטתיות. הם התפללו לאלוהים והתפלמסו אתו, אך לא ניסו להתאימו לדרכי החשיבה האנושית. הם לא שכחו לעולם כי אלוהים דומה יותר לאדם מאשר למושג, ולכן יהיה בו תמיד דבר מה שהוא נבצר מבינתנו.
ועוד יש לציין את האנרגיות המוסריות הכבירות המצויות בליבת החיים היהודיים, אותה "אהבה כמעט פנטית לצדק" המחברת את אברהם ומשה לזכויות האזרח היהודיות ולפעילים היהודים נגד האפרטהייד בתקופה המאוחרת יותר. בספרי זה, אני משתדל לקשור את אהבת הצדק הזאת לאותו דימוי טורד מנוחה של ארמון בלהבות, ולמתח בין העולם כפי שהוא ובין העולם כפי שהוא ראוי להיות, שאין ליישבו אלא בעשיית מעשה. הרב המנוח יוסף סולובייצ'יק, אחד מהוגי הדעות האורתודוקסיים הדגולים במאה העשרים, מגולל מקרה שבו סבו, רבי חיים מבריסק, נשאל מהו תפקידו של רב. ר' חיים השיב ללא היסוס, "לתבוע עלבונם של גלמודים ועזובים, להגן על כבוד עניים ולהציל עשוק מיד עושקו".<sup style="color: gray;">5</sup> איך זה שתשובה זו אינה מפתיעה אותנו, אך הייתה עשויה בהחלט להפתיענו אילו יצאה מפיו של פרופסור מאוקספורד או מהרווארד? הרב, שנודע בשם "רֶבּ חיים", היה אחד הרבנים האגדיים של ישיבת וולוז'ין במאה התשע–עשרה. לעתים נדירות בלבד היו בתי התלמוד של היהדות מנותקים ממעורבות חברתית בקהילה בכללותה. היה ידוע היטב שרֶבּ חיים היה מוכן לוותר על רוב שכרו למען העניים, ולהותיר את מחסן העצים שלו בלי מנעול ובריח, כך שכל מי שאמצעיו אינם מאפשרים לו לקנות עצים להסקה, יוכל לבוא וליטול מהם. כאשר התלוננו בפניו ראשי הקהילה על העלויות הכרוכות בכך, השיב להם שאם כך, יהיה עליו להנחות את רעייתו לא להבעיר אש לעולם, משום שאין הוא מסוגל ליהנות מחום התנור בשעה שהעניים סובלים מקור. קו ישיר מחבר את רֶבּ חיים לחמישים אחוזים מיהודי קליפורניה, שהשיבו על השאלה מהי בעיניהם משמעות היותם יהודים במילים "צדק חברתי" — תשובה שהופיעה פי שלושה מכל גורם אחר שציינו בתשובותיהם. הדחף חסר המנוח "לתקן עולם במלכות שדי" הוא אינסטינקט יהודי המשתמר זמן רב לאחר שפסו מן העולם מנהגים אחרים.
האם העמידה על העילאיות המוחלטת של אלוהים היא שאפשרה ליהודים לראות את מצב האדם בעיניים כה פקוחות, תוך שהבינו הן את קטנותנו והן את גדולתנו הפוטנציאלית כ"שותפים להקדוש ברוך הוא במעשה בראשית"?  בניגוד לנצרות, היהדות איננה דת של ישועה. איננו מאמינים שאנו עומדים בצלו של "חטא קדמון", ושעקב כך דרושה לנו ישועה. כמו כן, שלא כדוגמת מערכות חילוניות רבות כל כך מיוון העתיקה ועד היום, אין אנו רואים את היחיד כבודד ביסודו בתוך ים של כוחות עוינים, או לכל היותר אדישים אליו. אין לומר כי הדעות הללו חסרות בסיס; הן סללו את הדרך לציביליזציות רבות–חשיבות. ואף על פי כן, יקשה למצוא עם אחר שהעניק, לאורך זמן, לאדם היחיד מידה רבה יותר של כבוד ואחריות. אולי זו הסיבה שהשפעתו של העם היהודי, אף שהיה תמיד קטן מספרית — וכיום אינו עולה על רבע אחוז מאוכלוסיית העולם — חורגת כל כך משיעורו בעולם. היהדות מצפה מבניה לגדולות ונצורות; בניו של עם שראו עצמם כ"ממלכת כהנים" נדרשים ללא פחות מזה. ואך טבעי שציפיות גבוהות מניבות הישגים גבוהים.
שאלתי פעם את פול ג'ונסון, הסופר הקתולי אשר מספרו, תולדות היהודים, ציטטתי יותר מפעם אחת, מה הוא מעריץ יותר מכל ביהדות. הוא השיב לי כי שום אמונה או תרבות אחרת לא היטיבה כל כך לאזן בין האחריות האישית לאחריות הקולקטיבית, איזון שבא לידי ביטוי בתמציתיות באמרתו הידועה של הִלל, "אם אין אני לי מי לי? וכשאני לעצמי מה אני?"<sup style="color: gray;">8</sup> זהו איזון, כך הסביר, קשה להשגה מאין כמותו; רוב התרבויות האחרות גלשו, בתקופה זו או אחרת, לאינדיבידואליזם מופרז או לקולקטיביזם דכאני. הייתה זו אבחנה נבונה, ולאחר שהגיתי בה במשך השנים, נדמה לי כי מאז ימיה הקדומים, הבינה היהדות שהאופי מתגבש כסדרה של תנועות כלפי חוץ — מן המשפחה לקהילה, ממנה לעם ולבסוף לאנושות בכללותה. התברכנו בכך שלא לקינו באותו דמיון מופשט מוגזם שאפיין את היוונים. יהודים לא חשבו במונחים של קטגוריות חסרות גשמיות כדוגמת "הפרט" ו"הקולקטיב". אנו זה אף זה בעת ובעונה אחת. אנו גדלים כפרטים באמצעות התחברותנו המוסרית לאחרים, ולבטח שום דת בעולם לא שיוותה לאמצעיה של אותה התחברות — הבית, בית הספר, הקהילה, תחושת הקרבה המשפחתית לעם מפוזר בזמן ובמרחב — יופי הרמוני מוקפד כל כך. אנו עם המורכב מיחידים חזקי אופי, בכך לא יפקפק שום אדם שהשתתף בישיבה של ועדה יהודית. ובכל זאת, גם יהודי תלוש ומנותק מכל מסגרת מתאפיין בתחושת אחריות חזקה ביחס לאחיו היהודים, כפי שהדבר בא לידי ביטוי כל אימת שישראל, או קהילה יהודית כלשהי, נתונות בסכנה.
אני מאמין שהיהדות נתנה תשובות הולמות על השאלות הגדולות: אלוהים והמין האנושי, אוניברסלי לעומת פרטיקולרי, היחיד והחברה, השכלה וחיי רוח, צדק וחמלה, שוויון וכבוד האדם, היות חלק מן החברה הרחבה יותר ובה בעת היבדלות ממנה. אף שאינני דרוויניסט חברתי, אני מאמין שהיהודים והיהדות לא היו שורדים זמן רב כל כך, ובתנאים מגוונים ולא אחת עוינים כל כך, אלמלא גילו סדרה של אמיתות עמוקות על אודות מצב האדם. מאז ימי קדם, אף על פי שלא היו בכליהם עוּבדות מסייעות, היו אבותינו משוכנעים שהחזון שחשו כי אליהם פנה יוסיף ויתקיים כל עוד יתהלך אדם עלי אדמות: ומסתבר שעד כה הוכחה צדקתם. הדרמה מיוסדת–הברית, חרף אי–סבירותה, התפתחה פחות או יותר כפי שהתוו בדבריהם. אם אין זו הוכחה, אזיי זו לפחות רמיזה לכך שההיסטוריה היהודית היא מגילה שבאמצעותה שיגר אלוהים, בכתב יד ייחודי, מסר למין האנושי.
איני יכול להסתיר את תחושתי שדבר מה אינו כשורה בחיים היהודיים כיום. אני רואה זאת כמעט בכל כיוון שאליו אני מפנה את מבטי. אין מדובר אך ורק בעובדה שצעירים יהודים מתנתקים היום מן היהדות בקצב שאין לו אח ורע בתולדותיה; אף לא בקנטרנות המצערת והמיותרת הפוגעת במרקם היחסים בין קבוצות יהודיות שונות — דתיים וחילונים, אורתודוקסים וליברלים, ובין הזרמים השונים במסגרת האורתודוקסיה עצמה. מדובר בעיקר בתחושה שאין מנוס ממנה שאיכשהו איבדנו את כתב היד של הסיפור היהודי, אותו ניסיון עוצר נשימה ליצור, מתוך פעולות פשוטות וחיים יומיומיים, פיסת שמים עלי אדמות, חברה הרוחשת כבוד לאדם בריבונות האל, בית ארצי לשכינה.
מעולם באלפיים השנים האחרונות לא היו ההזדמנויות גדולות יותר והסיכונים גבוהים יותר. במדינת ישראל, זו הפעם הראשונה מאז ימי הרומאים, יש ליהודים הזדמנות לבנות חברה ותרבות העולות בקנה אחד עם הרוח היהודית. לעם היהודי יש מדינת לאום משלו, ממוקמת בנופים שבהם התנבאו הנביאים, שפת התנ"ך שגורה בפי תושביה, מוקפת תזכורות בולטות לעין מדברי ימיה. אשר לארצות התפוצות, ברובן לא זו בלבד שהיהודים נהנים משוויון ומזכויות אזרח, הם גם נמנים עם הקבוצות המצליחות ביותר. יתרה מזו, ובאורח חלקי כתוצאה מהשפעת השואה על המערב, רוב הדמוקרטיות הליברליות כיום הן במודע פלורליסטיות, רב–אתניות ורבגוניות מבחינה דתית. אין פירוש הדבר שהאנטישמיות פסה מן העולם; היא שרירה וקיימת. אלא שאין היא יכולה למלא היום, אף לא בעתיד הנראה לעין, תפקיד מרכזי בזירה הפוליטית. חלפו מן העולם הימים שבהם דִי יוּדֶנפְרָאגֶה, "השאלה היהודית", כיכבה בשיחות סביב שולחן ארוחת הערב באירופה.
אין–ספור פעמים אני מופתע מן ההערצה שרוחשים לא–יהודים לחיים היהודיים. אפשר שכרב ראשי, יש לי הזדמנויות רבות מן הרגיל להיווכח בהערצה זו ממקור ראשון. כך הזדמן לי ללמוד תורה עם מלכה העתידי של אנגליה ועם ראש ממשלתה הנוכחי. יש לי יחסים הדוקים עם חשמנים ועם קרדינלים, ואני מקבל בקשות לעצה והדרכה מצד קבוצות לא–יהודיות מרחבי העולם — פעילי איגודים מקצועיים בארצות–הברית, פועלי מכרות מדרום אפריקה, שרי ממשלה וקצינים גבוהים של הצבא הבריטי. מדובר באנשים המתעניינים ביהדות בלי שתהיה להם סיבה מיוחדת להתעניין בה. הם מתייחסים אליה כאל מקור תבונה וכסדרת מוסדות בעלי כוח משיכה רב. הם רוחשים כבוד ליחסי הקרבה השוררים בתוך המשפחה היהודית, לחום של הבית היהודי, לתשוקתנו להשכלה, למחויבותנו למתן צדקה, לנתינה לזולת. הם מודעים לתרומה היהודית לכל תחום כמעט של התרבות המודרנית ומלאים השתאות לנוכח אותה יכולת מעוררת יראת כבוד לשמור על חוש הומור בעיצומו של הסבל היהודי ובלי שייגרע דבר מעומקו. אין הם יכולים להבין מדוע מבקשים יהודים לנטוש את המורשת הזאת. גם אני אינני מסוגל להבין זאת, וזה מה שהניעני לכתוב את הספר הזה.
אולי, בסיכומו של דבר, הדבר מתמצה באמונה. היהודים היו ועודם עַם שיש טעם לזהותו, בטווח הארוך, אך ורק בהיבטיו הדתיים, אף שאלה ייחודיים מבין דתות העולם. איננו קבוצה אתנית, תרבות חילונית או מערכת זיכרונות דועכים, נוסטלגיה נעימה אך בלתי מחייבת, ואין אנו יכולים להשתית את קיומנו על הישארותנו כאלה. כל אחת מאלו יכולה אמנם לשמש בסיס לעיצוב זהות, אך יהיה זה בסיס שתוחלת החיים שלו מגיעה לשלושה דורות לכל היותר, וכבר היום רוב ילדינו מנותקים זה ארבעה דורות מהשטעטל, מההיים (הבית) ומעולם המסורת. המוצא האתני אינו נושא בחובו התחייבויות. תרבות אינה מְצַווה. הזיכרון, כשהוא לעצמו, אינו מציב לנו תביעה להנציח את מה שאנו זוכרים. לפיכך, קבוצות הבנויות על יסודות אלו נעלמות באורח בלתי נמנע בחלוף העתים.
היהדות התעלתה תמיד מעבר לכך, והייתה אחד החלומות הנאצלים ביותר שהופיעו אי פעם בדמיון האנושי — הרעיון שאלוהים, בייחודיותו ובבדידותו, עשוי להושיט יד לאדם יחיד, ואחר כך לאומה, בייחודיותה ובבדידותה, ולהציע לה שותפות. ודרך שותפות זו, מעשה אחר מעשה ודור אחר דור, הם יכולים לעצב דוגמה חיה של כבוד לאנושיות האל וכבוד לצלם אלוהים, הלוא הוא בן האדם. וכל עוד יהודים היו יהודים, החיים על פי דבר אלוהים, אפפה נהרה את חייהם הקולקטיביים, אותה נהרה המכונה בפינו "שכינה", המקרינה על שולחן השבת ועל השיחה המשפחתית את יופייה ואת תחושת הנצח של כאן ועכשיו העולה ממנה.
האם נוכל לדעת אי פעם שהאמונה מוצדקת? האם אין אנו, אזרחי המודרניות והפוסט–מודרניות, רואים כמובן מאליו את מה שיוּם, קאנט וניטשה עמלו לקבוע, שקיומו של אלוהים אינו ניתן להוכחה? והאם אין לנו כיהודים — הנוטים תמיד להיות רציונליים, ועתה הם מיוסרים ומזועזעים מן השואה — סיבה טובה יותר להיות ספקניים מרוב האנשים? באשר לי, עליי להודות שגם כמי שהוכשר כפילוסוף באורח מקצועי, אני נותר שווה נפש לנוכח כל מגמת החשיבה הזו, שנעשית שטחית מעצם מחזוריותה. יש כמובן אפשרות לחיות חיים נטולי אלוהים, כשם שיש אפשרות לחיות חיים בלי הומור, מוסיקה או אהבה; ואין אדם יכול להוכיח את קיומו של אלוהים יותר משהוא יכול להוכיח את קיומם של אותם דברים למי שנעדר חוש הומור, או למי שלדידו המוסיקה של שוברט אינה אלא רעש, או האהבה אינה אלא פרי הדמיון הרומנטי. סר ישעיהו ברלין המנוח נהג לומר לי, בקולו העמוק ובחיוכו השובבני, "כבוד הרב הראשי, אל תדבר אתי על אמונה. כאשר מדובר באלוהים, אני חסר–שמיעה". מעולם לא התווכחתי עמו על הנושא הזה: חשתי שבגילו, גיל הגבורות, הוא זכאי לאחוז באגנוסטיציזם שלו. אך במבט לאחור, אני נוכח לדעת שהייתי צריך לעשות זאת. הוא השתדל מאוד להעריך מוסיקה ושירה, ספרות רוסית ואת תולדות הדעת. הוא ידע שאדם יכול לנהל חיים ללא הדברים האלה, אך בלעדיהם נעשים החיים קטנים, מוגבלים ודלים יותר. כל זה נכון לאין ערוך יותר לגבי האמונה.
האמונה היהודית איננה הימור מטפיזי, או קפיצה לתוך הבלתי סביר. האמונה הזאת היא העוז לראות את העולם כפי שהוא, בלי הנחמה של המיתוס או הרחמים העצמיים של הייאוש; הידיעה שהרוע, האכזריות והאי–צדק המצויים בו אינם בלתי נמנעים אף לא חסרי משמעות, אלא הם קריאה לאחריות אנושית — קול הנובע מלבו של הקיום עצמו. הפרשן הפוליטי ויליאם ספייר מגיע למסקנה רבת–עוצמה בסוף מחקרו על ספר איוב. אין בספר הזה, כותב ספייר, תשובות קלות. אך עדיין "אין מופלא ממנו כצורת נחמה וכמקור של תעצומות כוח", וזאת בשל המסר שלו כי "יהיה יצור אנוש גלמוד וכבול ככל שיהיה, לעולם לא יהיה לבדו בחלד". האמונה היהודית היא אמונה כוזבת רק אם אנו טועים באמונתנו במציאות האובייקטיבית של כל מה שהוא אישי. שום דת לא העניקה לאלוהים פנים אנושיות יותר, או לאנושות אתגר נורא הוד יותר, או להיסטוריה תסריט מעורר תקווה יותר מן הדת שלנו. שום דת לא הציבה אתגר גדול יותר בפנינו, שומריה, לצמיחה ולהתפתחות; ושום דת אחרת לא רחשה כבוד גדול יותר לתבונה ביקורתית ולאחריות אנושית.
אני מאמין כי בנקודה מסוימת בהיסטוריה — הדבר אירע בתקופות שונות בארצות שונות — יהודים איבדו את אמונתם באלוהים ונתנו את אמונם באדם. תופעה זו הייתה כמובן נחלתה של הציביליזציה המערבית בכללותה, אך היא פקדה את היהודים בפתאומיות ובחריפות רבות יותר מאשר בכל עם אחר. הם סבלו ארוכות וקשות בשל עקרונותיהם. בהיותם נטולי עוצמה במשך מאות בשנים, החלו יהודים לראות באמונה הדתית הוויה סבילה, הישענות האדם על אלוהיו, במקום שתהיה להם מה שהייתה לאבות ולנביאים — קריאה של האל לאדם. וכך, החל במהפכה הצרפתית, נדמה היה להם כי סדר חילוני חדש נעתר לתפילותיהם, והם הפנו אליו את כל מעיינות התקווה המצויים באמתחתו של עם הניחן בדת עמוקה. אלסדייר מקינטאייר ציין פעם שיש שני סוגי אתיאיסטים — האחד שפשוט אינו מאמין, והשני שאינו מאמין בלהט כמעט דתי. עם הסוג השני נמנו יהודים, ובשיעור גדול ביחס למספרם — בכללם שפינוזה, מרקס ופרויד.
התברר כי הייתה זו הבחירה הלא–נכונה. יהודים מצאו עצמם לכודים בין פיתוי האמנציפציה ובין מלכודה הכפול של האנטישמיות, ומתוך המערבולת הזאת נבעו הן הסיוט והן החלום של החיים היהודיים המודרניים: השואה ולידתה של מדינת ישראל. הסיפור החיצוני של אותן שנים חקוק בכל נפש יהודית, אולם הסיפור הפנימי שלהן גועש יותר ואינו פתור עדיין. כאשר החלו יהודים להגדיר עצמם בצורה אופקית, כלומר באמצעות יחסיהם לאלה שמסביבם, התברר להם שהם לוקים במגוון תסמינים — מחוסר ביטחון עד תוקפנות, משנאה עצמית ועד גאווה אתנית צרה. נדרשים כמה וכמה דורות כדי להיחלץ מטראומות קולקטיביות מסדר גודל כזה, ועדיין חווים אנו את זעזועי–המשנה שלהן. בדומה ליעקב אחרי היאבקותו עם המלאך, גם אנו צולעים.
זהות יהודית, כך אני מאמין, לעולם אינה יכולה להיות אופקית בעלמא, מנותקת מעברה, חילונית, אדישה לקולם הדק, הקלוש, של הנצח והגורל. אנו עם אנכי, קשורים בעבותות מיוסדי–ברית אל העבר, אל העתיד ואל השמים עצמם. גילברט קית צ'סטרטון אמר פעם כי ארצות–הברית היא האומה היחידה שהושתתה אי פעם על עקרונות דת. אולם הוא טעה בכך: הורתו ולידתו של העם היהודי היו על בסיס של אמונה, שנוסחה במעמד הר סיני, נעשתה מפורשת בתורה ויושמה הלכה למעשה במשך יותר ממאה דורות של חיים אינדיבידואליים. בהסרת אותה אמונה, הזהות היהודית תאבד את עקביותה באותה ודאות שארצות–הברית תאבד אותה אם ישכחו האמריקנים את המילים: "חיים, חירות וחתירה לאושר". להיות יהודי פירושו להיות חלק מדו–שיח מתמשך בין ארץ לשמים, דו–שיח שלא פסק במשך שני שלישים מן ההיסטוריה המתועדת של הציביליזציה, ונושאו דוחק עתה כפי שהיה בכל עת בעבר: בניית חברה המכבדת את בני האדם על המשותף והמפריד ביניהם, על הייחודיות והתלות ההדדית שלהם. אך לעתים נדירות הזדקקנו לחברה מעין זו יותר מאשר בתקופתנו הנוכחית — עידן העוצמות הטכנולוגיות החדשניות, ולעתים רחוקות הייתה עוצמתה בולטת יותר מהיום, שעה שבארצות המערב מותקפות המשפחות, והקהילות והתודעה המוסרית עצמה מצויות בסכנה.
מעל לכל — וזה הנושא המרכזי בספרי — היהדות אינה תיאוריה, מערכת, סדרה של הנחות עיוניות — עוד אחד מה"איזמים". היהדות היא קול קורא, והיא נושאת את שמנו. שלא כמו הדתות המונותיאיסטיות האחרות — הנצרות והאיסלאם — ובה במידה לא כמו הפילוסופיות של היוונים ואלו של יורשיהם, אין היהדות אמת המופנית לכלל המין האנושי. זהו ציווי שהועבר אלינו באמצעות מאה דורות של אבות, שנכתב בתולדות חייהם וניצב לפתחנו היום כמורשתנו וכתחום אחריותנו. אחת האמיתות העמוקות ביותר שניסחה היהדות מאז ומעולם הייתה שהאל אוהב את הרבגוניות; אין הוא מבקש מכולנו לעבדו באותה דרך. הוא הציב אתגר בפני כל עם, אך עִם העם היהודי הוא כרת ברית, תוך ידיעה כי נדרש זמן, מאות ואלפי שנים, כדי להתגבר על הסכסוכים והאי–צדק שבהם לוקה החברה האנושית, וכי על כן חייב כל דור ודור להעביר את האידיאלים שלו לדור הבא אחריו, כך שלעולם יתקיים עם יהודי המעניק את חזונו המיוחד לאנושות ומתקדם, גם אם בהססנות ולמקוטעין, אל עולם רב–חסד יותר. המילים הנוקבות ביותר שאמר אלוהים לאברהם, ליעקב, למשה ולנביאים היו הקריאה בשמם, ואלה השיבו לו בפשטות "הנני". זה הקול הקורא שמשמיעה באוזנינו ההיסטוריה היהודית: המשיכו את הסיפור וכתבו את האות שלכם במגילת הדורות.
מדוע, אם כן, אני יהודי? לא משום אמונתי שהיהדות מכילה בתוכה את הסיפור האנושי כולו. יהודים לא כתבו סונטות של שייקספיר ורביעיות של בטהובן. לא אנו הענקנו לעולם את יופיו הרוגע של הגן היפני או את הארכיטקטורה של יוון העתיקה. אני אוהב את שכיות החמדה הללו. אני מעריץ את המסורות שהולידו אותן, אבל זה שלנו! אינני יהודי אף לא בגלל האנטישמיות או כדי למנוע מהיטלר ניצחון שלאחר המוות. מה שקורה לי אינו מגדיר מי אני, שהרי אנו עם של אמונה, לא של גורל. גם אינני יהודי משום שאני סבור כי היהודים טובים מאחרים — אינטליגנטיים, מוסריים, שומרי חוק, יצירתיים, נדיבים או מוצלחים יותר מהם. השוני אינו טמון ביהודים אלא ביהדות, לא במה שהננו אלא במה שאנו נקראים להיות.
אני יהודי כיוון שבהיותי בן לעמי, אני שומע את הקריאה להוסיף את הפרק שלי לסיפור הלא–גמור שלו. אני שלב במסעו, חוליה המחברת בין הדורות. חלומותיהם ותקוותיהם של אבותיי חיים בתוכי, ואני השומר על הפיקדון שהותירו, היום ובעתיד.
אני יהודי משום שאבותיי היו הראשונים שהבינו כי העולם מונע מכוחה של מטרה מוסרית, כי המציאות אינה מלחמה מתמדת של כוחות הטבע שיש לסגוד להם כאלים, וההיסטוריה אינה מאבק שבו הכוח צודק ושיש לפייס בו את בעלי העוצמה. מסורת היהדות עיצבה את תרבות המוסר של המערב, לימדה בפעם הראשונה כי חיי אדם מקודשים הם, כי לעולם אין להקריב את היחיד על מזבח ההמון, וכי כולם שווים בפני האלוהים — עשיר כעני, גדול כקטן.
אני יהודי משום שאני היורש המוסרי של אלה שניצבו לרגלי הר סיני והתחייבו לחיות לאורן של אמיתות אלו, להפוך לממלכת כוהנים ולגוי קדוש. אני צאצא של אין–ספור דורות של אבות, אשר למרות המבחנים המרים והמכאיבים שהועמדו בהם, נותרו נאמנים לאותה ברית, שעה שיכלו לנטוש אותה בקלות כה רבה.
אני יהודי בגלל השבת — המוסד הדתי הנעלה ביותר שהצמיח העולם, יום שבו אין אנו מתמרנים את הטבע או את עמיתינו בני האדם, הזמן שבו אנו מתאחדים מתוך חירות ושוויון ליצור, מדי שבוע בשבוע, ציפייה לקראת העידן המשיחי.
אני יהודי כיוון שאומתנו, חרף הזמנים שבהם סבלה מעוני מרוד ביותר, מעולם לא ויתרה על מחויבותה לסעוד את הרש, או להציל יהודים מארצות אחרות, או להילחם לעשיית צדק לנדכאים; והיא עשתה זאת בלי טפיחה עצמית על השכם, משום שזוהי מצווה, משום שיהודי אינו יכול להסתפק בפחות מזה.
אני יהודי משום שאני מוקיר את התורה, ביָדעי כי אין למצוא את אלוהים בכוחות הטבע, אלא במשמעויות המוסריות, במילים, בטקסטים, בהוראות ובציוויים, ומשום שיהודים, על אף שחסרו את כל השאר, מעולם לא חדלו להעריך את החינוך כמשימה מקודשת, תוך שהם מעניקים ליחיד כבוד ועומק רוחני.
אני יהודי על שום אמונתו העזה של עמי בחירות, בשל דעתו כי כל אחד מאתנו הוא סוכן מוסרי, וכי בכך טמון כבודנו הייחודי כבני אדם; ומשום שמעולם לא הותירה היהדות את האידיאלים שלה בחזקת שאיפות נעלות, אלא תרגמה אותם לכלל מעשים, הקרויים מצוות, ולדרך — היא ההלכה — ובכך הורידה את השמים ארצה.
אני גאה, פשוט, להיות יהודי.
אני גאה להיות חלק מעם שחרף הצלקות והטראומות שספג, מעולם לא איבד את ההומור ואת האמונה, את יכולתו לצחוק על הצרות העכשוויות ובה בעת להאמין בגאולה הסופית; עם שראה בתולדות האנושות מסע, ומעולם לא חדל לתור ולחפש.
אני גאה להיות חלק מתקופה שבה הגיב עמי על השמדה, שכמוה לא בוצעה נגד עם כלשהו, בתחייתה של ארץ, בהשבת ריבונותו, והוא מציל יהודים הנתונים בסכנה בכל רחבי העולם, בונה מחדש את ירושלים ומתגלה כמי שתעוזתו לחתור לשלום אינה נופלת מזו שבה התברך לעת מלחמת הגנה.
אני גאה על כך שאבותינו סירבו להסתפק בנחמות טרם זמנן, ושעל השאלה "האם המשיח בא?" השיבו תמיד "עדיין לא".
אני גאה להיות שייך לעם ישראל, שמשמעות שמו "כי שרית [נאבקת] עם אלהים ועם אנשים, ותוכל". שכן חרף אהבתנו לאנושות, מעולם לא חדלנו להתגושש עמה, קוראים תיגר על אליליה של כל תקופה. וחרף אהבתנו הנצחית לאלוהים, מעולם לא חדלנו להיאבק עמו, כפי שהוא לא חדל להיאבק עמנו.
ואף שאני מעריץ ציביליזציות ואמונות אחרות, ומאמין שכל אחת מהן הרימה תרומה מיוחדת לעולם, אני דבק בעמי, במורשתי ובאלוהיי. בייחודיות שלנו טמונה האוניברסליות שלנו. ומתוך היותנו מה שרק אנו הווים, אנו מעניקים לאנושות מה שמצוי אך ורק באמתחתנו.
זהו אפוא סיפורנו, מתנתנו לדור הבא. קיבלתי אותו מהוריי, והם קיבלוהו מהוריהם במרחבי המקום והזמן הגדולים. אין דבר שידמה לו באמת. שכן הסיפור הזה שינה את הדמיון המוסרי של המין האנושי, והוא עדיין מאתגר אותו כיום. ברצוני לומר לילדיי: טלו אותו, הוקירוהו, למדו להבין ולאהוב אותו. שאו אותו, והוא יישא אתכם. ולוואי שבבוא העת תעבירו אותו גם אתם לילדיכם. שהרי אתם בניו של עם נצחי, אות בספר תורתו. אַפשרו נא לנֶצח של העם הזה לחיות בתוככם.
<h2>אחרית דבר</h2>
עד העת החדשה, התודעה המרכזית שליוותה את היהודים במסעם בהיסטוריה הייתה היותם נבחרי האל. אולם מאז התפרצות המודרניות נשחקה תודעת הנבחרות. היום תופס האדם היהודי את זהותו כפועל יוצא מבחירתו. בעידן הקדם–מודרני היה ליהדות מונופול מלא על זהותו של כל אדם מישראל; לעומת זאת, האדם המודרני חשוף לאפשרויות–בחירה זהותיות רבות. לאבדן הבלעדיות הזהותית של היהדות השלכה מרכזית אחת: מעתה על היהודי לבחור בזהותו. למעבר מעם נבחר לעם בוחר השלכות רבות, שביניהן אפשר למנות את התרדמה הזהותית היהודית של ישראלים רבים, הבוחרים לבטא את זהותם בכלים מערביים בלבד, ואת אחוזי ההתבוללות הגבוהים בקרב יהודי חוץ לארץ. המעבר מאומה שזהותה נכפתה עליה לאומה הנדרשת לבחור בזהותה מציב אתגר תיאולוגי רב–משמעות לפתחם של הוגי הדעות היהודים בדורנו. ספרו של הרב יונתן זקס <b>רדיקלית אז, רדיקלית עכשיו</b> ממוקם במרכזה של חזית זו.
לדידו של הרב זקס, ההתבוללות היהודית אינה סטטיסטיקה יבשה; היא מציאות חיה. במסגרת תפקידו כרב הראשי של אנגליה מתמודד הרב זקס באופן יום יומי עם הדילמה העומדת בפני צעירים יהודים בדורנו. ספר זה מבקש לתת מענה ליהודי הנדרש לבחור ביהדותו. השאלה המוצהרת שעליה מבקש הספר להשיב בולטת בפשטותה: "מדוע להיות יהודי?"
כתבים אפולוגטיים אינם זרים למסורת היהודית. אחד הבולטים שבהם הוא <b>ספר הכוזרי</b>, שכתב רבי יהודה הלוי — יצירה שיטתית המגוננת על היהדות מפני מתנגדיה ומבצרת את מסירותם של היהודים לדתם. אולם השוואה בין תוכנו של <b>ספר הכוזרי</b> לתוכנו של הספר שלפנינו מבליטה את ייחודיותו של האחרון. מטרת <b>ספר הכוזרי</b> לשכנע את הקורא שהטענה היהודית נכונה. רבי יהודה הלוי חותר ליצור אצל הקורא הזדהות עם שאלותיו של מלך כוזר. במהלך הספר מקבל המלך תשובות לכל תהיותיו ומשתכנע שהעמדות של היהדות ביחס לעולם נכונות. בספרו של יונתן זקס, לעומת זאת, אין ניסיון להוכיח שהאמונה היהודית היא אמיתית. הספר אינו מגונן על העמדה היהודית אלא על האדם היהודי. אין הוא חותר להעצים את האמונה בצדקתה של היהדות, אלא את תחושת הזכות להיות יהודי. על אף שבמשנתו הכוללת הרב זקס מגונן על היסודות האמוניים הקלאסיים של המסורת היהודית, בספר זה הטענות הן אנתרופולוגיות יותר משהן תיאולוגיות. מטרתו היא לשקם את הדימוי העצמי של היהודי ולקוממו מהריסותיו. עיקר הטיעון של הספר הנו שהאדם השייך לקולקטיב היהודי הוא שותף פעיל בתנועת מחאה עתיקה אשר אחראית לרבים מההישגים ההומניים של האנושות, וכי משימתו של קולקטיב זה טרם הגיעה לסיומה.
המעבר מטיעונים תיאולוגיים לטיעונים אנתרופולוגיים תואם את השינוי שהתרחש אצל מבקרי היהדות עם המעבר מימי הביניים לעת החדשה. בימי הביניים, הביקורת העיקרית שנמתחה על היהדות הייתה תיאולוגית. הוגים נוצרים ומוסלמים לעגו לתפיסות הרבניות בעניין נבחרותו של עם ישראל וביחס לתוקפה של ההלכה. לעומת זאת, הוגים בני העת החדשה דוגמת ברוך שפינוזה ועמנואל קאנט מיקדו את ביקורתם לא בתקפות הטיעון היהודי אלא בתוצאתו. לטענתם, האדם היהודי שחי חיים המנוהלים בכפיפות למשטר ההלכה הוא אדם כנוע, לגליסט וצייתן. הבעיה המודרנית אינה האפשרות שהתיאולוגיה היהודית שגויה, אלא האפשרות שהפסיכולוגיה של היהודי מעוותת. הדימוי המקובל של האדם היהודי מנוגד לאתוס המודרני בדבר "האדם האוטונומי". הפרופיל של היהודי שהרב זקס מציג שובר ניגוד זה. היהודי אינו כנוע וצייתן אלא מנהיג ויוצר. הוא לא רק עובד את האלוהים, הוא עובד עם האלוהים על בניינה של חברה אנושית המושתתת על חירות ושוויון. דיוקנו האקטיבי של היהודי המתואר בידי הרב זקס תואם את האתוס של האדם המודרני, ובמידה רבה הקדים אותו ובישר את התהוותו.
הרב זקס מצביע על כך ששורשיה הערכיים של המודרניות נעוצים במסורת היהודית. לגבי היהודי המודרני, הוא טוען, הבחירה ביהדות אינה הפניית גב לערכים שבהם הוא מחזיק; אדרבה — היא מעמיקה את חיבורו לאותם הערכים עצמם. עם זאת, עיקר עבודתו של הרב זקס אינה בחשיפות הגנים היהודיים של המודרניות, אלא בהצבעה על תחלואיה של זו. המחאה היהודית כנגד העולם העתיק לא רק יצרה את המודרניות; יש לה גם מה לומר לאותה מודרניות. הרב משיב את הקסם שבשותפות בקולקטיב היהודי באמצעות הזמנת המתחבט להצטרף לקבוצה אשר עיצבה ועודנה מעצבת את דיוקנה הרוחני של האנושות.
העתקת הדגש האפולוגטי של הספר מהטענה היהודית אל האדם היהודי משקפת את טענתו של הרב זקס לגבי היהדות עצמה. היהדות אינה מציבה בפני מאמיניה אידיאות שיש לאחוז בהן, אלא משימות שיש למלאן. מאמציו של רבי יהודה הלוי כוונו להוכיח את האותנטיות של ההתגלות האלוהית לישראל; הרב זקס מתאמץ להוכיח את האפקטיביות הערכית של דת ישראל. בשורות הקרובות נציג את ההנחות הפרשניות והמחשבתיות העומדות ביסוד המהפכה הקופרניקאית המעתיקה את הדיון ממקורה של הדת אל תכליתה.
<b>חברה או טבע</b>
באופן מסורתי, הטבע הוא המרחב המרכזי שבו פוגש האדם הדתי את האלוהים. בכל הדתות ובכל התקופות עוררה העמידה הנפעמת של האדם מול הטבע התרגשות דתית עזה. כלשונו של האנתרופולוג מירצ'ה אליאדה:
<span class="poetry indentAll">עצם ההסתכלות בכיפת השמים גורמת בהכרה "הפרימיטיבית", להתנסות דתית... התבוננות עזה מעין זאת היא שוות ערך להתגלות.<sup style="color: gray;">1</sup></span>
אלברט איינשטיין היטיב לבטא תחושה זו בדבריו האוטוביוגרפיים:
<span class="poetry indentAll">ספק גדול, אם יימצא איש מדע מעמיק, שאין דתיות מופלאה במינה מסגולות נפשו... דתיותו — השתוממות נפעמת על ההרמוניה שבסדרי בראשית, המגלה תבונה נשגבה כזו, שכל חכמה ובינה שבמחשבת האדם ועצתו אינן כנגדה אלא הבהוב עמום, הבטל ומבוטל.<sup style="color: gray;">2</sup></span>
הרב זקס טוען שהמקרא אינו מעודד דתיות מסוג זה. העולם הפגני זיהה את הטבע כמרחב שבו שוכנים האלים. המהפכה המונותיאיסטית מוציאה את אלוהים מהטבע ובכך מרוקנת את הטבע מהקסם שבו. הנפרדות של אלוהים מהטבע מתבטאת בפסוק הראשון של התורה: "בראשית ברא אלהים את השמים ואת הארץ". אם אלוהים הוא בורא השמים והארץ, משמע שהוא אינו השמים והארץ.
כתחליף לטבע מציעה התורה את האדם כמדיום המרכזי למפגש עם אלוהים. התורה מרוקנת את הטבע מאלוהות ומחדירה אותה בחזרה לעולם דרך האדם: "בצלם אלהים ברא אֹֹתו".<sup style="color: gray;">3</sup> למהפך זה השלכות רבות. עתה על התשוקה הדתית להיות מועתקת מהטבע אל החברה האנושית. לא בחקירה המדעית מגלה האדם את האלוהים, כי אם באינטראקציה האנושית. לדוגמה, בית הכנסת הנו מקום קדוש, אך קדושתו אינה נובעת ממיקומו אלא מעצם העובדה שבני אדם מתכנסים בו. המרת הקוסמוס בחברה כזירה המרכזית של הדרמה הדתית מהווה את היסוד הרעיוני של המהפכה היהודית. להלן נראה כיצד המרה זו מכוננת את עמדתה של המסורת היהודית ביחס לשני ערכים מרכזיים: חירות ושוויון.
<b>חירות</b>
אחת מהמשמעויות של המרת הטבע (כמושא ההתבוננות של האדם הדתי) באדם נדגים באמצעות מדרש שהרב זקס מנתח בספרו.
<span class="poetry indentAll">ויאמר ה' אל אברהם לך לך וגו'... אמר ר' יצחק משל לאחד שהיה עובר ממקום למקום וראה בירה אחת דולקת, אמר: תאמר שבירה הייתה בלא מנהיג? הציץ בעל הבירה, אמר לו: אני הוא בעל הבירה. כך, לפי שהיה אברהם אבינו אומר: תאמר שהעולם בלי מנהיג? הציץ הקב"ה, אמר לו: אני הוא המנהיג אדון כל העולם, ויתאו המלך יפיך (תהלים מה:יב) ליפותך בעולם, כי הוא אדניך והשתחוי לו (שם), ויאמר ה' אל אברהם לך לך וגו'.<sup style="color: gray;">4</sup></span>
על פי הפירוש הקלאסי, הקוסמוס מופיע מול אברהם שבמדרש כארמון מואר. אברהם מתבונן בעולם ומביע השתוממות — השתוממות מהסדר המופתי שבעולם. פליאה זו מסבירה את תחילת מסעו הדתי של אברהם. אריסטו כתב "שהפליאה היא ראשיתה של הפילוסופיה"; על פי המדרש היא גם ראשיתו של המונותיאיזם. אולם הרב זקס מציע קריאה חלופית. אברהם אינו מתבונן בטבע כי אם בחברה האנושית. בהתבוננות זו הוא מבין את מצבה הרקוב: את האי–צדק שבעולם, את שגשוגם של הרשעים ואת נפילתם של הצדיקים. העולם מצטייר בעיניו כארמון העולה באש! פליאתו "תאמר שהעולם בלא מנהיג?" אינה רטורית כי אם אמיתית. אברהם מסיק שאין מסדר לעולם! אולם אלוהים מתגלה אליו: "אני הוא המנהיג אדון כל העולם". אלוהים אינו נותן תשובה לשאלת הצדק האלוהי, אלא מצווה "לך לך". הוא אינו מציע תיאוריה שתסביר את הבעיה; במקום תשובה הוא פונה אל האדם במשימה — ללכת ולתקן את העולם. זהו לב לבה של משמעות המרת הטבע בחברה כמושא להתבוננות הדתית. הטבע מעורר פליאה מדעית, ואילו החברה מעוררת את האדם לפעולה מוסרית או פוליטית. לעומת הטבע, המעניק סיפוק למתבונן בו, החברה מעוררת כעס אצל המתבונן בה. המרת הטבע בחברה כמושא ההתבוננות הדתית מעבירה את המתבונן ממחשבה פנימית לפעולה.
את המחאה היהודית נגד הפגנים ממקד הרב זקס, כדרכו, לא בטעותם התיאולוגית של הללו, אלא בחברה האנושית המעוותת שאותה יצרו. במרכז הפגניות עומדת הסגידה לטבע. האדם מתבונן בטבע ומזהה מאבק בין איתניו — השמים, הים ועוצמות האדמה. כוחות הטבע עוברים פרסוניפיקציה, ובין האלים המייצגים אותם יש מנצחים ויש מפסידים. ההייררכיה שבפנתיאון מבטאת את ההייררכיה שבטבע. המערכת הפוליטית שתפיסת עולם זו יוצרת אף היא הייררכית. הסוגדים לטבע יצרו חברה אנושית שהיא השתקפות צלולה של מערכת הכוחות הפועלים בו. כבבואה למערכת זו, שאותה מפעיל ריבון המקיים את הטבע בתבנית הייררכית באמצעות הפעלה מתמדת של כוח, הם יצרו חברות מעמדיות שבהן השליטים מפקחים על ההייררכיה באמצעות הפעלה מתמדת של כוח. הפוליטיקה של חיקוי הטבע היא פוליטיקה שבה השליטים שודדים מהנשלטים את חירותם.
המונותיאיזם המרוקן את הטבע מהיסוד האלוהי שבו חוסם את הנטייה לכונן חברה המשקפת את הטבע. ההפרדה בין האלוהים לטבע מאפשרת לחברה להתעלות מעל לטבע. הטבע אמנם מעניק לחזק את מעמד הבכורה, אך האדם יכול לכונן חברה המקנה את מעמד הבכורה לצודק. זיהוי האלוהות באדם חלף זיהויה בטבע חותר תחת ההייררכיה החברתית של העולם העתיק. במסופוטמיה ובמצרים השליטים נתפסו כנבראים בצלמו של האל, ואילו התנ"ך פותח ברעיון שכל בני האדם נבראו בצלם אלוהים. זוהי דמוקרטיזציה של האיכות המטפיזית של השליטים. כוחה של המהפכה המונותיאיסטית אינו בתשובתה לשאלה "מי הוא אלוהים", אלא בתשובתה לשאלה "מי הוא האדם". העתקת האלוהות מהטבע לאנושות משחררת את האדם מכבלי הטבע ומאפשרת לו ליצור את עולמו ולא להשתעבד לתבניות קיימות.
פעולה חתרנית זו אינה אנכרוניסטית; היא רלוונטית גם מול העולם החדש. כשם שהסגידה לטבע איימה על החירות האנושית בעולם העתיק, הסגידה למדע הטבע מאיימת על החירות האנושית בעת החדשה. מאז המאה השמונה–עשרה מנסה האדם המערבי להפעיל את הישגי מדעי הטבע על מנת ללכוד בחוקיהם התבוניים גם את דפוסי ההתנהגות האנושית. התיאוריות החברתיות של קרל מרקס ושל אמיל דורקהיים הן דוגמאות מובהקות לכך. ראיית החברה כהשלכה של הטבע אפשרה למדעני החברה לסבור שדפוסי ההתנהגות האנושיים ממושטרים בסדרה של חוקים שאפשר לחשפם, ובכך לצפות את ההתנהגות האנושית העתידית. למחאה היהודית נגד העולם הפגני יש עמדה גם מול העולם המודרני. כשם שהחברה הנתפסת כהשתקפות של הטבע מאיימת על החירות האנושית, כך גם החברה הנתפסת כהשלכה של הטבע ונכנעת לחוקיו מאיימת לבלוע את האוטונומיה הרצונית של האדם. הפגניות נעלמה אך הנטייה האנושית לאפשר לטבע להעלים את האדם לא נגוזה. הרב זקס קורא לשקם את תפקידה של היהדות — לקרוא תיגר על תבניות מחשבה השוללות את ערכו של האדם שנברא בצלם אלוהים.
<b>שוויון</b>
את תמצית טענתו של הרב זקס ניתן לבטא באמצעות שאלה ששאל אחד מגדולי התיאולוגים של המאה העשרים, הרב אברהם יהושע השל, בעניין עבודה זרה. האיסור על אלילות אינו איסור על סגידה לאלוהים אחרים בלבד; הוא מכיל בתוכו גם איסור על עבודת ה' באמצעות צלמים. אסור לאדם לכונן איקונין המייצג את אלוהים. אולם הפרק הראשון שבתורה מתאר איקונין המייצג את אלוהים בעולם — האדם. המצווה הראשונה בתורה, "פרו ורבו", עומדת בניגוד לאיסור שמציבה התורה — איסור יצירת צלמים בדמות אלוהים. הרעיון שבהתרבותם מגבירים בני אדם את השתקפות האלוהים בעולם מתבטא בדבריו המפורסמים של ר' אלעזר בן עזריה:
<span class="poetry indentAll">דרש ר"א בן עזריה: כל מי שהוא מבטל פריה ורביה מעלה עליו הכתוב כאילו הוא ממעט את הדמות מ"ט, כי בצלם אלהים עשה את האדם, וכתיב בתריה ואתם פרו ורבו וגו'.<sup style="color: gray;">5</sup></span>
על פי השל, האיסור ליצור צלמים אינו נובע מכך שלא ניתן לייצג את אלוהים בצלם, אלא מכך שישנו רק צלם אחד שאותו מותר לייצר — האדם. האלילות היא פגיעה במונופול שיש לאדם על ייצוג האל בעולם. ייחוס תפקיד ייצוג האל לעצים ולאבנים שובר את הבלעדיות שיש לאנושות בתפקיד זה, ומנשל את האדם מייחודיותו. על כן, יותר משהאלילות היא בעיה תיאולוגית, היא בעיה הומאנית.
זיהוי האלוהות במין האנושי כולו מכונן שוויון מטפיזי בין בני האדם. האליטות הרוחניות של העולם העתיק מאבדות את ייחודן האקסקלוסיבי. התפיסה שלפיה אלוהים שוכן בקרב כל בן אנוש מערערת את יסודותיו של רעיון התיווך, הגורס שישנם אנשים המתווכים את נוכחות האלוהים עבור אנשים אחרים, ומביאה לקריסתם של מבנים דתיים המבוססים עליו. פריצת ההייררכיה הדתית הנוקשה הקיימת בעולם העתיק וההכרה בקיומו של שוויון מטפיזי עקרוני בין בני האדם משתקפות גם במסגרת המדינית. לטענת הרב זקס, המסורת היהודית מכילה את הגנים של הרעיונות הבסיסיים ביותר של הציביליזציה המערבית, ובתוכם עקרון השוויון בפני החוק. העולם הפגני, אשר לכד את האיכויות האלוהיות בתוך החוגים השליטים, פיצל את החברה ויצר בתוכה רמות שונות של מחויבות לחוק. השליטים הם יוצרי החוק והנשלטים כפופים לו. בעולם הפגני נהנה המלך ממעמד של מי שאינו יכול לשגות — הוא חסין מפני חטא וחף מכל טעות, וזאת לא משום שהוא מקפיד תמיד לקיים את החוק אלא משום שכל מעשיו באשר הם מהווים את החוק עצמו. המהפכה המקראית אינה מכריזה שהכל שפיט, אלא שכולם שפיטים. גם השליט, המכונן את החוק עבור הנשלטים, כפוף לחוק כמותם. אולם, על פי הרב זקס, גם מהפכת השוויון טרם הושלמה. המעבר משוויון מטפיזי לשוויון משפטי אכן מאפיין רבות מהחברות המערביות. אולם הדתות המונותיאיסטיות הגדולות המתגוששות בהתנגשות הציביליזציות בפתח המאה העשרים ואחת מציעות לעולם סוג אחר של הייררכיה מטפיזית — ההייררכיה בין הצודקים לשאינם צודקים. הנצרות והאיסלאם אינן מציעות הייררכיה גזעית או מעמדית. ההייררכיה בדתות מבדילה בין אלה האוחזים בדוגמות הבסיסיות של דתם לאלה שאינם אוחזים בהן; בין בעליה הבלעדיים של האמת ובין ההולכים בנתיבות השקר. החלופה המקובלת היום לעולם המונותיאיסטי הדוגמטי היא הפלורליזם הרלטיביסטי והספקני. באמצעות העלמת אלוהים מהעולם מעלימים גם את ההייררכיות המעוותות שדמותו יצרה תמיד בהיסטוריה. בהעדר אלוהים, ובהעדר אמת, יכולה הספקנות לעצב עולם גיאו–פוליטי שבו שורר שלום, במקום מלחמה מתמדת בין צודקים לטועים.
לטענת הרב זקס, החלופה הפוסט–מודרנית אינה החלופה היחידה. המסורת היהודית מציעה אופציה שלישית שאינה דוגמטית אך גם אינה ספקנית. המודל היהודי שמציב הרב זקס הוא מודל של 'מונותיאיזם פלורליסטי'. יש אלוהים, אך לאף דת אין מונופול על הדרך היחידה לעבוד אותו. יש אמת אוניברסלית, אך כל קבוצה אנושית מבטאת אותה בדרכה הפרטיקולרית. כלשונו של הרב זקס, אלוהים אוהב את המגוון, והאדם מצוּוה לרומם את ההטרוגניות.
רעיון בחירת ישראל אינו עומד בניגוד למונותיאיזם פלורליסטי ואף אינו מקדם הייררכיה דתית הממקמת את היהודים מעל לכל העמים. על פי הרב זקס, באופן פרדוקסלי, בחירת ישראל דווקא חותרת תחת רעיון ההייררכיה המטפיזית. בחירת ישראל מבטאת נראטיב מקראי שבו אלוהים תמיד מפתיע את ההיסטוריה בכך שהוא בוחר בחסרי הכוח, בנדכאים, בנשלטים ולא בשליטים. עם ישראל נבחר לא בגלל עליונותו הגנטית אלא בגלל נחיתותו הפוליטית. לניתוח הפרשני–תיאולוגי של הרב זקס שורשים מדרשיים עמוקים:
<span class="poetry indentAll">לעולם הקדוש ברוך הוא תובע דמן של נרדפין מן הרודפין. תדע לך שכן הוא, שכן הבל נרדף מפני קין ובחר הקדוש ברוך הוא בהבל, שנאמר (בראשית ד:ד) וישע ה' אל הבל ואל מנחתו; נוח נרדף מפני דורו ולא בחר הקדוש ברוך הוא אלא בנוח, שנאמר (בראשית ז:א) כי אותך ראיתי צדיק לפני בדור הזה; אברהם נרדף מפני נמרוד ובחר הקדוש ברוך הוא באברהם, שנאמר (נחמיה ט:ז) אתה הוא ה' האלהים אשר בחרת באברם...; ישראל נרדפין מפני האומות ובחר הקדוש ברוך הוא בישראל שנאמר (דברים יד) ובך בחר ה' להיות לו לעם סגולה.<sup style="color: gray;">6</sup></span>
באמצעות בחירת עם העבדים מבהיר אלוהים להיסטוריה שאין לקדש את ההייררכיות הקיימות אלא יש לחתור תחתיהן.
<b>ההיסטוריה היהודית כהדגמת צלם אלוהים</b>
במהלך הספר מצביע הרב זקס על פרדוקס כפול ביחסם של רבים מבני העם היהודי בדורנו לשורשיהם. ביטויו הראשון הוא בפער שבין הדימוי העצמי הנמוך של היהודי לדימוי הגבוה שהמסורת היהודית זוכה לו בקרב רבים מבני אומות העולם. יהודים רבים משתדלים להצניע את יהדותם ולהבליט את הצדדים האוניברסליים שבה, וזאת על אף שענקי רוח כדוגמת טולסטוי וניטשה ביטאו את הערצתם האדירה ליהודים ולהישגיהם, ואת הכרת התודה שלהם לתרומתם הרבה לתרבות המערבית.
העם היהודי הוא עם שניצח את ההיסטוריה. שוב ושוב חוזר הרב זקס אל העובדה שבמשך למעלה ממאה דורות, בתקופה שבמהלכה נעלמו כל האומות הקדומות, ביטא העם היהודי רצון עז להמשיך ולהתקיים. וכאן אנו מתוודעים לפן הנוסף של הפרדוקס: האומה שתמיד הייתה מחויבת למורשתה יותר מכל אומה אחרת מרגישה כיום מחויבת למורשתה פחות מכל אומה אחרת. במהלך הספר מציג הרב זקס נתונים מתוך סקר שנערך בשנת 1991 בניו יורק, ובחן את מידת מחויבותם של מאמיני דתות שונות למורשתם. הנתונים מפתיעים. על השאלה "עד כמה חשובה הדת בחייך?" השיבו שבעים וארבעה אחוזים מן הנוצרים השחורים, חמישים ושבעה אחוזים מהקתולים הלבנים וארבעים ושבעה אחוזים מהפרוטסטנטים הלבנים: "חשובה מאוד". רק שלושים וארבעה אחוזים מן היהודים שהשתתפו בסקר השיבו תשובה זו.
בפער הכפול שבין הדימוי העצמי של היהודים ובין דימוים החיצוני, בין עוצמת מחויבותם בעבר ובין מחויבותם הרופפת בהווה, ניצב ספרו של הרב זקס. במידה רבה הספר מבקש לאפשר לקורא היהודי להסתכל על היהדות מנקודת המבט המעריצה של המתבונן מהצד, להתבונן בפלא ההישרדות של היהודים ובהשפעה חסרת הפרופורציות שלהם על התרבות האנושית ובאמצעות זאת להגיע לידי חידוש גאוותו המסורתית ביהדותו.
הספר מיישם את טענתו שלו. הוא קורא להמיר את הטבע באדם ולראות בו את הזירה המרכזית שבה מתגלה האלוהים, והרב זקס מדגים זאת באמצעות התבוננות מעוררת השראה בקבוצה אנושית אחת — היהודים — קבוצה שההתבוננות בה מעוררת יראת אלוהים:
<span class="poetry indentAll">אני מאמין שהיהדות נתנה תשובות הולמות על השאלות הגדולות: אלוהים והמין האנושי, אוניברסלי לעומת פרטיקולרי, היחיד והחברה, השכלה וחיי רוח, צדק וחמלה, שוויון וכבוד האדם... אני מאמין שהיהודים והיהדות לא היו שורדים זמן רב כל כך, ובתנאים מגוונים ולא אחת עוינים כל כך, אלמלא גילו סדרה של אמיתות עמוקות על אודות מצב האדם. מאז ימי קדם, ועל אף שלא היו בכליהם עוּבדות מסייעות, היו אבותינו משוכנעים שהחזון שחשו כי אליהם פנה יוסיף ויתקיים כל עוד יתהלך אדם עלי אדמות; ומסתבר שעד כה הוכחה צדקתם. הדרמה מיוסדת–הברית, חרף אי–סבירותה, התפתחה פחות או יותר כפי שהתוו בדבריהם. אם אין זו הוכחה, אזיי זו לפחות רמיזה לכך שההיסטוריה היהודית היא מגילה שבאמצעותה שיגר אלוהים, בכתב יד ייחודי, מסר למין האנושי (עמ' 162).</span>
<b>מקומה של מדינת ישראל</b>
הציונות קמה כמענה ל"בעיית היהודים". במחצית השנייה של המאה התשע–עשרה היה ברור לכל שהיהודים הם בעיה. גם יהודים רבים חשו כך. שנאת ישראל נתפסה כגרעין הבעיה, והפנטזיה היהודית שרווחה בחוגים אינטלקטואליים יהודיים באירופה הייתה להתקבל כאזרחים שווי זכויות אצל האומות שבקרבן שכנו. רבים חשו כי תנאי הכרחי לאמנציפציה הוא ביטול הזרות היהודית, וכי על היהודים לוותר על זהותם תמורת התקבלותם כאזרחים מן המניין. את הציונות יצרו הוגים כדוגמת בנימין זאב הרצל וברנאר לזאר, כאשר חשו שהאמנציפציה כשלה ואומות אירופה אינן מקיימות את חלקן בעסקה ההיסטורית. היהודים מעלימים את זהותם הפרטיקולרית אך אינם זוכים בתמורה לכך בקבלה אוניברסלית. השואה הוכיחה את צדקת האינטואיציה של הציונים. ביטול ייחודיותו של עם ישראל לא הביא להיעלמה של שנאת ישראל. אך אותה שואה שהוכיחה את טענת הציונות היא גם עדות לכישלונה. הציונות קמה על מנת למנוע חורבן של יהודי אירופה. מדינת ישראל, שתכליתה המקורית הייתה למנוע את השואה, קמה רק לאחריה. הציונות ההרצליאנית צדקה בניתוח הבעיה אך כשלה בפתרונה. היא מימשה את הפעולה שנועדה למנוע את החורבן — לאחר התגשמותו.
הגם שהשואה מצביעה על הטעות התיאורטית שבאמנציפציה ועל הכישלון הפרקטי של הציונות, היא הביאה להצלחת שתי התנועות הללו גם יחד. בעקבות השואה קמה המדינה היהודית. בד בבד, יהודים ברחבי אירופה וארצות–הברית נהנים היום מסובלנות רבה, כתוצאה מאימוץ האתוס הרב–תרבותי בידי הציביליזציה המערבית — אימוץ שיש לראותו בעיקר כריאקציה לאימי מלחמת העולם השנייה והשואה. אפשר לומר כי היהודים נהנים מאמנציפציה מלאה בלונדון, בניו יורק ובלוס אנג'לס, ומריבונות מלאה בתל אביב ובירושלים.
ספרו של הרב זקס נכתב במקור עבור הקהילות היהודיות המשגשגות בתפוצות, אשר זוכות לקבלה מלאה בקרב המדינות שבקרבן הן שוכנות. המעבר מעם נבחר לעם בוחר הוא מאפיין ייחודי של יהודים בעידן הצלחת האמנציפציה. במאה התשע–עשרה ביקשו יהודים להמיר את זהותם תמורת התקבלותם בקרב האומות, ואילו כיום, בעידן המולטי–אתני, אין האומות הנאורות דורשות מהם את המרת הזהות כתנאי לקבלתם. היחסים הסיבתיים התהפכו. ביטול הייחודיות היהודית אינו תנאי לקבלה, אלא תוצאה של זו. קבלתם המלאה של היהודים בארצות–הברית, לדוגמה, שוברת את המחיצות המגוננות על הזהות היהודית, ומובילה לנתונים המבהילים המצביעים על כך שלמעלה מחמישים אחוזים מהיהודים שם נישאים בנישואי תערובת.
האמנציפציה שהיהודים בתפוצות זוכים לה מבטלת עבור רבים את הצורך הקיומי במדינת היהודים. הציונות קמה כתוצאה מכישלון האמנציפציה; איזה צורך יש בה לאחר הצלחתה של זו? אולם דווקא אותה הצלחה מחדדת את הצורך בקיומה המשגשג של מדינת היהודים. כישלון האמנציפציה הביא לחורבן פיזי של היהודים, אך הצלחתה מביאה לחורבן הזהות היהודית. מיליוני יהודים נעלמים בדורות האחרונים לא באמצעות השמדה פיזית אלא באמצעות התבוללות. אם הציונות שקמה לאחר כישלון האמנציפציה ביקשה לתת ליהודים מקלט פיזי, הציונות שלאחר הצלחתה מעניקה להם מקלט זהותי. ייתכן שכיום אין ישראל מתפקדת עוד כמקלט פיזי — במדינת ישראל יהודים נרדפים ומאוימים בשל יהדותם יותר מבכל מקום אחר בעולם. עם זאת, מדינת ישראל היא המקום היחיד בעולם שבו הזהות היהודית מוגנת. תשובתה של הציונות לשאלה שמעלה ספרו של הרב זקס, "מדוע להיות יהודי", היא העלמת השאלה עצמה. במדינת ישראל היהודי אינו נדרש לבחור ביהדותו; הדילמה אינה קיימת.
אולם דווקא משום כך, ספרו של הרב זקס מאתגר את השיח הציבורי הישראלי. העובדה שהזהות היהודית מובנת מאליה מנוונת את ערנותם של הישראלים לשאלת זהותם. העובדה שאין צורך להשקיע מאמצים תיאולוגיים על מנת להצדיק את הבחירה ביהדות הופכת את השיח התיאולוגי היהודי בישראל לרדום. "מדוע להיות יהודי?" שאלה זו, המוצגת כאן בפני הקורא העברי, יש בכוחה לעוררו מתרדמתו בכל הנוגע לזהותו. ספרו של הרב זקס מציג את המסורת היהודית כתנועת מחאה עתיקה שמשימתה טרם הגיעה אל סיומה. לא זו בלבד שהיהודי עובד את האלוהים, הוא גם עובד עם האלוהים במטרה ליצור עולם שלם יותר וצודק יותר. ספרו של הרב זקס אינו נדרש לשאלת תפקידה של מדינת ישראל בהובלת שינוי הקלסתרון הרוחני של האנושות. נראה שאת הפרק החסר הזה הותיר רבה הראשי של אנגליה לכוחות המתגלים בדורה השלישי של מדינת ישראל, שיכתבוהו בדמותם ובדיוקנם.
<b>מיכה גודמן</b>
כפר אדומים
סיוון התשס"ז / מאי 2007
