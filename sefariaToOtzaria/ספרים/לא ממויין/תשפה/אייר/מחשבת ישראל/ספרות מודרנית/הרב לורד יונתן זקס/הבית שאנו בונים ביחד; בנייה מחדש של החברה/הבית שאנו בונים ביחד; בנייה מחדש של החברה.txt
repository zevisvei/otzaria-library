<h1>הבית שאנו בונים ביחד; בנייה מחדש של החברה</h1>
יונתן זקס
<h2>פתח דבר</h2>
<b>הבית שאנו בונים ביחד,</b> ספרו של הרב לורד יונתן זקס זצ"ל, הוא התרגום העברי לספר שראה אור לראשונה בלונדון ב־2007, אך הזמן שחלף לא עמעם את חשיבות השאלות הניצבות במרכזו: למה נוצרו במדינות מערביות "גטאות" של קהילות לא מצטלבות? מהי חשיבותה של אחריות קיבוצית לחברה כולה? והאם קבוצות מגוונות של פרטים יכולות לבנות אתוס משותף – בית משותף?
<b>הבית שאנו בונים ביחד</b> ראה אור שנתיים אחרי מתקפות הטרור הרצחניות שאירעו ברכבת התחתית של לונדון ב־7 ביולי 2005 ובהן נהרגו 52 בני אדם ויותר מ־700 נפצעו. הפיגועים זעזעו את לונדון ואת העולם כולו וזרעו פחד, בלבול וכאב. בהמשך הם הולידו דיונים על ניכור חברתי ואפליה ועל הצורך למצוא אתוס משותף שאזרחי בריטניה יוכלו להתלכד סביבו.
הרב זקס, דמות בולטת בתחומי ההגות היהודית והפילוסופיה הפוליטית, נטל חלק חשוב בדיאלוג הכללי על שאלות אתיקה ומוסר בבריטניה. עוד הרבה לפני פיגועי 2005 הוא דיבר על האתגרים הניצבים בפני החברות המודרניות – פילוג הולך וגובר, שסעים חברתיים, העדר ערכים משותפים ועוד – וקרא לשוב ולהדגיש את יצירתה של חברה מכילה ומלוכדת. בספר הוא מלמד, על בסיס ההגות היהודית והמוסר היהודי, כיצד פרטים וקהילות יכולים לפעול יחד ליצירת בית משותף לכולם מתוך כבוד הדדי, חמלה ואחווה.
אחד המאפיינים המרכזיים בהגותו של הרב זקס הוא ההבחנה הייחודית שהוא עושה בין "ברית חברתית" ל"אמנה חברתית". אמנה חברתית נוצרת מתוך הסכמה תיאורטית בין פרטים בחברה לשתף פעולה לתועלתם האישית, אך הברית החברתית מדגישה קשר עמוק ומשמעותי יותר, הנטוע בערכים משותפים, באחריות ובמחויבות שמעבר להבדלים בין פרטים. הרב זקס טוען כי ברית חברתית אינה מתמצה בהסכמות של "תן וקח" בלבד, אלא יוצרת בין חברי הקהילה חיבור והשתייכות במובן העמוק, על סמך הבנה משותפת של ערכים ויעדים של הכלל. חיבור כזה אינו נובע מאינטרסים בלבד, אלא יש בו תחושה של חובה מוסרית ואחריות כלפי הזולת. הוא גם אינו מצטמצם לשאלת זכויות הפרט אלא עוסק בהכרה ובמימוש של חובתנו כלפי אחרים. הדדיות וסולידריות – מצב שבו הפרטים בחברה תומכים זה בזה ודואגים זה לזה – תורמות לרווחת החברה כולה, ובונות מערכות יחסים ואמון בין פרטים ובין קבוצות. הרב זקס מדגיש כי ברית חברתית זו איננה סטטית אלא דינמית ומחייבת את חבריה לחדש אותה שוב ושוב כדי ליצור חברה המתאפיינת בצדק, בחמלה ובלכידות.
<b>הבית שאנו בונים ביחד</b> קרא לפרטים ולקהילות בבריטניה לפעול כדי להתלכד בעקבות משבר. ב־7 באוקטובר 2023 ספגה ישראל מתקפת טרור רצחנית הרבה יותר מפיגועי 7 ביולי 2005 בלונדון. אחרי תקופה כאובה של תסיסה חברתית בעקבות יוזמת ה"רפורמה המשפטית" של ממשלת ישראל, יצרו פיגועי 7 באוקטובר ומה שהתחולל בעקבותיהם חשבון נפש מעמיק בשאלת הלכידות החברתית והאתוס שיוכלו לאחד את "ארבעת השבטים" של ישראל.
העקרונות שמציג הרב זקס בספרו אומנם מתמקדים בבריטניה, אך מבחינות רבות הם נוגעים גם לישראל. ישראל היא חברה מגוונת של אזרחים בני דתות שונות הבאים מרקע דתי, תרבותי ואתני שונה. אין לישראל דרך טובה יותר מלראות בהכלה ובגיוון יתרון ולא גורם מפלג, ולקרוא לקהילות השונות להתבסס על ערכים משותפים, על עקרונות מוסר ועל אחריות קיבוצית, המדגישים את חשיבות שיתוף הפעולה של פרטים וקהילות למימוש יעדים משותפים. החברה הישראלית, שמתנהל בה ויכוח סוער על זהות לאומית, פלורליזם דתי ושילוב חברתי, תוכל לצאת נשכרת מהתמקדות בערכים המשותפים. כך, היא תיצור תחושה של אחדות ומטרה משותפת, דיאלוג והקמת גשרים של הבנה, אשר יוכלו לסייע בקידום הפיוס, הדו־קיום, הלכידות החברתית ותחושת ההשתייכות.
תרגום הספר מעניק לקוראי העברית גישה למסר העוצמתי והאקטואלי של הרב זקס. ההתמודדות עם האתגרים שמציבים לפנינו פיגועי 7 באוקטובר, חושפת את הצורך באתוס של אחריות משותפת. התובנות החשובות העולות מן הספר יוכלו לעזור לנו ליצור בישראל חברה מכילה, מלוכדת וחומלת יותר, שבה השונות והאחדות יתקיימו זו לצד זו, ויוכלו לעזור לנו לבנות את המסגרת האיתנה והחסונה שאנו זקוקים לה כל כך.
אלן פלד<br>אדר ב' ה'תשפ"ד
<h2>תודות</h2>
אני מודה לפרופ' לזלי וגנר, לדייוויד פריי ולדייני בית הדין של לונדון, ולג'סטין מקלרן על קריאת כתב היד וההצעות המועילות הרבות. כתמיד אני חב רבות לעובדי משרדי על תמיכתם הנפלאה. ותודה מיוחדת מעומק הלב לאיליין על התמיכה המתמדת.
<h2>חלק א; איך הגענו עד הלום?</h2>
<h3>פרק 1; מבוא</h3>
<h3>פרק 2; החברה כבית כפר, מלון או בית</h3>
<h3>פרק 3; היסטוריה קצרה של הרב תרבותיות</h3>
<h3>פרק 4; תבוסת החירות בשם החירות</h3>
<h3>פרק 5; קורבנות</h3>
<h3>פרק 6; טכנולוגיה ופרגמנטציה של התרבות</h3>
<h3>פרק 7; הפּנייה פנימה</h3>
<h2>חלק ב; תיאוריה של יצירת חברה</h2>
<h3>פרק 8; קלסיקה פוליטית נשכחת</h3>
<big><strong>קלסיקה פוליטית נשכחת</strong></big>
<span class="poetry indentAll">הבעיה העיקרית עם הדור הנוכחי הוא שהוא לא קרא את פרוטוקול הישיבה האחרונה.<br/>ריצ'רד מ' ויבר</span>
כשהעולם מתקיים כסדרו, כשהלחצים המופעלים על המערכת אינם חורגים ממסגרת הפרמטרים של מאמץ המתיחה שלה, אנחנו מחפשים פתרונות לבעיות במסגרת דרך החשיבה המקובלת שלנו. ההפך הוא הנכון כשהסדר משתבש, כשהעולם משתנה כמעט מהר מכפי יכולתנו לשאת זאת, כשאנו מוצאים את עצמנו לכודים "בין שני עולמות, האחד מת והאחר חסר אונים מכדי להיוולד", בניסוחו הבלתי נשכח של מת'יו ארנולד.
זהו המצב שבו אנו נמצאים היום. מהפכת טכנולוגיית המידע המתדלקת את השינוי הגלובלי היא אחת התמורות הגדולות בתולדותינו, תמורה גדולה לא פחות מהמעבר משלב הציידים־לקטים אל החקלאות, או מהמצאת הדפוס ששמה קץ לימי הביניים. אין לנו כיום שום דרך לדעת מה תהיה התוצאה הסופית. את ההיסטוריה אפשר לפענח רק בדיעבד.
לחצי המאמץ מתחילים להסתמן בדמוקרטיות הליברליות במערב. המארג החברתי נפרם. כוחות מרחיקים אותנו זה מזה וכבר אין מכנה משותף גדול דיו שילכד אותנו. מצד אחד, החברה מתפרקת לפרטים ולקבוצות ואין עוד תחושה משותפת כוללת של פעולה למען טובת הכלל. מצד שני, הדתיות מרימה ראש ומובילה לפחות חלק מהאנשים לקרוא תיגר על החופש עצמו, כפי שמושג זה הובן עד כה במערב.
הפוליטיקאים החלו להבין שאם ברצוננו להגן על החירות אנו צפויים למלחמת רעיונות. אומנם בטווח הקצר דומה שאין כל טעם ברעיונות, אבל בהם טמון ההבדל לטווח הארוך. בעיראק ובאפגניסטן למדנו שקל להשיג ניצחון במלחמה אבל קשה להשיג שלום. סילוק רודנים הוא עניין פשוט, אך לא כך יצירתה של חברה חופשית. כאן מתבררת החשיבות של מה שמכונה אצל ג'וזף נאי "הכוח הרך", כוחם של הרעיונות, התרבות והדמיון המוסרי. הם אינם מחליפים את הצורך בפוליטיקה המקובלת ובדיפלומטיה המוכרת, אבל הם חייבים להתלוות אליהן.
אחד הסימנים המבשרים את המעבר לעידן חדש הוא העובדה שהנוסחאות הישנות אינן פועלות עוד. הפתרונות המוסכמים נוסו. ונכשלו. בזמנים שכאלה אנחנו מגיעים אל האפשרות של מה שמכונה אצל ת"ס קון (Kuhn) בשם שינוי פרדיגמה (paradigm shift). אנחנו זקוקים לתיאוריה חדשה; עלינו להתבונן בדברים בדרך חדשה.
תיאוריות חדשות עשויות לצמוח במקומות בלתי צפויים. ון גוך הושפע מהציור היפני, גוגן מתרבות האיים של סמואה, מודיליאני מאומנות אפריקאית. פרויד שאב השראה מסופוקלס ומהמיתוס של אדיפוס. פסיכולוגים פנו אל הדלאי לאמה ואל הבודהיזם הטיבטי. רבים מהפילוסופים של המוסר פנו אל יוון העתיקה. הזדקקות למשאביה של תרבות אחרת כדי להתמודד עם בעיות הכאן והעכשיו היא מעשה יצירתי, אחד הצעדים החזקים העומדים לרשותנו.
כשאנו פונים אל מקורות כאלה איננו מנסים להחיות עבר או להשיב תור זהב שאבד. איננו שוקעים בנוסטלגיה. אנחנו נשארים במאה ה־21, על שלל בעיותיה ואפשרויותיה. המעשה שלנו הוא עמידה מודעת מחוץ לזרם המחשבה הקיים, מתוך ידיעה שזרם זה מיצה את עצמו ובמצב שנוצר אין צורך בעוד מאותו הדבר.
אני מבקש לקחת קלסיקה פוליטית נשכחת ולהציג באמצעותה קבוצה של מושגים שיאפשרו לנו לשנות את חשיבתנו על החופש. הטיעון בן זמננו למען הדמוקרטיה הליברלית אינו הולם לדעתי את האתגרים העומדים לפניה במאה ה־21 – אתגרים העולים מתוך דתיות שניעורה מחדש. החופש זקוק להגנה חזקה יותר מסוגי ההגנה המוצעים כיום.
* * *
הבעיה מופיעה במובלע כבר באחד מכתבי ההגנה הגדולים של המאה העשרים על החירות, מסתו של ישעיהו ברלין מ־1957, "שני מושגים של חירות". במסה זו טוען ברלין בעד מה שהוא מכנה "חירות שלילית", או מה שמכונה כיום "דמוקרטיה ליברלית": החירות כהיעדר של כפייה ואילוצים, המאפשרת לנו את מרב החופש לעשות כרצוננו. הפוליטיקה האידיאולוגית החלופית, החופש לעשות מה שעלינו לעשות, כבר הביא בעבר לפרוץ סכסוכים מבעיתים. ברלין מדבר על "טבח האינדיבידואלים על מזבחות האידיאלים ההיסטוריים הגדולים". אבל לקראת סוף המסה הוא מביא הערה מטרידה:
<span class="poetry indentAll">אפשר כי האידיאל של חופש לבחור מטרות מבלי לטעון לתקפותן הנצחית, והפלורליזם של ערכים הכרוך בכך, הם רק פרי מאוחר של הציביליזציה הקפיטליסטית השוקעת שלנו: אידיאל שתקופות רחוקות וחברות פרימיטיביות לא ידעוהו, ואשר דורות־באים ישקיפו עליו מתוך סקרנות, ואף מתוך אהדה, אך לא מתוך הבנה יתירה.</span>
אם כן, בליברליזם ובחברה החופשית אין שום דבר בלתי נמנע. הם התפתחו במשך אלפי שנים ואין כל ערובה שישרדו גם הלאה. מדוע? מפני שהליברליזם אינו מציע – אינו יכול להציע, על פי הנחותיו של ברלין – הצדקה אובייקטיבית לעצמו:
<span class="poetry indentAll">עקרונות אינם מקודשים פחות מפני שאין לערוב למשך קיומם. אדרבה, השאיפה עצמה לערובות לנצחיותם ולבטיחותם של ערכינו בתוך מקלט אובייקטיבי כלשהי היא אולי רק כמיהה אל אי־ודאויות ימי־הילדות או אל הערכים המוחלטים של עברנו הפרימיטיבי. "להבין את תקפותם היחסית של עקרונותיך" – אמר סופר נערץ של זמננו־אנו – "ואף־על־פי־כן לדגול בהם ללא רתיעה, באלה נבדל אדם מתורבת מן הפרא".</span>
אבל, בניסוחו של מייקל סנדל, אם יש רק תוקף יחסי לאמונות שאנו מחזיקים בהן, למה להגן עליהן בחירוף נפש? אם במוסר אין אמת אובייקטיבית, ישנו רק מה שהפרטים מחליטים לעצמם. אני אבחר אולי בדמוקרטיה ליברלית, אבל אתה תבחר במשהו אחר. במקרה כזה אין לי שום סיבה להתנגד למה שאתה עושה ושנראה לי מעורר התנגדות. ואתה תוכל לומר לי, ובצדק: אתה עצמך אומר שמוסר הוא דבר יחסי. אין לך אפוא שום סיבה להתנגד אם אני רואה את הדברים בצורה שונה ממך. רלטיביזם מוסרי הוא ההגנה הגרועה ביותר על החירות, מפני שהוא גורם לחירות עצמה להיראות יחסית בלבד, ולפיכך בלתי ניתנת להצדקה.
תארו לעצמכם שיחה בין ליברל פוליטי לאידיאולוג דתי, המאמין שהדת צריכה לשלוט לא רק בחיינו הפרטיים אלא גם בפוליטיקה ובמדינה. הליברל יטען בתוקף בעד אוטונומיה אישית. כל אחד חופשי לעשות כרצונו כל עוד אין בכך כדי לפגוע ישירות באחרים. יריבו הדתי פשוט יחלוק עליו. הערך העליון, יאמר, הוא הטרונומיה: ציות לרצון האל. מוסר איננו עניין לבחירה אישית, ואינו יכול להיות כזה.
הליברל ינסה גישה אחרת, המוכרת לנו מג'ון סטיוארט מיל ולאחרונה גם מקרל פופר. לא נוכל להיות בטוחים שהמוסר שלנו נכון. ייתכן שטעות בידינו. הדרך הטובה ביותר לדבוק באמת היא לאפשר לכל אדם את החופש לבדוק, לפקפק, לעסוק במה שמכונה אצל מיל "ניסויים בחיים" (experiments in living). הטיעון הזה מבוסס על האפשרות לשגות. המוסר כמוהו כמדע. הוא מתפתח מתוך השערות, הפרכות, ניסוי וטעייה. וגם הוא, כמו המדע, זקוק למרחב לצורך חקירה חופשית.
גם כאן יביע המבקר הדתי התנגדות. המוסר, יאמר, אינו דומה למדע, והא ראיה שאנחנו עדיין קוראים את אריסטו על מוסר אבל לא על מדע. במדע ישנם דברים רבים שאיננו יודעים, אבל הכללים לחיים טובים מוכרים לנו זה אלפי שנים. הם נמסרו לנו על ידי התגלות. הם נמצאים בכתבי הקודש. יכולותינו הטכנולוגיות התפתחו לבלי הכר, אבל המצב האנושי נותר כשהיה. הדרך הנכונה להשתמש בכוח לא השתנתה. הדתות הגדולות מלמדות אותנו איך לחיות, ומי שמפקפק בכך מסתכן בשכחה מוסרית מהסוג שכבר הוליך שולל חברות רבות בעבר.
אם אלה הם הטיעונים הטובים ביותר שהדמוקרטיה הליברלית יכולה לגייס נגד מבקריה, אין לה סיכוי. החירות זקוקה ליסודות חזקים יותר. זו הבעיה הראשונה, אבל יש גם בעיה נוספת.
* * *
עניינה של הפוליטיקה הוא כוח. הקלסיקות הפוליטיות שואלות: מה מצדיק הקמה של מדינה? מה טבעה של סמכות פוליטית? מהי צורת השלטון הראויה? למי חייב השלטון דין וחשבון וכיצד? <b>לא אלה השאלות שלנו</b>. לנו יש מערכת שלטונית: דמוקרטיה פרלמנטרית. צורה זו התפתחה ברבות השנים. כל שלב היה כרוך בדיון פוליטי רציני. אבל זו הנקודה שאליה הגענו ואין בדעתנו לשנותה.
הבעיה שבפניה אנו ניצבים קשורה ל<b>חברה</b>, לא למדינה. השאלה איננה כוח אלא תרבות, מוסר, לכידות חברתית, הקשרים הסמויים שמאחדים אותנו – או שאינם מצליחים לאחד אותנו – לכלל ישות קולקטיבית שיש בה מידה של אחריות משותפת ותחושת גורל משותף. ובדיוק את הדברים האלה נוטים הוגים פוליטיים רבים לראות כמשהו מובן מאליו או לא רלוונטי. אלא שברור שהוא רלוונטי. כשחברה מתפוררת, הפוליטיקה מאבדת את הלגיטימציה. מדוע עליי לכבד את החוקים ואת הממשלה של חברה שאינני חש שייכות לה? ברגע שהשאלה עולה לדיון אנו מוצאים את עצמנו חושבים על מילה שאינה נשמעת רבות בדיון הפוליטי, <b>השתייכות</b>.
באופן כללי יותר היא מזכירה לנו משהו שההגות הפוליטית נוטה להזניח – את <b>המגזר השלישי</b>, זה שבין הפרט למדינה, המכונה גם החברה האזרחית. הפוליטיקה מתמקדת ביחסים בין הפרט למדינה. אבל הדברים משתנים כאשר לשיח נכנסות שאלות של זהות. ראינו את הסיבה לכך. במודל בית הכפר יש רק זהות אחת, זהות התרבות הדומיננטית. מי שרוצה להיות חלק ממנה חייב להיטמע. מיעוטים שמבקשים להשתייך חייבים לאבד את זהותם. ואפשר להבין מדוע המיעוטים מתנגדים לכך. הם אומרים שאפשר להיות בריטי וגם קתולי, או יהודי, או סיקי. אם נרצה אנשים נאמנים למדינה, אל לנו לבקש מהם לוותר על נאמנויות לא פוליטיות אחרות.
מגמה זו הולידה מבחינה היסטורית את רעיון הרב־תרבותיות: החברה כמלון. אלא שבמודל זה אין מקום לנאמנות או להשתייכות. האדם משלם מיסים, השלטון מספק שירותים, והאדם חופשי, במסגרת גבולות מסוימים, להיות מה שירצה. לתקופה מסוימת נדמה היה שהרעיון פועל. הרי בני האדם הבוחרים מה שהם בוחרים הם אינדיבידואלים, ואינדיבידואלים אינם קוראים תיגר על סמכות המדינה. אבל מה קורה כאשר סימן שאלה מרחף מעל האינדיבידואליזם עצמו, כפי שיקרה בהכרח במוקדם או במאוחר? כי אנחנו כאינדיבידואלים איננו מוצאים משמעות. אנחנו מוצאים אותה רק כקבוצות. וקבוצות – בייחוד אם הן מקושרות באמצעות טכנולוגיית התקשורת הגלובלית לקבוצות דומות ברחבי העולם – יכולות לקרוא תיגר על המדינה. במצב כזה, איך נוכל לבנות חברה שתהיה יותר מהתנגשות בין הרבה זהויות קבוצתיות? מודל המלון לא יתאים כאן: כדי למתן את ההתנגשות נחוצה לנו מידה של השתייכות משותפת. ומודל המלון אינו יוצר תחושה כזאת – הוא מסרב <b>עקרונית</b> ליצור אותה. בסופו של דבר מוביל הדבר להפרדה: אינדיבידואלים וקבוצות שחיים בחדרים נפרדים, ללא ערכים משותפים של ממש וללא עניין אמיתי בגורלו של המלון.
בשלב הזה נוטים הוגים בני זמננו לומר: אבל לפחות יש לנו ערכים פוליטיים משותפים. כולנו מחויבים לחירות ולדמוקרטיה. אבל זה לא נכון. זאת בדיוק הנקודה. חירות איננה ערך אם מאמינים שהייעוד האנושי הנעלה ביותר הוא השתעבדות לרצון האל. הדמוקרטיה, שלטון העם, איננה ערך אם מאמינים בשלטון האל. חוץ מזה, הבעיה בערכים כמקור זהות היא שהם אינם המקור לזהות.
ערכים הם דבר אוניברסלי וזהויות הן פרטיקולריות. עניינן הוא המקום הזה, הארץ הזאת, השפה הזאת, הנוף הזה, ההיסטוריה הזאת. הן נוגעות למקום מסוים, לא לכל מקום שהוא. חזרנו אפוא אל מגבלותיו של מודל המלון. מלונות הם מקומות הולמים לקוסמופוליטנים, לאנשים המבלים את חייהם בנסיעות, ממשיות או מטפוריות. אבל לא כולנו קוסמופוליטנים. איננו יכולים להיות קוסמופוליטנים. אנחנו רוצים ואפילו זקוקים להשתייך. ואם מדינת הלאום אינה מספקת לנו עוד זהות, נחפש אותה במקום אחר. המקום המושך ביותר מבחינה זו הוא הדת. שום מערכת בהיסטוריה לא חיפשה תשובות עמוקות יותר מהדת לשאלות: מי אני? למה אני כאן? ואם כן, מה עליי לעשות? לומר שלשאלות האלה אין תשובה פירושו לא לתת תשובה. לפיכך עלינו לשאול: האם יש טיעונים דתיים, ולא רק חילוניים, בעד דמוקרטיה ליברלית? ואיך נוכל לצרף יחד בחברה אחת מלוכדת אנשים, דתיים וחילונים כאחד, המחזיקים במערכות אמונה חזקות וסותרות?
כדי להשיב על שתי השאלות נצטרך לחזור אל שלושה רגעים בהיסטוריה שבהם ניצבו אומות בפני השאלה איך לאחד חברה מלאה שסעים עמוקים. דוגמה אחת היא אנגליה (וסקוטלנד) במאה ה־17, תקופה של סכסוכים ומלחמת אזרחים. דוגמה שנייה היא ארצות הברית בתקופות של הגירה המונית. באמריקה לא היה מה שהיה במדינות אירופה: היסטוריה ארוכה ואנשים מלוכדים בכוח הזיכרון, המנהג, המוסכמות והמסורות. האמריקאים באו מארצות רבות, דיברו שפות רבות, והמכנה המשותף היחיד שאיחד אותם אולי היה בריחה מרדיפות דת או הסיכוי לחיות ב"עולם חדש". בניית חברה היא אפוא חלק מהתרבות האמריקאית בדרך שאיננה מוכרת באירופה. והדוגמה השלישית היא עם ישראל המקראי.
* * *
המאה ה־17 הייתה באירופה תקופה של התחלות חדשות. בעקבות הרפורמציה נאבקו הקתולים בפרוטסטנטים בשורה של עימותים מרים. מתוך המשבר צמח חיפוש אחר שלום אזרחי, שבהמשך הניח את היסודות לחברות החופשיות והדמוקרטיות שמהן אנו נהנים היום. דמויות המפתח במאבק זה היו אנשים כמו ג'ון מילטון, תומס הובס, ג'ון לוק, ובאמסטרדם ברוך שפינוזה. במקביל, פוריטנים חצו את האוקיינוס האטלנטי בדרכם להקים חברה חדשה באמריקה. גם הם שאפו לחופש. הם היו בעלי אמונה דתית עמוקה אבל לא ביקשו לכפות את דעותיהם על אחרים אלא ליצור סדר חברתי חדש שייתן מקום להבדלים דתיים, מקום שבו גברים ונשים יוכלו לחיות יחד בשלום למרות חילוקי הדעות העמוקים ביניהם בשאלות של דת.
כל זה הוביל אל מה שלינקולן כינה "לידה חדשה של חופש", חירות מסוג חדש: <b>חירות המצפון</b>, הרעיון שהאמונה הדתית חשובה ומקודשת מכדי להותירה בידי מלכים, שליטים, ממשלות וחקיקה אזרחית. הם הקימו חברה חופשית על יסודות דתיים, וזו בדיוק הסיבה שהגותם מעניינת ומרכזית כל כך במאה ה־21. איך נמנעים מהאלימות הכיתתית המאיימת כיום על החיים באפגניסטן, עיראק, קשמיר, צ'צ'ניה ועוד? איך נמנעים ממחאות אלימות מהסוג המוכר לנו מהולנד, דנמרק וצרפת? איך משכינים שלום לא בין אנשים שבעיניהם מוסר הוא עניין של בחירה אישית, אלא בין אנשים בעלי אמונות דתיות עזות ומוחלטות?
מילטון, הובס, לוק והאבות הצליינים של אמריקה לא השתמשו בטיעונים של אוטונומיה אישית, "ניסויים בחיים" או רלטיביזם מוסרי. הם גם לא התבססו על הקלסיקות של העולם ההלניסטי דוגמת <b>המדינה</b> של אפלטון ו<b>הפוליטיקה</b> של אריסטו. הם קיימו דיאלוג – הובס מביא 657 מובאות בספרו <b>לויתן</b> – עם טקסט שכיום אינו מקושר כמעט כלל בתודעתנו לפוליטיקה. זהו המקרא העברי.
עליי להישמר כאן מפני אי־הבנה אפשרית. בין שאנו דתיים בין שאנו חילונים, אנחנו נוטים לראות במקרא בראש ובראשונה ספר דתי. וזה בדיוק לא מה שאני מבקש לומר כאן. אנחנו עדיין מבקשים למצוא השראה אצל אפלטון ואריסטו בשאלות של פוליטיקה, חינוך וחברה גם אם איננו שותפים כיום להיבטים רבים אחרים של עולמם הרוחני. איננו מאמינים במיתוסים היווניים; איננו שותפים לאפלטון בתפיסה שראוי לרבד את החברה למעמדות שונים בעלי תפקידים שונים, וגם לא לאריסטו באמונה שיש הנולדים לשלוט ואחרים נולדים להישלט. מתברר שאנחנו יכולים להפריד את הפוליטיקה מהמטפיזיקה.
הוא הדין במקרא. העניין שהוא מעורר כטקסט פוליטי נפרד מאמירותיו הדתיות. לצורך בניית כתב הגנה חזק על הדמוקרטיה הליברלית אני מבקש לקרוא את המקרא אך ורק כטקסט פוליטי, וגם אז לעסוק בהיבטים מסוימים מתוך חזונו החברתי ולא באחרים. באופן נקודתי יותר אני מבקש להבין מה בספר הזה אפשר לבריטניה במאה ה־17 ולאמריקה בין המאה ה־17 למאה העשרים ליצור סוג של סדר חברתי, המאפשר חיים בצוותא לצד הבדלים דתיים עמוקים.
* * *
הפוליטיקה המקראית מצטיינת בכמה תכונות מובהקות. הראשונה והבולטת ביותר היא העמידה על כבוד האדם בצורה שאינה נתונה למשא ומתן. יש לכך כמובן בסיס דתי. זה עולה מהרעיון שכל אחד מאיתנו – שחורים ולבנים, גברים ונשים, צעירים וזקנים, חלשים וחזקים – נברא "בצלם אלוהים". עמנואל קאנט נתן לרעיון הזה את מקבילתו החילונית הנודעת ביותר: עלינו לראות בכל אדם מטרה, ולא אמצעי. הרעיון הזה לא הוליד מייד את הדמוקרטיה הליברלית. אבל כל מערכת שהאידיאה הזאת קיימת בליבה עתידה ללכת בכיוון זה. מערכות פוליטיות רבות אינן מחשיבות את האינדיבידואל. הן מחלקות את בני האדם למעמדות או לקאסטות. הן רואות בהם המון. הן משתמשות בהם כאמצעי ולא כמטרה. כל עוד הפרק הראשון של ספר בראשית קיים בתרבות ובני האדם אוריינים מספיק לקרוא אותו בעצמם, במוקדם או במאוחר תתעורר מחאה. שיטות דיכוי יקרסו. המקרא, על חזון כבוד האדם שבו, אחראי לרדיקליזציה של רוח האדם.
מאפיין שני הוא הבולטות שהמקרא מייחס לרעיון החופש. הסיפור המקראי המרכזי, יציאת מצרים, מספר על כוח עליון שהתערב במהלך ההיסטוריה כדי לשחרר את חסרי הכוח. יציאת מצרים נפתחת בשעבוד ומסתיימת באנשים הנודדים במדבר בחיפוש אחר חברה שבה הכול שווים ואיש אינו מושפל או מנוצל. והמסע הזה – ממצרים אל הארץ המובטחת – הוא מטא־נרטיב התקווה של הציוויליזציה המערבית, אשר מעולם לא חדל לספק השראה ללוחמי החירות. את הנאום שנשא מרטין לותר קינג ערב לפני הירצחו הוא סיים במילים הבאות: "אני רוצה שתדעו הערב שאנחנו, כעם, נגיע אל הארץ המובטחת". שום דוקטרינה מופשטת ושום רעיון פילוסופי לא ניחנו בעוצמת הסיפור הזה: החירות כמסע שמתמשך בזמן אך אינו מאבד לרגע את האמונה ביעדו.
חשובה לא פחות היא תפיסת המקרא את <b>מקומה</b> של הפוליטיקה במסגרת החיים הנכונים. כמעט כל ספר לימוד על תולדות המחשבה הפוליטית נפתח ביוון העתיקה ובערי המדינה שלה. ליוונים היה כישרון ייחודי לחשיבה מושגית. הם המציאו את הפילוסופיה והניחו את היסודות למדע המודרני. הם העניקו לנו קלסיקות פוליטיות גדולות ואת המילים המשמשות אותנו כיום – דמוקרטיה, למשל. אבל התמקדות בלעדית ביוונים על חשבון המקרא יוצרת ראייה מעוותת של הציוויליזציה המערבית.
כפי שנראה בפרק 19, הדמוקרטיה הליברלית איננה דמוקרטיה אתונאית. ה<b>פוליס</b> ביוון העתיקה קלטה לתוכה את האנרגיות החזקות ביותר של העם. הטוב הנעלה היה השתתפות בחיים הציבוריים. הדמוקרטיה הליברלית איננה כזאת. בעיניה, הפוליטיקה חיונית אך לא חובקת־כול. יש חיים מחוץ לפוליטיקה: זה מה שהופך אותה לליברלית. בסופו של דבר, השאלה היא אם האנשים קיימים כדי לשרת את המדינה או המדינה קיימת כדי לשרת את האנשים. זה מה שהבדיל בין יוון העתיקה לישראל הקדום. זה גם מה שייחד את המהפכה הצרפתית לעומת מקבילתה האנגלית. ההגות הצרפתית הדגישה את <b>המידה הטובה האזרחית</b>, את השירות למדינה. ההגות האנגלית והסקוטית הדגישה את <b>החברה האזרחית</b>, את הקבוצות וההתאגדויות המתקיימות בצורה וולונטרית מחוץ למסגרת המדינה.
ההבדל הזה משמעותי גם כיום, מפני שהוא מאלץ אותנו לשאול מי יוצר את החברה, הממשלה או אנחנו. על פי התפיסה המקראית של הפוליטיקה, קיים בחיינו הקולקטיביים ממד מרכזי שאיננו פוליטי ושאסור מכול וכול לאפשר לו להיעשות פוליטי. הפוליטיזציה של תחומי חיים שונים בזה אחר זה מאז שנות השבעים של המאה העשרים – מין, נישואים, משפחה, אוניברסיטאות, מוסדות צדקה, כנסיות, פוליטיקת הזהויות ושיאי ההפרזה של התקינות הפוליטית – היא סימן מובהק למעבר מפוליטיקה מקראית לפוליטיקה הלניסטית, ואיתה אל הסכנה של טוטליטריות חדשה. הפוליטיקה המקראית היא קונפליקט של אינטרסים, מאבק להשגת כוח. ישנם יחסי ברית כמו אהבה, נאמנות, ידידות ואמון. ישנה חברה, והיא אינה זהה עם המדינה.
* * *
לפוליטיקה המקראית יש אפוא מאפיינים מובהקים משלה. אבל מה הקשר בין זה לבין בעיותיה של חברה רב־תרבותית? התשובה טמונה במשיכה המוזרה אך הברורה של המקרא ל<b>שונוּת</b>. אחד היסודות המוזרים ביותר בנרטיב המקראי הוא האופן שבו מתוארים בו בני ישראל – הם אינם מתוארים כאומה מאוחדת אלא כמסגרת הכוללת שנים־עשר שבטים. במשך תקופה לא מבוטלת, לפני המלוכה, היוו בני ישראל אמפיקטיונה, מעין קונפדרציה רופפת של קהילות נפרדות. בסיפור יציאת מצרים ישנה התייחסות גם ל"ערב רב" הבלתי מזוהה.<sup style="color: gray;">8</sup> בספרי החומש מופיע שוב ושוב הציווי לאהוב את הגר. בחיבורים המאוחרים יותר מבחינה היסטורית מופיעים אזכורים של גיבורים וגיבורות שאינם מבני ישראל: יעל הקינית, אוריה החיתי וכן הלאה. ישראל המקראי הוא עם שאחדותו איננה אתנית כי אם אזרחית. לכן למשל עוסק פרק כה בספר ויקרא בזכויות המיעוט. "גר ותושב" הוא מי שאינו שותף לדת הרוב אבל הוא חלק מתרבותו הפוליטית.
חוקרים בני זמננו חלוקים בדבר האותנטיות ההיסטורית של הנרטיב המקראי, אבל כולם מסכימים שהחברה הישראלית הייתה תערובת אתנית. המקרא אינו מנסה להסתיר זאת – אדרבה, דומה שהוא יוצא מגדרו להדגיש זאת. ראוי אפוא לקרוא זאת כיום כטקסט פוליטי. בעולם הקדום שרר פחד מפני זרים. הם לא נהנו מזכויות אזרח. בעיני המצרים הם היו עפירו, בעיני היוונים ברברים. הם היו בגדר סכנה; הם היו נחותים, חריגים. מעניין שישראל הקדום, המתואר פעמים כה רבות כתרבות שבטית, עוסק פעם אחר פעם דווקא בשונות, בייחוד בראשית ימיו. אחד הנרטיבים המקראיים הידועים ביותר, סיפור מגדל בבל, הוא ביקורת על האחידות. הוא נפתח במילים "וַיְהִי כָל הָאָרֶץ שָׂפָה אֶחָת וּדְבָרִים אֲחָדִים". התוצאה היא גבהות לב, ואחריה נמסיס. הפוליטיקה המקראית מתעניינת בחיים עם שונות. בזכות העניין הזה היא רלוונטית לחברות רב־תרבותיות כיום.
* * *
את הסיפור המקראי אפשר לקרוא בשתי דרכים. האחת היא סיפור על התערבות אלוהית בהיסטוריה: אלוהים משחרר קבוצת עבדים באותות ובמופתים. ישנם ניסים, עשר מכות, בקיעת ים סוף. אלוהים מוביל את העם במדבר בעמוד ענן ביום ובעמוד אש בלילה. הוא מוריד להם מן מהשמיים ומוציא להם מים מהסלע. זהו סיפור דתי הפונה אל הדמיון הדתי. לא בכך אני מבקש לעסוק כאן.
ויש גם דרך נוספת לקרוא את הסיפור: זהו תיאור של תהליך שבו משה הופך אספסוף של עבדים נמלטים, מתוחים, מבוהלים ווכחניים, לעם מלוכד, עם שזהותו כה חזקה עד שהוא מסוגל לשרוד תבוסות הרסניות וגלות של אלפיים שנה, וממשיך לראות בעצמו עם גם אחרי שפוזר ונפוץ ברחבי העולם. איך יוצרים סוג כזה של זהות מתוך שונות? איך בונים סוג כזה של נאמנות, תחושה כזאת של השתייכות? זוהי השאלה שמציג המקרא, וזו השאלה שלנו.
אני חושד ששכחנו איזה תפקיד משמעותי מילא המקרא בעיצוב מושג החברה החופשית בערש העולם המודרני. כפי שאמרתי, פסוקי המקרא שימשו ראיות למילטון, הובס, לוק והאבות המייסדים של אמריקה. אבל, כפי שנראה בפרק הבא, המקרא היה גם מסמך מפתח בעיני טום פיין הרדיקלי. באופן מפתיע אולי הוא ריתק גם את ז'אן־ז'אק רוסו, ההשראה למהפכה הצרפתית. אומנם המקרא אינו ממלא תפקיד בחיבורו <b>האמנה החברתית</b>, אבל בין כתביו שלא פורסמו ושהתגלו אחרי מותו מופיע הפרגמנט הבא:
<span class="poetry indentAll">אך מחזה מדהים וייחודי ממש הוא לראות עם שגלה מארצו, שאין לו מקום או ארץ זה כמעט אלפיים שנה, עם שהתערבב עם זרים עד שאולי אין בו אפילו צאצא אחד של הגזעים הקדמונים, עם מפוזר שנפוץ ברחבי העולם, משועבד, נרדף, נבזה בכל העמים, ואף על פי כן מצליח לשמר את תכונותיו, את חוקיו, את מנהגיו, את אהבתו הפטריוטית לאיחוד החברתי הקדום, גם כאשר דומה שכל הקשרים עם אותו איחוד נקרעו. היהודים מעלים לעינינו מחזה מדהים: חוקי נומה, ליקורגוס, סולון – כולם אינם, אך חוקי משה העתיקים מהם בהרבה חיים וקיימים. אתונה, ספרטה, רומא גוועו ולא הותירו ילדים עלי אדמות; ציון החרבה לא איבדה את ילדיה.</span>
הם מתערבבים באומות אך אינם מתמזגים בהן; אין להם מנהיגים והם נשארים אומה; אין להם מולדת, והם תמיד אזרחיה.
מה חזקה היא כנראה אותה חקיקה המסוגלת לחולל פלאים שכאלה; המסוגלת לעמוד מול כיבוש, פיזור, מהפכות, גלויות; המסוגלת לשרוד את המנהגים, החוקים, האימפריות של כל האומות; והמבטיחה להם בסופו של דבר, באמצעות כל אותן פורענויות, שתמשיך לקיימם, לגבור על תהפוכות כל הדברים האנושיים, ולהתקיים כל עוד יתקיים העולם! מכל מערכות החקיקה הידועות לנו, כמה הן יצירות תיאורטיות שאפילו היתכנותן שנויה במחלוקת; אחרות הצמיחו רק חסידים מעטים, אחרות לא הגיעו כלל למדינה מבוססת היטב – פרט לזו, שעברה את כל הפורענויות הללו ויכלה להן. היהודי והנוצרי יראו בכך את אצבע אלוהים – האחד יאמר שהוא ממשיך לקיים את עמו והאחר שהוא מעניש אותו. אבל כל אדם באשר הוא יודה בהכרח שזהו פלא ייחודי, שגורמיו, אם אלוהיים ואם אנושיים, ודאי ראוי להם שייחקרו בידי חכמים ויעוררו בהם השתאות יותר מכל הדברים שיכולות להציע לנו יוון ורומא. דברים המעוררים התפעלות באשר למוסדות הפוליטיים ולהסדרים בין בני אדם.
רוסו בחן בסקרנות את הפוליטיקה של משה, שהזהות שגיבשה לא נשברה נוכח שום גורם היסטורי מן השורה. איך קרה דבר כזה? מה היה רעיון המפתח שלה? בכך אעסוק בפרק הבא.
<h3>פרק 9; אמנה חברתית, ברית חברתית</h3>
<big><strong>אמנה חברתית, ברית חברתית</strong></big>
<span class="poetry indentAll">כשאנחנו נמצאים בברית עם אחרים עלינו להאמין שאנחנו והם משתייכים לקהילה מוסרית אחת; שבקהילה זו כל אדם חשוב בזכות עצמו, ולא רק כמשהו שיכול להועיל לחברה; שכולנו חברים בקהילה המוסרית בכך שאנו מפקידים את עצמנו בידי אחרים והם בתורם מפקידים את עצמם בידינו; ושבקהילה המוסרית יש לכל אחד מאיתנו אחריות מתמשכת לכל האחרים.<br/>ג'וזף אלן</span>
במקרא מופיעים שני טקסטים המתארים את ייסודו של סדר פוליטי חדש. ויש משמעות לעובדה שהם מוצבים זה לצד זה. ברוב המערכות הפוליטיות יש רגע מכונן אחד: כיבוש, ניצחון, מהפכה, לידת משטר חדש. לפעמים אין רגע כזה: חברות מסורתיות, שמקורותיהן לוטים בערפל העולם העתיק. המערכת הכפולה במקרא אינה שכיחה בדואליות העקרונית שלה.
הטקסט הראשון לקוח מספר שמואל.<sup style="color: gray;">2</sup> אחרי ארבעים שנות נדודים במדבר מגיעים בני ישראל לארץ כנען ומתיישבים בה. במשך כמה מאות שנים הם מקיימים קונפדרציה רופפת של שבטים, ללא מבנה פוליטי מאחד. אין להם מנהיג לאומי. בפועל יש להם שלטון מקומי ללא שלטון מרכזי. מעת לעת, על פי הצורך, בדרך כלל נוכח התקפה מצד מדינה אחרת, צצה דמות כריזמטית של מנהיג בשדה הקרב. הדמויות האלה מכונות "שופטים", אם כי לא במובן המשפטי המודרני. רובם הם גיבורי צבא. זמן מה פועלת המערכת בצורה מתקבלת על הדעת, אבל אז מתחילים להתגלע סדקים. מסוכן להסתמך על הסיכוי שהאדם הנכון יופיע ברגע הנכון. זאת ועוד, החברה עצמה מתקרבת באופן מסוכן לאנרכיה: "בַּיָּמִים הָהֵם אֵין מֶלֶךְ בְּיִשְׂרָאֵל, אִישׁ הַיָּשָׁר בְּעֵינָיו יַעֲשֶׂה".
בסופו של דבר פורץ משבר. המנהיג של אותם ימים, שמואל, שהוא נביא ושופט, זוכה להערכה רבה. אבל הוא רוצה שבניו ימלאו את תפקידו ואילו העם אינו רוצה בכך מפני שבניו מושחתים, לוקחי שוחד ומעוותי משפט. זקני ישראל באים אל שמואל ואומרים לו כי לדעתם תם עידן השליטה בידי מנהיג כריזמטי. הם רוצים מלך "כְּכָל הַגּוֹיִם". הפִסקה הבאה היא עיון בדו־משמעות.
עתירת הזקנים מכעיסה את שמואל, שסבור כי העם דוחה אותו. לא, אומר אלוהים, המצב חמור יותר: "לֹא אֹתְךָ מָאָסוּ, כִּי אֹתִי מָאֲסוּ מִמְּלֹךְ עֲלֵיהֶם". הם אינם רוצים עוד להסתמך על הגנת הא־ל. אף על פי כן אומר אלוהים לשמואל לשמוע בקול העם, אבל "הָעֵד תָּעִיד בָּהֶם, וְהִגַּדְתָּ לָהֶם מִשְׁפַּט הַמֶּלֶךְ אֲשֶׁר יִמְלֹךְ עֲלֵיהֶם". שמואל מתבקש להסביר לעם במה כרוכה המלכת מלך. אם, למרות אזהרותיו, ירצו להמליך עליהם מלך, הרי במצוות הא־ל עליו לתת להם את מבוקשם.
נאום שמואל הוא טקסט קלסי על סכנות הכוח הפוליטי:
<span class="poetry indentAll">זֶה יִהְיֶה מִשְׁפַּט הַמֶּלֶךְ אֲשֶׁר יִמְלֹךְ עֲלֵיכֶם: אֶת בְּנֵיכֶם יִקָּח וְשָׂם לוֹ בְּמֶרְכַּבְתּוֹ וּבְפָרָשָׁיו וְרָצוּ לִפְנֵי מֶרְכַּבְתּוֹ. וְלָשׂוּם לוֹ שָׂרֵי אֲלָפִים וְשָׂרֵי חֲמִשִּׁים; וְלַחֲרֹשׁ חֲרִישׁוֹ וְלִקְצֹר קְצִירוֹ, וְלַעֲשׂוֹת כְּלֵי מִלְחַמְתּוֹ וּכְלֵי רִכְבּוֹ. וְאֶת בְּנוֹתֵיכֶם יִקָּח לְרַקָּחוֹת וּלְטַבָּחוֹת וּלְאֹפוֹת. וְאֶת שְׂדוֹתֵיכֶם וְאֶת כַּרְמֵיכֶם וְזֵיתֵיכֶם הַטּוֹבִים יִקָּח וְנָתַן לַעֲבָדָיו. וְזַרְעֵיכֶם וְכַרְמֵיכֶם יַעְשֹׂר וְנָתַן לְסָרִיסָיו וְלַעֲבָדָיו. וְאֶת עַבְדֵיכֶם וְאֶת שִׁפְחוֹתֵיכֶם וְאֶת בַּחוּרֵיכֶם הַטּוֹבִים וְאֶת חֲמוֹרֵיכֶם יִקָּח וְעָשָׂה לִמְלַאכְתּוֹ. צֹאנְכֶם יַעְשֹׂר, וְאַתֶּם תִּהְיוּ לוֹ לַעֲבָדִים. וּזְעַקְתֶּם בַּיּוֹם הַהוּא מִלִּפְנֵי מַלְכְּכֶם אֲשֶׁר בְּחַרְתֶּם לָכֶם, וְלֹא יַעֲנֶה ה' אֶתְכֶם בַּיּוֹם הַהוּא (שמואל א ח, יא–יח).</span>
המלכת המלך תעלה להם במחיר יקר של אובדן הכנסה וחירות. אבל האזהרה נופלת על אוזניים ערלות. העם עדיין רוצה מלך: "לֹא", הם אומרים, "כִּי אִם מֶלֶךְ יִהְיֶה עָלֵינוּ וְהָיִינוּ גַם אֲנַחְנוּ כְּכָל הַגּוֹיִם וּשְׁפָטָנוּ מַלְכֵּנוּ וְיָצָא לְפָנֵינוּ וְנִלְחַם אֶת מִלְחֲמֹתֵנוּ". אלוהים מורה לשמואל לשמוע בקולם ולהמליך עליהם מלך.
הקטע הזה מבלבל קוראים ופרשנים כאחד. לא ברור ממנו אם המלוכה נתפסת בעיני המקרא כטובה או רעה. אם היא טובה, מדוע אלוהים אומר ששאיפת העם להמליך עליהם מלך פירושה למעשה דחייה של אלוהים? מדוע מנסה שמואל להניא את העם? למה להציג את המלוכה באור כה שלילי? ואם היא רעה, מדוע אלוהים אומר לשמואל לשמוע בקול העם ולמלא את רצונו? עוד בספר דברים הורה משה לעם למנות עליהם מלך: "כִּי תָבֹא אֶל הָאָרֶץ אֲשֶׁר ה' אֱלֹהֶיךָ נֹתֵן לָךְ וִירִשְׁתָּהּ וְיָשַׁבְתָּה בָּהּ; וְאָמַרְתָּ, אָשִׂימָה עָלַי מֶלֶךְ כְּכָל הַגּוֹיִם אֲשֶׁר סְבִיבֹתָי. שׂוֹם תָּשִׂים עָלֶיךָ מֶלֶךְ אֲשֶׁר יִבְחַר ה' אֱלֹהֶיךָ בּוֹ" (דברים יז, יד–טו). אם מלוכה היא דבר רע, למה לצוות להקימה? דו־המשמעות הזאת משתקפת אצל פרשני המקרא היהודים מימי הביניים. היו שטענו כי חובה למנות מלך, היו שטענו שזו אפשרות, ואחרים סברו שזהו ויתור לחולשה אנושית. מהי אפוא המלוכה? טובה או רעה?
את החידה פתר הפרשן הרב צבי הירש חיות בן המאה ה־19. לדבריו, סיפור שמואל מלמדנו מהו חוזה חברתי. זהו בעצם המקרה המתועד הראשון מסוגו. כפי שהדגיש הובס, מינוי מלך – יצירת מבנה כוח מרכזי – כולל יחס של סיכון־תועלת. אנחנו מפסידים אבל גם מרוויחים. אנחנו מפסידים מידה של שליטה בחיינו וברכושנו, אבל מרוויחים שחרור מהפקרות ומחוסר הגנה. מלכים יוצאים למלחמות ומענישים פושעים. הם מספקים ביטחון מפני איומים מבפנים ומבחוץ. אבל שלטונם כרוך בעלויות כבדות במיסוי וברגולציה.
זה מה ששמואל אומר לעם. לאנשים "תחת האל" עומדת הזכות לוותר על כמה חירויות ולהעבירן למלך, והוא ישתמש בהן בצורה קולקטיבית לטובתם. הקמת מלוכה אינה חובה, אלא רשות. העם קיבל מאלוהים את החופש לבחור איזה שלטון ימשול בו. מלך יבטיח את שלטון החוק. הוא יגייס אנשים לצבא ויגן על הארץ בקרב. הבחירה נתונה בידיהם. אבל הסכנות גדולות.
הספרות הנבואית כולה היא עדות לדבריו של לורד אקטון על נטייתו של הכוח להשחית. כוח יכול גם לשעבד. הוא מעניק לבעל הכוח את השליטה בחסרי הכוח. המלך שלמה, גם כשעסק במשימה הקדושה מאין כמוה של בניית המקדש, הפך למעשה את העם כולו לכוח עבודה מגויס, והממלכה התפרקה כמעט מייד אחרי מותו. האידיאל המקראי הוא מנהיגות משרתת: המנהיג כמשרת העם והאל. אבל מה הסיכוי שזה יקרה? תשובת המקרא היא: סיכוי קטן מאוד.
המקרא מלמד כי הישות הפוליטית האידיאלית היא <b>נומוקרטיה</b>: שלטון שאיננו שלטון של גברים או נשים אלא של החוק – לא כזה החקוק באבן או נכתב במגילות, אלא כזה החקוק בליבות האנשים:
<span class="poetry indentAll">"כִּי זֹאת הַבְּרִית אֲשֶׁר אֶכְרֹת אֶת בֵּית יִשְׂרָאֵל<br>אַחֲרֵי הַיָּמִים הָהֵם", נְאֻם ה'.<br>"נָתַתִּי אֶת תּוֹרָתִי בְּקִרְבָּם<br>וְעַל לִבָּם אֶכְתְּבֶנָּה<br>וְהָיִיתִי לָהֶם לֵאלֹהִים<br>וְהֵמָּה יִהְיוּ לִי לְעָם" (ירמיהו לא, לב).</span>
אבל בעיניהם של בני ישראל בימי שמואל הייתה זו שאיפה אוטופית. היא עדיין כזאת. אם כך, אומר אלוהים, אם אתם רוצים מלך ומוכנים להקריב לשם כך חלק מהחופש שהענקתי לכם, מנו לכם מלך. אבל זכרו שלמלכים, חצרות וממשלות נלווה תג מחיר גבוה. לא בכדי כינה הובס את השלטון המרכזי "לווייתן" – מפלצת.
בספר שמואל א נמצאת אפוא התשובה לשאלה שהטרידה פילוסופים אחרי הובס. האם האמנה החברתית היא אירוע היסטורי או קונסטרוקט תיאורטי גרידא? האם קרתה באמת או איננה אלא היפותזה? על פי ההוכחה המקראית היא אכן קרתה, ודמתה מאוד לקווים שהתווה הובס, במעבר בין בני ישראל של ספר שופטים לבין הולדת המלוכה.
אלא שזוהי העובדה המעניינת פחות בנרטיב זה. משמעותית יותר, ובלתי צפויה, היא העובדה שהאמנה החברתית מופיעה <b>באמצע</b> הסיפור, לא בתחילתו. זה איננו הרגע המכונן של העמיות הישראלית. הוא לא יצר ישות פוליטית אלא רק כונן מערכת שלטונית – ואפילו לא המערכת היחידה. ישראל בתקופת המקרא ידע מהו שלטון, לא רק של מלכים אלא גם של נביאים, זקנים, ראשי שבטים, חיילים וסופרים. בתקופה שאחרי המקרא הוא חווה שלטון של חכמים, נשיאי סנהדרין, ראשי גולה ומועצות ערים. בעיני המקרא השאלה המהותית של הפוליטיקה איננה השאלה איזו שיטת שלטון היא הטובה ביותר, אלא השאלה שקדמה לה: איך מחשלים עם מתוך קבוצה של שבטים נפרדים? כששאלה כזאת עומדת על הפרק, האמנה החברתית איננה המעשה הפוליטי הראשון, אלא השני.
<b>ברית חברתית</b><br>הרגע המכונן האמיתי הגיע מאות שנים קודם לכן, במעמד הר סיני, שבו התגלה אלוהים לעם ונתן להם את עשרת הדיברות. לא ההתגלות עצמה חשובה כאן, אלא מה שקדם לה. וכך זה מתואר במקרא:
<span class="poetry indentAll">וּמֹשֶׁה עָלָה אֶל הָאֱלֹהִים וַיִּקְרָא אֵלָיו ה' מִן הָהָר לֵאמֹר: "כֹּה תֹאמַר לְבֵית יַעֲקֹב וְתַגֵּיד לִבְנֵי יִשְׂרָאֵל: אַתֶּם רְאִיתֶם אֲשֶׁר עָשִׂיתִי לְמִצְרָיִם וָאֶשָּׂא אֶתְכֶם עַל כַּנְפֵי נְשָׁרִים וָאָבִא אֶתְכֶם אֵלָי. וְעַתָּה, אִם שָׁמוֹעַ תִּשְׁמְעוּ בְּקֹלִי וּשְׁמַרְתֶּם אֶת בְּרִיתִי, וִהְיִיתֶם לִי סְגֻלָּה מִכָּל הָעַמִּים כִּי לִי כָּל הָאָרֶץ וְאַתֶּם תִּהְיוּ לִי מַמְלֶכֶת כֹּהֲנִים וְגוֹי קָדוֹשׁ. אֵלֶּה הַדְּבָרִים אֲשֶׁר תְּדַבֵּר אֶל בְּנֵי יִשְׂרָאֵל". וַיָּבֹא מֹשֶׁה וַיִּקְרָא לְזִקְנֵי הָעָם וַיָּשֶׂם לִפְנֵיהֶם אֵת כָּל הַדְּבָרִים הָאֵלֶּה אֲשֶׁר צִוָּהוּ ה'. וַיַּעֲנוּ כָל הָעָם יַחְדָּו וַיֹּאמְרוּ: "כֹּל אֲשֶׁר דִּבֵּר ה' נַעֲשֶׂה". וַיָּשֶׁב מֹשֶׁה אֶת דִּבְרֵי הָעָם אֶל ה' (שמות יט, ג–ח).</span>
זהו הרגע המכונן בפוליטיקה המקראית, לא האמנה החברתית של ימי שמואל. אלוהים אינו מציע כאן <b>אמנה</b> אלא <b>ברית</b>. בריתות היו מאפיין מוכר בפוליטיקה של המזרח הקרוב הקדום. אלה היו חוזים חילוניים, בדרך כלל בין מדינה חזקה לחלשה ממנה. הן קבעו את היחסים בין שני הצדדים. הכוח החזק יותר יגן על החלש, ובתמורה יתחייב הצד החלש לנאמנות ויישבע אמונים לצד החזק.
המקרא לוקח את הרעיון הזה ועושה בו שימוש מהפכני ההופך את הברית לשותפות בין הא־ל לבין העם. הא־ל יגן על העם. הם יודעים זאת מפני שכבר גאל אותם מעבדות. בתמורה, הם מתחייבים להיות נאמנים לא־ל, לציית לחוקיו, לקבל את שליחותו, לכבד את אמונו. העם חופשי לבחור. משה מביא לפניהם את הצעת הא־ל ולמעשה מבקש מהם להחליט אם לקבל אותה. לאפשרות הבחירה הזאת יש חשיבות מהותית, שכן הא־ל המקראי אינו מתואר כגורם משתלט ומכניע אלא כשליט של מלוכה חוקתית. הכוח העליון מפנה מקום לחירות האנושית. אין ממשלה מוצדקת ללא הסכמת הנשלטים, גם אם השליט הוא בורא שמיים וארץ. והעם מסכים. משה מדווח על ההסכמה. בהמשך מתוארים ההתגלות עצמה, עשרת הדיברות ואחריהם חקיקה חברתית מפורטת מסוימת, ולבסוף טקס אשרור הברית עצמו.
בקטע זה ישנם כמה מאפיינים בולטים. הראשון הוא הטענה המאוד בלתי שכיחה בדבר היחסים בין אלוהים לאנושות: אלוהים מפנה מקום לחירות האדם ומזמין עם שלם להפוך לשותפיו במעשה בראשית, כפי שגורסים חז"ל.<sup style="color: gray;">5</sup> הא־ל החופשי שואף לפולחן חופשי של בני אדם חופשיים. הא־ל נמצא מעל הטבע, ולפיכך איננו מוגבל על ידו – הוא חופשי. הא־ל מטביע את חותם צלמו באדם האנושי, ולפיכך האנושות חופשית. סיפור המקרא הוא הסתבכות תוצאותיה של מתת הא־ל הגורלית, החירות האנושית. האמונה, וליתר דיוק הנאמנות, נולדת בנקודה שבה חירותם של בני אנוש פוגשת את חירות הא־ל במעשה חסר גבולות של מחויבות הדדית. מבחינה היסטורית, בכל פעם שהמקרא העברי טבע חותם על החיים הפוליטיים – בדרך כלל בצורה כלשהי של קלוויניזם – הדבר נעשה בשם "לידה חדשה של חופש".<sup style="color: gray;">6</sup>
שנית, בשונה מבריתות אחרות בעולם העתיק, ברית זו לא נחתמה בין שני שליטים אלא בין אלוהים לבין עם שלם, שיש חשיבות מכרעת לעצם נוכחותו, ידיעתו והסכמתו. המקרא חוזר ומדגיש זאת: "וַיַּעֲנוּ כָל הָעָם יַחְדָּו" (שמות יט, ח), "וַיַּעַן כָּל הָעָם קוֹל אֶחָד" (שמות כד, ג). המילה "העם" מופיעה 17 פעמים בשמות יט (הצעת הברית) וחמש פעמים בשמות כד (קבלת הברית). אין זו דמוקרטיה במובן המודרני ואפילו לא במובן היווני, אבל היא נובעת מהרעיון שבן אנוש מעצם הווייתו טבוע בצלם אלוהים. בברית, כפי שהמקרא מבין את המושג, לכל צד יש משמעות, כבוד עצמי, ערך מוסרי, זכות להישמע, קול.
שלישית, יש חשיבות למיקום הגיאוגרפי. הברית נעשית במדבר, ואין זה מקרה אלא עניין מהותי. היא הופכת את בני ישראל מקבוצה פרועה של עבדים נמלטים לעדה, לעם, ליֵשות פוליטית, ל"חברה אזרחית". עם זאת, עדיין אין להם ארץ, שטח, בית. הם נודדים במדבר ועדיין לא נכנסו לארץ. אצל כל גוף פוליטי ידוע אחר בהיסטוריה קיים קודם כול השטח, ואז, כעבור שנים, בא תור החוקים. במקרא התורה קודמת לארץ. הברית, בניסוחו של פיליפ סלזניק (Selznick), היא "קדם־פוליטית, מכוננת, קונצנזואלית". בני ישראל זקוקים ל<b>ברית</b> חברתית לפני שתוכל להיות להם <b>אמנה</b> חברתית.
אם נניח לרגע להשלכות הדתיות של הסיפור, ייחודה של הפוליטיקה המקראית הוא התיאוריה הכפולה בדבר אופן התלכדותם של פרטים לצורך הסדרת חייהם הקולקטיביים. ספר שמואל מספר על לידת ישראל כ<b>ממלכה</b>. ספר שמות, הקודם לו, מספר על לידת ישראל כ<b>עם</b>. האחד הוא סיפור על שליטים, חצרות מלוכה, שלטון וחלוקת כוח. האחר עוסק בכללים, יחסים, מוסר וחזון. ובניסוח חילוני: <b>ברית חברתית יוצרת חברה. אמנה חברתית יוצרת מדינה.</b><br><b>תומס פיין על חברה ומדינה</b><br>ההיסטוריה של התיאוריה הפוליטית עוסקת ברובה המוחלט ב<b>מדינה</b>, בעם תחת שליטה: מי שולט במי וכיצד. המאבקים הפוליטיים הגדולים עסקו בכוח. המקרא מלא סיפורים כאלה וכמוהו גם רוב סיפורי ההיסטוריה האחרים. אלא שהמקרא כטקסט פוליטי רואה זאת, באופן חריג, כשאלה משנית לגמרי, כסטייה מהעניין המרכזי שהוא האינטראקציה האנושית. עניינו הראשוני הוא ה<b>חברה</b>. שם נבחנים האידיאלים הגדולים: צדק, חמלה, כבוד אנושי, רווחה, היחסים בין מעסיק לעובד, חלוקה צודקת של העושר, והכללת חסרי הכוח – האלמנה, היתום, הגר – בחברה. אלה מצריכים בסיס שונה, סוג היגיון אחר. האמנה החברתית אינה נוגעת לסוגיות האלה. מה שחשוב הוא הברית החברתית.
האדם הראשון בתקופה המודרנית שהבין את ההבדל ונתן לו ביטוי היה תומס פיין (Paine), אחת הדמויות הססגוניות ביותר שאנגליה נתנה לעולם, והאדם היחיד שתפס מקום בשורה הראשונה הן של המהפכה האמריקאית והן של המהפכה הצרפתית. פיין נולד בנורפוק ב־1737 להורים ממעמד הפועלים (אביו היה תופר מחוכים) ושלח את ידו במקצועות שונים ללא הצלחה עד שנאלץ לעזוב את בריטניה ולהגר לאמריקה כדי להימנע ממאסר בגלל חוב. באמריקה קנה לו חבר, בנג'מין פרנקלין, ובזכות קשריו הצליח להתמנות לעורך כתב עת. בינואר 1776 פרסם ספר שהפך אותו לידוען בן לילה: <b>שכל ישר</b> (<i>Common Sense</i>), כתב הגנה על עצמאות לאמריקה שכבר בשנתו הראשונה מכר לא פחות מ־100,000 עותקים. הוא לחם בשורות הצבא האמריקאי, והיה מזכיר ועדת הקונגרס לענייני חוץ ומזכיר בית הנבחרים של פנסילבניה.
לקראת סוף שנות השמונים של המאה ה־18 שב לבריטניה, ושם התייצב נגד מתקפתו של אדמונד ברק על המהפכה הצרפתית וכתב את הספר <b>זכויות האדם</b> (<i>Rights of Man</i>), ספר שקנה לו פרסום ומושב בוועידה הלאומית של צרפת. כאשר הז'ירונדיסטים איבדו את השלטון ליעקובינים והחלה תקופת הטרור בצרפת, נעצר פיין והושלך לכלא. עם שחרורו שב לאמריקה, אבל הפעם זכה שם לקבלת פנים עוינת. מתקפתו על הדת, הספר <b>עידן התבונה</b> (<i>The Age of Reason</i>), הקנתה לו מוניטין של אתיאיסט. הוא מת נרדף וחסר כול בניו יורק בשנת 1809.
פיין הקדים להבין, ובבהירות רבה, את ההבחנה בין שני אופני ההתאגדות האנושית. כך הוא מתאר זאת ממש בתחילת חיבורו הגדול הראשון, <b>שכל ישר</b>.
מחברים אחדים טעו עד כדי כך בין חברה לשלטון, עד שהותירו הבחנה מועטה ביניהם, אם בכלל; והנה, לא די שהם שונים זה מזה, גם מקורם שונה. החברה היא תולדה של צרכינו, השלטון – של רשעותנו; זו הראשונה מקדמת את אושרנו על דרך החיוב, על ידי שהיא מאגדת את כל זיקות לבנו, ואילו זה האחרון עושה זאת על דרך השלילה, ברסנו את מידותינו הרעות... החברה, בכל צורותיה, היא ברכה; אך שלטון, גם בצורתו הטובה ביותר, אינו אלא רע הכרחי, ובצורתו הגרועה ביותר – רע שאין לסבול אותו; ...השלטון, כמו מלבוש, הוא אות לתמימות שאבדה; ארמונות המלכים בנויים על חורבות גן עדן.
חברה היא דבר אחד, ואילו המדינה – המלכים, השליטים, סממני הכוח – היא דבר אחר. לטענת פיין, החברה נובעת באופן טבעי מאי־יכולתו של כל אחד מאיתנו לספק בעצמו את רצונותיו ואת צרכיו. לשם כך אנחנו משתפים פעולה, מחלקים את כוח העבודה של כולנו, סוחרים, יוצרים קשרי ידידות והתאגדות ומכוננים יחסי אמון. אילו כל אחד ואחת היו ממלאים את חלקם, לא היה כל צורך בשלטון. אבל לא כולם ממלאים את חלקם. יש שמרמים. יש שגונבים. יש שפולשים לשטח הזולת. ואז השלטון נעשה חיוני, ואז נוצרות אמנות חברתיות.
השם הנקשר בדרך כלל לרעיון החברה האזרחית איננו שמו של פיין אלא של אדם פרגוסון (Ferguson), שכתב את הספר הראשון הנושא שם זה "מסה על תולדות החברה האזרחית" (<i>An Essay on</i> (<i>the History of Civil Society</i>, או הגל, שהגדיר אותה כתחום שבין הפרט למדינה. המנתח החריף ביותר היה אלקסיס דה טוקוויל בספרו <b>הדמוקרטיה באמריקה</b>. טוקוויל הראה לראשונה איך חופש דמוקרטי מציג תביעות לא רק לממשלות אלא גם לאנשים במגעיהם עם בני אדם אחרים: במשפחות, בקהילות ובארגונים וולונטריים. בכל אחד מהם קיימת "אומנות ההתאגדות" שבלעדיה, לדעתו, עתידות החברות הדמוקרטיות להיכנע לחוליי האינדיבידואליזם.
אבל פיין ראה זאת לפניו – ועשה זאת על בסיס קריאה קפדנית של המקרא העברי, שעל פיו פיתח את דרך הטיעון בספרו. פיין, שהיה מטבעו מורד וספקן, הצליח לקרוא את המקרא באופן שקוראים יראי שמיים יותר ממנו לא יכלו לקרוא: כמסמך פוליטי. והוא גילה שהגיבורים האמיתיים של הנרטיב המקראי אינם המלכים (השלטון) או הכוהנים (הדת המאורגנת), אלא הנביאים: קול המצפון, הציווי האתי, האנשים שדיברו על איכות היחסים בתוך החברה. הפוליטיקה במובן של ממשלות ושימוש בכוח תופסת במקרא מקום משני בלבד. זהו רע הכרחי. היא גוררת עימה סכנות גדולות, אבל בלעדיה תשתרר אנרכיה. מנהיגים פוליטיים עשויים לעלות לגדולה אמיתית: הדוגמה המקראית העליונה לאדם כזה היא דוד המלך. אבל הזירה האמיתית של החסד הקולקטיבי טמונה בתוכנו, באותו "אנחנו־יחד" המכונה בפינו חברה, ולא מדינה.
<b>שלושה סוגים של ישויות פוליטיות</b><br/>ברית היא אחת משלושה סוגים כלליים של מערכות פוליטיות. ישויות פוליטיות נוצרות באחת משלוש דרכים: כיבוש, צמיחה איטית והתפתחות, או החלטה רשמית מודעת. הדרך הראשונה נוטה לייצר חברה היררכית, השנייה – חברה אורגנית, והשלישית – חברה כִּברית.
כיבוש מוביל ל<b>חברות היררכיות</b>. ישנו שליט, ישנה חצר, ישנה עילית מנהלית וכוהנית, ומתחת לאלה יש המון גדול של אנשים. הדוגמה המקראית הבולטת היא מצרים הפרעונית. בהיררכיה הכוח מובנה כפירמידה: לא מקרה הוא שהפירמידות במצרים שרדו כסמלי אותה אימפריה. דוגמאות מודרניות יותר הן צרפת הנפוליאונית ופרוסיה של המאה ה־19. הסדר החברתי ההיררכי מוצדק בדרך כלל באמצעות קוסמולוגיה או מיתוס, שבהם ההיררכיה עלי אדמות משקפת את ההיררכיה השמימית. במחזה <b>טרוילוס וקרסידה</b> נותן לכך שייקספיר את אחד התיאורים הנודעים ביותר:
<span class="poetry indentAll">שמיים בעצמם, הכוכבים והכדור־פה</span> <br/><span class="poetry indentAll">מקפידים לשמור על דֶרג, זכות ומעמד,</span> <br/><span class="poetry indentAll">מסלול, סולם, פרופורציה, התאמה, צורה, תפקיד וְנוהַג בְּכפוּף לַסדר.</span>
חברה מהסוג השני, זה שנוצר בעקבות מסורת ארוכה של מנהג והרגל, נקראת בדרך כלל חברה <b>אורגנית</b>. בחברה האורגנית הדברים קיימים מפני שתמיד היו. מקורותיהם אבדו בדרך כלל בערפילי הזמן (אם כי עשויות להיות גם "מסורות מומצאות"). החוק, ובייחוד החוק המקובל (common law), הוא הצטברות איטית של תקדים ומסורת. הפוליטיקה מבוססת בעיקר לא על רעיונות או על רגעים היסטוריים ספציפיים אלא על תחושה של סדר טבעי, יראת שמיים ויראת כבוד. בחברות אורגניות יש מנהגים, פולחנים, מדים וטקסים המשווים להווה תחושה של קדמוניוּת ואי־נמנעות. הכוח איננו עניין של פירמידות אלא יותר של מרכז ופריפריה. בעלי הכוח נפגשים במועדונים, בבתי ספר, באוניברסיטאות, בגדודים ובנבחרות; הם מטפחים אווירה של חובבנות ואינם אוהבים מריטוקרטיה, מאמץ והתלהבות. ספרו של רוג'ר סקרוטון "אנגליה: קינה" (<i>England: An Elegy</i>) הוא פואמה בפרוזה על סוג חברה זה.
הסוג השלישי, חברת הברית, נוצר כצעד מודע של התחלות חדשות. הצדדים מתכנסים במטרה להשיג את מה שאף אחד מהם אינו יכול להשיג לבדו (זה יישמע לנו אולי מוזר כשאחד הצדדים הוא אלוהים, עד שניזכר שיש דבר אחד שאלוהים אינו יכול לעשות לבדו, והוא לחיות בלב האדם: לשם כך הוא זקוק לנכונותו של האדם). בצעד הברית מסכימים הצדדים לכבד זה את שלמותו של זה כסוכנים חופשיים: כך הוא גם כשאחד הצדדים הוא אלוהים עצמו. גורם המפתח בברית איננו כוח ואיננו העבר, אלא הצהרה מילולית, הבטחה מחייבת הדדית. פוליטיקת הבריתות היא יותר מכול פוליטיקה של המילה: המילה הניתנת, המילה המתקבלת, המילה המכובדת מתוך אמון.
שותפי הברית מתחייבים זה כלפי זה בקשר פתוח של הדדיות ונאמנות. הם מסכימים להיות שותפים לגורל. גישה זו מתבטאת יפה באחד הפסוקים המוכרים במקרא, "גַּם כִּי אֵלֵךְ בְּגֵיא צַלְמָוֶת, לֹא אִירָא רָע כִּי אַתָּה עִמָּדִי" (תהילים כג, ד). בשונה מאמנה או חוזה, המבוססים על <b>אינטרסים</b>, בריתות מבוססות על <b>זהות</b>. הן הופכות "אני" רבים ל"אנחנו" קיבוצי. הדוגמה הפשוטה ביותר לברית היא נישואים, אך גם ידידות עשויה ללבוש צורה כזאת. המקרא מספר לנו על יונתן, שכרת עם דוד "בְּרִית בְּאַהֲבָתוֹ אֹתוֹ כְּנַפְשׁוֹ" (שמואל א יח, ג). הנביא הושע מתאר את בריתו של אלוהים עם עמו כסוג של נישואים:
<span class="poetry indentAll">וְאֵרַשְׂתִּיךְ לִי לְעוֹלָם,<br>וְאֵרַשְׂתִּיךְ לִי בְּצֶדֶק וּבְמִשְׁפָּט וּבְחֶסֶד וּבְרַחֲמִים.<br>וְאֵרַשְׂתִּיךְ לִי בֶּאֱמוּנָה<br>וְיָדַעַתְּ אֶת ה' (הושע ב, כא–כב).</span>
בריתות וחוזים הם דברים שונים שעוסקים בהיבטים שונים של אנושיותנו. בחוזה חשוב ששני הצדדים יצאו נשכרים. בברית חשוב ששני הצדדים ייתנו מעצמם. חוזים הם הסכמים הנחתמים לצורך השגת תועלת הדדית. הם נעשים בידי פרטים או קבוצות בהתאם לאינטרס שלהם. הם נעשים לצורך תכלית מסוימת. אפשר להפסיקם באמצעות הסכמה הדדית. הם מסתיימים ברגע ששני הצדדים מילאו את התחייבויותיהם. לעומתם, בריתות הן התחייבויות מוסריות והן פתוחות. הן אינן מתקיימות על פי לשון החוק או מתוך אינטרסים אלא מתוך נאמנות, מהימנות או אמונה, שהיא מושג מפתח ביהדות.
<b>אמנה חברתית יוצרת מדינה; ברית חברתית יוצרת חברה</b>. עניינה של האמנה החברתית הוא כוח ודרך הטיפול בו בתוך מסגרת פוליטית; עניינה של הברית החברתית הוא האופן שבו בני אדם חיים יחד למרות המחלוקות. עניינה של האמנה החברתית הוא השלטון; עניינה של הברית החברתית הוא דו־קיום. עניינה של האמנה החברתית הוא חוקים ואכיפתם; עניינה של הברית החברתית הוא הערכים המשותפים לנו. עניינה של האמנה החברתית הוא השימוש בכוח אכיפה פוטנציאלי; עניינה של הברית החברתית הוא מחויבויות מוסריות, ערכים משותפים ואידיאלים הדוחפים אותנו לפעול יחד למען טובת הכלל.
<b>הברית בפוליטיקה המערבית</b><br/>הברית מילאה תפקיד משמעותי בפוליטיקה האירופית במאות ה־16 וה־17 בשווייץ, הולנד, אנגליה וסקוטלנד, ולמעשה בכל מקום שבו הייתה נוכחות ציבורית לקלוויניזם או לפוריטניות. אחד מדובריה הגדולים היה ג'ון מילטון. נקודת המוצא שלו היא שכולנו נולדנו שווים, כולנו נבראנו בצלם אלוהים. החברה הפוליטית נוצרה כאשר בני אדם החליטו בהסכמה משותפת להגן זה על זה מפני פגיעה הדדית ולהגן על עצמם במשותף. כוחם של מלכים ושופטים הוא אפוא כוח נגזר, כוח שמועבר אליהם מהעם ומופקד אצלם בנאמנות כדי שיפעלו לטובת הכלל. הריבונות שוכנת בתוכנו ואי אפשר לקחתה מאיתנו בלי להפר את זכותנו הטבעית, הזכות שאיתה נולדנו. זוהי שפת ברית ארכיטיפית.
רעיון הברית מילא תפקיד חשוב גם בסקוטלנד של המאה ה־16 באמצעות אישים כמו ג'ון נוקס (Knox), רוברט ברוס (Bruce) וסמואל רת'רפורד (Rutherford). נוקס שילב בדמותו את הרעיון המסורתי של ה־band או ה־pact (ההסכם) הסקוטי עם רעיון הברית המקראית. בימי מלכותו של צ'רלס הראשון ביטאו הסקוטים את עצמאותם ב־1638 באמצעות הברית הלאומית (National Covenant). בהמשך, במלחמת האזרחים האנגלית, הם הצטרפו לפרלמנטרים נגד המלך וב־1643 נתנו לכך ביטוי רשמי בווידוי האמונה של וסטמינסטר, שהיה לבסיס הפרסביטריאניזם הסקוטי. לימים הועברה מסורת זו לאמריקה בידי אנשי הברית הסקוטים. עם המוסדות שהקימו נמנית אוניברסיטת פרינסטון, שאחד מבוגריה היה ההוגה הפוליטי ג'יימס מדיסון (Madison), אדם שלמד עברית כדי להיטיב להבין את המקרא ואת הפוליטיקה שלו.
באמריקה קיבלה פוליטיקת הברית את ביטויה השלם ביותר. הצעד הרשמי הראשון של האבות הצליינים היה ניסוח הסכם מייפלאואר (Mayflower Pact) ב־1620: "אנו החתומים מטה... בשבועה חגיגית והדדית בפני האל ואיש בפני רעהו, במסמך זה אנחנו כורתים ברית ומתמזגים כולנו יחד לישות פוליטית־שלטונית". ברוח דומה הכריז ג'ון וינת'רופ (Winthrop) ב־1630 על סיפון האָרָבֶּלָה "חתמנו עימו [עם האל] ברית לעבודה זו".
ארצות הברית מתייחדת מגופים פוליטיים מודרניים אחרים בכך שאימצה את המבנה הכפול של המקרא. הייתה לה אמנה חברתית משלה, הלוא היא חוקת 1787, שקבעה את צורת השלטון. אבל לחוקה קדמה המקבילה האמריקאית לברית, הכרזת העצמאות של 1776, הכוללת את האמירה "מקובלות עלינו אמיתות אלה כמוכחות מאליהן, שכל בני האדם נבראו שווים, שהבורא העניק להם זכויות מסוימות שאי אפשר לשלול מהם, וביניהן הזכות לחיים, לחירות ולרדיפת האושר", ו"כדי להבטיח זכויות אלה מוקמות בקרב בני האדם ממשלות, השואבות את סמכויותיהן הצודקות מהסכמתם של הנשלטים". מעולם לא התקרבה הפוליטיקה יותר מכך לברית הקמת אומה על פי המודל המקראי. ריצ'רד ניבור מסביר:
<span class="poetry indentAll">ברית פירושה שחברה פוליטית איננה טבעית לגמרי וגם איננה אך ורק חוזית ומבוססת על אינטרס משותף. ברית הייתה הכוח המלכד בישות פוליטית אחת של אנשים שקיבלו על עצמם, באמצעות הבטחה בלתי מוגבלת, את האחריות זה על זה וזה כלפי זה ולחוקים המשותפים, תחת האל... מה שהפך את האדם לחבר מלא בעם לא היה העובדה שנולד לתוך חברה טבעית, אלא תמיד המעשה המוסרי של נטילת האחריות של אזרח באמצעות הבטחה, אחריות שחייבה אותו מעצם המעשה של השימוש בחירותו. שהרי על פי תפיסת הברית, מהות החירות אינה טמונה בחופש הבחירה בין טובין אלא ביכולת להתחייב למען מטרה עתידית.</span>
מדוע הופיעה הברית בדרך זו דווקא במאות ה־16 עד ה־18? חלק מהתשובה טמון ללא ספק בהתפשטות הפוריטניות אחרי הרפורמציה בעזרת הטכנולוגיה של המילה המודפסת וצמיחת האוריינות. אבל היו לכך גם סיבות חברתיות ופסיכולוגיות טובות. החברה הפיאודלית של ימי הביניים קרבה לסיומה. בני אדם לא היו כבולים עוד למקום הולדתם ולמעמד שלתוכו נולדו. ההיררכיה, שביטויה העליון היה "זכותם האלוהית של המלכים", איבדה את כוחה. המסורת – הדבק המלכד של חברות אורגניות – הלכה ונחלשה, ואת מקומה תפסה החדשנות. כשבני אדם מתחילים להיות מודעים לעצמם כאינדיבידואלים, כשהם עומדים על זכותם לכבוד אישי ולחירות, כשהם מבקשים לעצב בעצמם את גורלם, הברית נעשית צורת הפוליטיקה המושכת ביותר.
המסורת הפוליטית באמריקה ממשיכה עד היום להיות מסורת של ברית. בריטניה, בעקבות ההסדר החוקתי של 1688, שימרה יסודות חזקים של היררכיה ומנהג. כיצד אפוא הברית עשויה להיות רלוונטית לפוליטיקה הבריטית של ימינו? התשובה הפשוטה היא שבריטניה ניצבת כיום בפני אותה בעיה שעמד בפניה ישראל המקראי: איך הופכים שבטים רבים לאומה אחת? שאלה זו עמדה גם בפני אמריקה: איך מאחדים לעם אוכלוסייה בעלת שונות שכזאת, עם מקומות מוצא שונים, שפות, דתות, מנהגים ואידיאלים כה שונים, כך ש־<i>e pluribus unum</i>, מהרבים הללו, יֵצא אחד? התשובה לכך היא הברית, הדרך החזקה ביותר לשלב את המגוון במסגרת מאחדת בלי לבקש מכולם לוותר על עצמאותם או על שלמותם. בריתות יוצרות זהות אזרחית או פוליטית מאחדת ללא היררכיה וללא מסורת רבת שנים. הן עושות זאת בלי להשתמש בכוח כפייה פוליטי. הן עושות זאת בזכות אמצעי פשוט: הן מספרות סיפור.
<h3>פרק 10; מספרים סיפור</h3>
<big><strong>מספרים סיפור</strong></big>
<span class="poetry indentAll">האדם, בפעולותיו ובמעשיו, וכן בבדיונותיו, הוא במהותו חיה מספרת־סיפורים. הוא אינו מספר סיפורים השואף לאמת במהותו, אך במהלך ההיסטוריה שלו הוא נעשה כזה. אך שאלת המפתח לבני האדם אינה המידה שבה הם המחברים של הנראטיבים שלהם וקובעים אותם; אני יכול לענות על השאלה "מה עליי לעשות" רק אם אענה קודם על השאלה "באיזה סיפור או סיפורים אני משתתף?"<br/>אלסדייר מקינטאייר<br/>האדם מספר סיפורים, הוא חי מוקף בסיפוריו ובסיפורי אחרים; הוא רואה דרכם את כל מה שקורה לו, ומנסה לחיות את חייו כאילו הוא מספר סיפור.<br/>ז'אן־פול סארטר</span>
ב־20 בינואר 1961 בשעה 12:52 עמד ג'ון פ' קנדי, הקתולי הראשון והאדם הצעיר ביותר שנבחר לתפקיד נשיא ארצות הברית, על במה בחזית המזרחית של גבעת הקפיטול ונשא את נאום ההשבעה שלו. זה היה אחד הנאומים הפוליטיים הגדולים של התקופה המודרנית. מנקודת מבטה של הרטוריקה הפוליטית הבריטית, המאפיין המרשים של הנאום היה נימתו הדתית. קנדי פתח:
<span class="poetry indentAll">נשבעתי לפניכם ולפני ריבונו של עולם את השבועה שקבעו אבותינו לפני כמעט מאה ושלושת רבעי המאה. העולם השתנה מאוד מאז. האדם מחזיק בידיו בנות התמותה את הכוח להכחיד את כל צורות העוני האנושי ואת כל צורות החיים האנושיים. ואף על פי כן, אותן אמונות מהפכניות שלמענן לחמו אבותינו עדיין עומדות בתוקפן בעולם כולו – האמונה שזכויות האדם אינן פרי נדיבותה של המדינה אלא מתת ידו של האל.<sup style="color: gray;">3</sup></span>
שימו לב לאזכורי האל. הראשון מרמז לטבעה המקודש של הברית האמריקאית כאומה "תחת האל". השני מתייחס להכרזת העצמאות ולמשפט "הבורא העניק להם זכויות מסוימות שאי־אפשר לשלול מהם". הנאום הסתיים במילים אלה:
<span class="poetry indentAll">בידיעה כי הגמול הוודאי היחיד המצפה לנו הוא מצפון נקי, כי ההיסטוריה היא השופטת האחרונה של מעשינו, הבה נצא להוביל את הארץ שאהבנו. נבקש את ברכתו ואת עזרתו [של האל], אך נדע כי כאן, עלי אדמות, עבודת האל צריכה בעצם להיות עבודתנו אנו.</span>
מצפון, "היסטוריה", "משפט", "ברכת האל" ו"עזרת האל": זוהי שפת ברית של ממש, המזכירה מאוד את לשון המקרא, ובייחוד את הקטעים שבהם משה קובע את מושגי האחריות והמחויבות הלאומית. כעבור ארבע שנים השתמש יורשו של קנדי, לינדון ביינס ג'ונסון, בשפה מקראית מפורשת עוד יותר:
<span class="poetry indentAll">הם באו עד הלום, הגולה והנוכרי, אמיצים אך מפוחדים, למצוא מקום שבו יוכל אדם להיות הוא עצמו. הם כרתו ברית עם ארץ זו. ברית זו, שנולדה מצדק, שנכתבה מתוך חירות, שנכרכה באיחוד, נועדה להאציל מרוחה יום אחד על תקוות האנושות כולה. והיא עדיין מחייבת את כולנו. אם נקיים את תנאיה, נראה ברכה במעשינו.<sup style="color: gray;">4</sup></span>
ג'ונסון השתמש בנאומו חמש פעמים במילה "ברית". זה היה המוטיב שסביבו התארגן הנאום כולו. ברוח השורה על הנאום הזכיר ג'ונסון לאחיו האמריקאים עד כמה גורלם אינו מובן מאליו. הוא אינו תלוי בעושר ובכוח אלא בנאמנות למשימה מוסרית:
<span class="poetry indentAll">במסגרת ברית זו של צדק, חירות ואחדות נעשינו אומה – עשירה, גדולה וחזקה. ושמרנו על חירותנו. אבל האל לא הבטיח לנו שנשמור על גדולתנו. הוא הניח לנו להגיע אל הגדולה בזיעת אפינו ובעוז רוחנו... אם ניכשל עתה, הרי שכחנו במידה רבה את מה שלמדנו בדרך הקשה: שהדמוקרטיה מבוססת על אמונה, שהחירות דורשת יותר מכפי שהיא נותנת, ושהאל מחמיר דווקא בדינם של מי שזכו בטובה הרבה ביותר.</span>
שלוש מאות ומחצית המאה מאז בואם של האבות הצליינים עדיין השתמשו נשיאים אמריקאים באוצר המילים המהותי של הברית. בפרק זה אני מבקש לנתח לא את הדברים שקנדי וג'ונסון <b>אמרו</b>, אלא את הדברים ש<b>עשו</b>. מה קרה באותם שני נאומים?
<b>מה בין היסטוריה לזיכרון</b><br>ערבי פסח בבית סבי וסבתי נמנים עם זיכרונותיי המוקדמים ביותר. כולנו התכנסנו לליל הסדר ולסיפור על אבות אבותינו, בני ישראל, שהיו משועבדים במצרים, נגאלו בשורה של ניסים אלוהיים ויצאו לדרכם אל החופש. הגאונות שבערב זה – ששורשיו נטועים בספר שמות – היא בעובדה שהכול קורה בבית, בתוך המשפחה, ומתמקד בילדים. כילד הקטן במשפחה היה זה תורי לשאול את ארבע הקושיות: "מה נשתנה הלילה הזה מכל הלילות?".
הובאתי בסוד העם וזיכרונו. למדתי זהות, בדיוק כפי שילדים נוצרים לומדים את זהותם באמצעות סיפורי חג המולד וחג הפסחא, שרים את השירים, מגלמים את האירועים, משננים בזיכרונם את הערכים המרכזיים: שלום עלי אדמות, רצון טוב בקרב בני האדם, תפילה לאל "למחול לנו על חטאינו כשם שאנחנו מוחלים לחוטאים נגדנו". זו הדרך שבה דתות, ותרבויות בכלל, מעצבות חיים, חוקקות ביטויים במאגר הזיכרון ומעניקות לילדים את הנרטיבים שעל פיהם יבינו את העולם ואת מקומם בתוכו.
ישעיהו ברלין כתב פעם ש"כל היהודים המודעים לזהותם כיהודים רוויים בהיסטוריה". היסטוריה אולי איננה המילה הנכונה. מחברי המקרא היו בין ההיסטוריונים הראשונים. שני שלישים מספרי המקרא הם היסטוריים. נביאי ישראל היו הראשונים שמצאו את אלוהים לא רק בטבע אלא גם באירועים היסטוריים וראו את ההיסטוריה עצמה כסיפור, כנרטיב. אבל המילה "היסטוריה" עצמה אינה קיימת במקרא, ועם תחיית השפה העברית במאה ה־19 צריך היה לשאול אותה ממקור אחר. המקרא משתמש במילה שונה באופן משמעותי, "זָכוֹר".
המילה "זכור" מופיעה במקרא לא פחות מ־169 פעמים. השיא הוא בספר דברים: "זְכֹר יְמוֹת עוֹלָם, בִּינוּ שְׁנוֹת דֹּר וָדֹר" (לב, ז); "רַק הִשָּׁמֶר לְךָ וּשְׁמֹר נַפְשְׁךָ מְאֹד, פֶּן תִּשְׁכַּח... יוֹם אֲשֶׁר עָמַדְתָּ לִפְנֵי ה' אֱלֹהֶיךָ בְּחֹרֵב" (ד, ט–י); "זָכוֹר אֵת אֲשֶׁר עָשָׂה לְךָ עֲמָלֵק בַּדֶּרֶךְ בְּצֵאתְכֶם מִמִּצְרָיִם" (כה, יז); "זָכוֹר אֵת אֲשֶׁר עָשָׂה ה' אֱלֹהֶיךָ לְמִרְיָם" (כד, ט). ויותר מכול חוזר שוב ושוב המשפט "וְזָכַרְתָּ כִּי עֶבֶד הָיִיתָ בְּמִצְרַיִם".
יש הבדל בין היסטוריה לזיכרון. היסטוריה היא סיפורו של האחר. היא עוסקת באירועים שקרו במקום אחר, בזמן אחר. זיכרון הוא הסיפור <b>שלי</b>. הוא עוסק באירועים שקרו במובן מסוים לי עצמי. מכאן הציווי של חז"ל לספר ביציאת מצרים: "בכל דור ודור חייב אדם לראות את עצמו כאילו הוא יצא ממצרים".<sup style="color: gray;">7</sup> הזיכרון עוסק בזהות. הוא <b>הסיפור שאני חלק ממנו</b>. הסיפור יכול להיות עתיק יומין, ופסח הוא אכן סיפור כזה. ובכל זאת אני חלק ממנו. זוהי בדיוק זהות – להיות חלק מנרטיב רציף, שאחת מדמויותיו היא אני עצמי. זיכרון הוא הצורה החזקה ביותר שבאמצעותה נוצרת ומתקיימת זהות קבוצתית לאורך הדורות. אנחנו הסיפור שאנחנו מספרים על עצמנו.
ההיסטוריה עונה על השאלה "מה קרה?"; הזיכרון עונה על השאלה "מי אני?". שתי השאלות שונות מאוד זו מזו. כשאני קורא את ההיסטוריה של יוון אינני הופך ליווני. כשאני קורא את ההיסטוריה של אנגליה אינני הופך לאנגלי. פרשנים חברתיים ופוליטיקאים רבים טוענים כי יש לחזק את הזהות הבריטית באמצעות הוראה פעילה יותר של ההיסטוריה הלאומית בבתי הספר. זוהי מטרה ראויה בפני עצמה. אבל הזהות אינה שייכת להיסטוריה אלא לזיכרון. היא איננה עניין לקריאת טקסטים, ללימוד עובדות, לשינון תאריכים. עניינה הוא איך לספר סיפור מסוים כאילו הוא שלנו.
סדר פסח, בדומה לריטואלים אחרים בדתות אחרות, הוא העברת סיפור מדור לדור. העובדה שזה נעשה בבית, בחיק המשפחה, סביב השולחן, מעניקה לו כוח מופלא, כי המשפחה היא הסמל החזותי ביותר לזהות ולרציפות. הוא גם נייד, הוא ממשיך לחיות גם כשאנשים נעקרים ממקומם. לא תהיה זו הגזמה לומר שזהו המענה לפליאה שמביע רוסו, כפי שנכתב בסוף פרק 8, כשהוא נוכח שהזהות היהודית ממשיכה להתקיים גם אלפיים שנה אחרי חורבן בית שני ולמרות העובדה שליהודים אין ארץ, טריטוריה, בית. הם סיפרו את סיפורם לילדיהם. והנה על בסיס רעוע זה שרדה הזהות.
<b>האמת כשיטה, האמת כסיפור</b><br>מדוע סיפור? בכך אנו מגיעים אל אחד המאפיינים המובהקים ביותר של הברית. אין מדובר כאן בצורה מופשטת של פוליטיקה, צורה המבוססת על מיתוס קוסמולוגי או תיאוריה פילוסופית של המצב האנושי. כשדברים כאלה נכונים, הם נכונים תמיד. אין בהם התייחסות ספציפית לזמן הזה, למקום, לנסיבות, לעם מסוים. היו חברות שהתבססו על המיתוס של "שרשרת ההוויה הגדולה", מהגבוה אל הנמוך, שבה נשמר מקום לכל אדם – מהמלך דרך פשוטי העם ועד לצמית. הליברליזם המודרני והלאומיות המודרנית נבנו על סמך התיאוריה הפילוסופית על האוטונומיה: אינדיבידואלים ואומות אמורים להגדיר את עצמם. ישויות פוליטיות המבוססות על ברית אינן כאלה.
ישויות כאלה מעוגנות בחוויה היסטורית ספציפית. בריתות נכרתות בתקופות מסוימות, במקומות ספציפיים ומסיבות ספציפיות. הן בנויות על נרטיב היסטורי. מה שקרה הוא כך וכך. משום כך קיבלו אבותינו החלטה קיבוצית. הם התחייבו, וגם חייבו אותנו, ממשיכי דרכם, להקים חברה שתכבד התחייבות, שתמלא הבטחה, שתהיה נאמנה לאידיאלים מסוימים. אנחנו יורשים הממשיכים את סיפורם, השומרים אמונים למחויבותם, המקיימים את מורשתם ומעבירים אותה הלאה, אל הדור הבא.
ברית איננה דבר מופשט, ורק לעיתים נדירות, כמו למשל בברית עם נח (בראשית ט), היא מתייחסת לאנושות בכללותה. זהו אחד ההבדלים הגדולים בין אידיאולוגיות פוליטיות המבוססות על עקרונות פילוסופיים לבין הבריתות המבוססות על המקרא. <b>הפילוסופיה מלמדת את האמת כשיטה, והמקרא מלמד את האמת כסיפור.</b> האמת הפילוסופית מנותקת מהזמן, והאמת המקראית מתגלמת בזמן. לחברות ברית יש נרטיבי יסוד משלהן, סיפורים על ראשית, תקוות, חלומות, חזיונות, נביאים, גיבורים, השתתפות בקרבות, ניצחונות ותבוסות, התדרדרות לנתיב שגוי וחזרה לדרך המלך. הסיפור מקבל בדרך כלל צורה של מסע, ממשי או מטפורי: מעבדות לחירות, או ממוות ללידה מחדש, או מחטא לגאולה. חזרה על הסיפור מחדשת את הברית.
<b>מדוע חזרה על הסיפור היא חלק מהיותנו בני אדם</b><br/>באופן עמוק ומהותי זו גם הדרך שבה הפוליטיקה מקבלת פנים אנושיות. ג'רום ברונר הזכיר לנו שתי צורות הבנה שונות במהותן. האחת, הצורה ה"פרדיגמטית", מבקשת להסביר את הפרטיקולרי באמצעות שילובו במבנה אוניברסלי – כזו למשל היא המחשבה המדעית. כך גם הפילוסופיה. הצורה הסטנדרטית של הסבר פרדיגמטי היא חוק כללי: "אם X, אז Y". צורת ההבנה האחרת היא "נרטיבית". בשונה מהמדע, המבקש להגיע אל האוניברסלי, הנרטיב חורת על דגלו דווקא את הפרטיקולרי. הנרטיב משובץ במרחב מסוים ובזמן מסוים. יש בו נפשות פועלות, שיחסי הגומלין ביניהן מורכבים ובלתי צפויים. הנוסח הסטנדרטי של הנרטיב הוא "לפני הרבה הרבה שנים קרה X ואז Y".
ה"אז" שונה בשני המשפטים האלה. במדע ובפילוסופיה, ה"אז" מלמד על משהו הכרחי ובלתי נמנע. אם כל בני האדם הם בני תמותה וסוקרטס הוא אדם, הרי סוקרטס הוא בן תמותה. המסקנה משתמעת עוד מהנחות היסוד. לא כך בנרטיב. לכן אנחנו אוהבים להקשיב לסיפורים. אנחנו רוצים לדעת מה עומד לקרות, <b>ואיננו יכולים לדעת זאת בוודאות מראש</b>. לכן חזרה על סיפורים היא חלק מהיותנו אנושיים. בנרטיב שום דבר איננו בלתי נמנע. האם הגיבור יצליח לגלות בתוכו אומץ לב? האם האויבים יתפייסו ויהפכו לידידים? האם הנרדפים יצליחו להגיע אל החופש? האם הסיפור שאנחנו שומעים הוא טרגדיה או תקווה? הסיפורים חורתים על דגלם את החופש. הם מזכירים לנו שאין שום דרך לצפות מראש בדיוק כיצד בני אדם יגיבו למצבים.
סיפורים מסכמים את חוויית הזמן האנושית: העתיד הפתוח, התוצאה התלויה בבחירתנו, האפשרויות החלופיות הנפרשות לפני דמיוננו, כוח הרצון החזק או חולשתנו. ג'יימס ג'ויס כינה את הסיפורים "התגלויות של היומיומי". פול ריקר טוען כי הנרטיב חיוני לאנושיותנו. הסיפורים נוגעים באותו ממד של קיומנו האנושי שאין לצמצמו לחלקיקי חומר בחלל, לגנים אנוכיים המתרבים בעיוורון, או לכלוב הברזל של אי־הנמנעות ההיסטורית.
וזה היה קסמו של הנרטיב המקראי בעיני הדמיון המערבי במשך מאות כה רבות. הדמויות הן ברובן אנשים מן השורה שעימם נוכל להזדהות. אברהם ושרה, יצחק ורבקה, יעקב ומשפחתו – אלה אינן דמויות אפיות, שליטים, אלים־למחצה או גיבורים מיתיים בעלי כוח על־אנושי. למשה יש ספקות, לדוד חולשות, לירמיהו שאלות, לאליהו להט מוסרי, להושע אהבות מסובכות ולאיוב תחושת צדק יוקדת. דברים בלתי צפויים קורים. ניסים גדולים מתקיימים לצד חולשות וגחמות אנושיות. שוב ושוב עומד הסיפור לסטות מן המסלול. הארץ המובטחת מוקפת אויבים. העם חוטא בעבודת אלילים. הנביאים משמיעים אזהרות ואיש אינו שועה להם. יונה מנסה לברוח מהמשימה האלוהית המוטלת עליו.
ואף על פי כן, לאורך יותר מאלף השנים שבין משה למלאכי, אחרון הנביאים, ממשיכים להתקיים אותם מוטיבים. החזון נשאר. הקריאה ממשיכה להדהד: האם נוכל לבנות חברה שאיננה מצרים או בבל? חברה שאינה משעבדת את תושביה ואינה מוכרת את נשמתה לדקדנס? הברית משקפת את חוויית הזמן האנושית, את העתיד הפתוח, את תהפוכות הגורל, את הסכנות האורבות בדרך אל החופש. כריתת ברית – כמו ההחלטה להינשא או להביא ילד לעולם – כרוכה בסיכון, היא מעשה של אמונה בעתיד שאינו ידוע ושאין דרך לדעת אותו. אלסדייר מקינטאייר, שאנו חייבים לו את העניין המחודש בנרטיב כחלק מהמוסר והפוליטיקה, טוען שחיי אדם חייבים לשאת צורה של סיפור כדי שנוכל לפענח אותם, ושצורת הסיפור הבסיסית היא המסע. הברית היא הפוליטיקה של המסע: אל הארץ המובטחת, אל מקום החירות, אל חברה המבטיחה כבוד לכל אדם.
<b>חידוש הברית</b><br>נובע מכך שחזרה על הסיפור בחברות ברית היא תמיד, באופן מסוים, מעשה פוליטי. היא מעניקה הקשר היסטורי לפוליס ולאזרחיה. היא מזכירה לנו מחויבויות שניתנו, הבטחות שהובטחו, חובות שקיבלנו על עצמנו, אידיאלים שאושרו. עַם ברית הוא עם שהעברת הסיפור היא חלק מהותי מחייו.
המקרא מספק לנו כמה דוגמאות. אחת היא חג הפסח עצמו. דוגמה נוספת היא המילים שאומרים עולי הרגל המביאים ביכורים למקדש החל מחג השבועות:
<span class="poetry indentAll">אֲרַמִּי אֹבֵד אָבִי וַיֵּרֶד מִצְרַיְמָה וַיָּגָר שָׁם בִּמְתֵי מְעָט; וַיְהִי שָׁם לְגוֹי גָּדוֹל עָצוּם וָרָב. וַיָּרֵעוּ אֹתָנוּ הַמִּצְרִים וַיְעַנּוּנוּ וַיִּתְּנוּ עָלֵינוּ עֲבֹדָה קָשָׁה. וַנִּצְעַק אֶל ה' אֱלֹהֵי אֲבֹתֵינוּ וַיִּשְׁמַע ה' אֶת קֹלֵנוּ וַיַּרְא אֶת עָנְיֵנוּ וְאֶת עֲמָלֵנוּ וְאֶת לַחֲצֵנוּ וַיּוֹצִאֵנוּ ה' מִמִּצְרַיִם בְּיָד חֲזָקָה וּבִזְרֹעַ נְטוּיָה וּבְמֹרָא גָּדֹל וּבְאֹתוֹת וּבְמֹפְתִים וַיְבִאֵנוּ אֶל הַמָּקוֹם הַזֶּה וַיִּתֶּן לָנוּ אֶת הָאָרֶץ הַזֹּאת, אֶרֶץ זָבַת חָלָב וּדְבָשׁ. וְעַתָּה, הִנֵּה הֵבֵאתִי אֶת רֵאשִׁית פְּרִי הָאֲדָמָה אֲשֶׁר נָתַתָּה לִּי ה' (דברים כו, ה–י).</span>
זוהי הצורה הבראשיתית ביותר של היסטוריה כזיכרון, נרטיב לאומי שהפרט אמור לחזור עליו מדי שנה.
מעשה הזיכרון הפוליטי הגלוי ביותר היה טקס ההקהל שחזר מדי שבע שנים, שבו הצטווה המלך לכנס את העם ולקרוא באוזניו את התורה (חלק מספר דברים):
<span class="poetry indentAll">מִקֵּץ שֶׁבַע שָׁנִים, בְּמֹעֵד שְׁנַת הַשְּׁמִטָּה בְּחַג הַסֻּכּוֹת, בְּבוֹא כָל יִשְׂרָאֵל לֵרָאוֹת אֶת פְּנֵי ה' אֱלֹהֶיךָ בַּמָּקוֹם אֲשֶׁר יִבְחָר, תִּקְרָא אֶת הַתּוֹרָה הַזֹּאת נֶגֶד כָּל יִשְׂרָאֵל בְּאָזְנֵיהֶם. הַקְהֵל אֶת הָעָם, הָאֲנָשִׁים וְהַנָּשִׁים וְהַטַּף, וְגֵרְךָ אֲשֶׁר בִּשְׁעָרֶיךָ, לְמַעַן יִשְׁמְעוּ וּלְמַעַן יִלְמְדוּ וְיָרְאוּ אֶת ה' אֱלֹהֵיכֶם, וְשָׁמְרוּ לַעֲשׂוֹת אֶת כָּל דִּבְרֵי הַתּוֹרָה הַזֹּאת. וּבְנֵיהֶם אֲשֶׁר לֹא יָדְעוּ יִשְׁמְעוּ וְלָמְדוּ לְיִרְאָה אֶת ה' אֱלֹהֵיכֶם כָּל הַיָּמִים אֲשֶׁר אַתֶּם חַיִּים עַל הָאֲדָמָה אֲשֶׁר אַתֶּם עֹבְרִים אֶת הַיַּרְדֵּן שָׁמָּה לְרִשְׁתָּהּ (דברים לא, י–יג).</span>
אין בידינו תיעוד היסטורי לקיום הטקס הזה, אבל המקרא עצמו מעיד על התרחשותם של כינוסים כאלה ברגעים מכריעים בחיי האומה: בימי יהושע, בימי המלך יאשיהו ועם שיבת ציון בימי עזרא ונחמיה. היו אלה טקסים של חידוש הברית. בכל אחד מהם קרא המנהיג את תולדות העם, שב וקבע את מונחי קיומה כקהילת אמונה תחת ריבונותו של אלוהים, ושב ואישר את מחויבותה לעתיד.
וזה מה שקורה גם בנאומיהם של ג'ון פ' קנדי ולינדון ג'ונסון. נאום ההשבעה של הנשיא האמריקאי מדי ארבע שנים הוא המקבילה התפקודית של המלך הקורא לעם את התורה בספר דברים. למעשה זהו טקס של חידוש ברית, אשרור ציבורי של התנאים לקיומו של העם, של מחויבותו המוסרית ל"זכויות האדם" ול"חירות, צדק ואחדות". התוצאה, מימי ג'ורג' וושינגטון והלאה, היא הדוגמה המתמדת ביותר של מחשבת ברית בזמנים המודרניים. מעניין שדווקא המדינה שהתחייבה בתיקון הראשון להפריד בין דת למדינה היא שיצרה את הנרטיב הפוליטי הדתי ביותר בעולם המודרני.
לבריטניה אין נרטיב לאומי. הרטוריקה הפוליטית שלה אינה כוללת שום דבר שמזכיר את נאומי ההשבעה של נשיאי ארצות הברית, וחשוב להבין מדוע. אין זה מפני שבריטניה דתית פחות מארצות הברית, אם כי זוהי עובדה, אלא מפני שהפוליטיקה הבריטית איננה פוליטיקה של ברית. היא הייתה כזאת פעם, במאה ה־17, ובאותם ימים דיברו הפוליטיקאים הבריטים בשפה כזאת. אבל אחרי הסדר 1688 שבה בריטניה אל האופי ההיררכי והאורגני שהיה לה קודם לכן, ולפיכך אין לה נרטיב לאומי.
אבל ייתכן שהיא זקוקה לנרטיב כזה, משתי סיבות. האחת היא, שבתקופה שבה נשקפת סכנה לדמוקרטיה הליברלית, היא אינה מובנת מאליה. עלינו לדעת, אולי אפילו כילדים, מדוע בריטניה הינה כפי שהיא. בנרטיב כזה יסופר על חירויות שהושגו במאבק ועל עוולות שתוקנו. נרטיב כזה צריך להיות אינקלוסיבי, ובין היתר לספר על אנשים ממקומות שונים ומדתות שונות שהגיעו הנה ותרמו רבות לחיינו כציבור. סיפורים מעמידים את החירות על בסיס מוצק ומשכנע יותר משעושים זאת רעיונות מופשטים או החולות הנודדים של הרלטיביזם המוסרי. הם גם עוסקים בצורה ישירה יותר באתגר של שילוב מיעוטים. סיפורים הם גורם מאחד. הם מספרים לנו מי "אנחנו" – כל מי שחיים במקום הזה. הם מקבלים תפקיד חיוני כשהאומה מאבדת את המכנה המשותף האתני הקודם או כשאין לה עוד מערכת אמונות דתיות כוללת ומאחדת.
סיפורים יוצרים זיכרון, וזיכרון יוצר זהות. לכן הברית והנרטיב מצויים בליבן של אומות שנוצרו במודע מתוך שונוּת. לנוכח הכוחות הצנטריפוגליים הפועלים בעידן הגלובליזציה, ואם אכן, כפי שמאמינים רבים, הפוליטיקה של הדמוקרטיה הליברלית זקוקה לסוג של השתייכות קולקטיבית, ייתכן שיש לשוב אל צורה קדומה זו של בניית חברה. זוהי מכל מקום המסקנה שאליה הגיע לא מכבר ההיסטוריון הדגול של הלאומיות, אנתוני סמית, בספרו "עמים נבחרים" (<i>Chosen Peoples</i>):
<span class="poetry indentAll">כאשר קהילה נתונה חשה בבירור ש"נבחרה" למשימה או לברית, כאשר חבריה קשורים קשר הדוק למולדת ולאדמה, כאשר הם מבקשים לחקות את המידות הטובות של תור זהב קדום, וכאשר חבריהם מוכנים להקריב מעצמם – אם לא את חייהם ממש הרי את זמנם ומרצם – למען עתיד הקהילה ולמען אלה שעדיין לא נולדו, נוכל לצפות למצוא תחושה תוססת של זהות לאומית, המסוגלת לעמוד מול הסכנות ומול הפיתויים של שינוי מהיר בעולם שבו גוברת יותר ויותר התלות ההדדית.</span>
ישנה כמובן סכנה בעצם הרעיון של תחושת ייעוד לאומית, ויש להתייצב מולה ישירות. לכאורה, מושג "העם הנבחר" דומה למושג "הגזע העליון". אלא שאלה הם דבר והיפוכו. עם נבחר מוגדר על פי משימה, ואילו גזע עליון מוגדר על ידי תחושה של עליונות מולדת. עם נבחר מרגיש שמוטלת עליו שליחות, ואילו גזע עליון חש שעליו לשלוט. הרגש המאפיין את העם הנבחר הוא ענווה ואילו סגולתו של הגזע העליון היא גאווה, <i>superbia</i> בלטינית. גזע עליון מגדיר ניצחון כמשהו שהושג בזכות מעלותיו, ולעומת זאת עם נבחר מייחס את הניצחון לאל או להשגחה העליונה או להיסטוריה, ולא לעצמו. גזע עליון רואה בתבוסה השפלה, ואילו עם נבחר רואה בכך קריאה לחזור בתשובה. גזע עליון מנציח את ניצחונותיו באדריכלות מונומנטלית ובכתובות חגיגיות. עם נבחר עושה את ההפך: הוא מתעד את תבוסותיו ואת חסרונותיו. אין בנמצא ספרות בעלת ביקורת עצמית יותר מהמקרא – סיפור מתמשך של כישלונות, התדרדרות וזניחת החובות.
עם נבחר חי לאור האפשרות המתמדת של עמידה למשפט, ולפיכך גם חידוש ההתחייבות, חזרה בתשובה, <i>metanoia</i>. נביאו הגדול של מוטיב זה היה לינקולן. ג'ון שָר מסכם כך את אמונתו הדתית של לינקולן:
<span class="poetry indentAll">אנו אומה שנוצרה מתוך ברית, מתוך התחייבות לשורת עקרונות ומתוך חילופי הבטחות לקיים ולקדם מחויבויות מסוימות בקרבנו וברחבי העולם. עקרונות ומחויבויות אלה הם לב ליבה של הזהות האמריקאית, נשמת אפה של הישות הפוליטית. הם שאחראים לייחודה של האומה האמריקאית, לערכה הייחודי, בין עמים אחרים וכלפיהם. אבל הצד האחר של התפיסה הזו כולל אזהרה, והיא דומה מאוד לאזהרות שהשמיעו נביאי ישראל: אם לא נקיים את הבטחותינו זה לזה ואם נאבד את עקרון הברית, נאבד הכול, שכן הם ואנחנו חד הם.</span>
גם זהו חלק מהשיח הפוליטי באמריקה: חזרה מתמדת אל עקרונות היסוד, אל המחויבויות המוסריות. חברה המיוסדת על ברית היא אפוא חברה המספרת על עצמה סוג מסוים של סיפור – סיפור של תכלית מוסרית ואידיאלים מוסריים, של רגעים מכוננים והבטחות שניתנו. ואת הסיפור הזה היא מספרת ושבה ומספרת, לא תמיד באותן מילים אבל עם אותם מוטיבים, בהזדמנויות טקסיות ההופכות למעשים של חידוש ההתחייבות. סיפור זה הוא הבסיס לזהותה הקולקטיבית כאומה ולזהותם של אינדיבידואלים כאזרחים, והאומה מקפידה להנחילו לילדיה.
פוליטיקת ברית היא הצורה החזקה ביותר של יצירת זהות, שכן היא אינה תלויה במנהג, בהרגל או במסורת לשם מסורת. היא גם אינה נשענת על אידיאולוגיה, על שיטה פילוסופית, על תיאוריה של כוח, עושר או המצב האנושי. היא מכבדת את האמת הגדולה של הזהות האנושית, את העובדה שאיננו בני אדם "באופן כללי", וגם איננו אזרחים בזכות השתייכותנו לגזע זה או לזרם דתי זה. אנחנו חלק מסיפור, סיפור שהחל אצל אלה שקדמו לנו. הם הפקידו בידינו את המשימה לכתוב את הפרק הבא באופן שיעשה צדק עם מה שקרה לפנינו וישמור לו אמונים. לא נוכל לשנות את צבענו; רובנו לא נרצה להחליף את דתנו; אבל אנחנו יכולים ללמוד סיפור חדש וללמדו לילדינו. לכן אומות יכולות להיות אינקלוסיביות כשיש להן סיפורים. הן מזמינות זרים שזה מקרוב באו להפוך את סיפורן לסיפור שלהם.
הפילוסוף הצרפתי ז'אן־פרנסואה ליוטאר הגדיר את הפוסט־מודרניזם כ"מות המטא־נרטיב", כלומר העובדה שאין לנו עוד סיפורים גדולים, או שאיננו זקוקים לסיפורים כאלה – הסיפורים המספרים לנו מי אנחנו, מניין באנו ומה אנו נדרשים לעשות. הוא טעה. ללא זיכרון אין זהות, וללא זהות אנו נסחפים בים המקריות ללא מצפן, מפה או יעד.
<h3>פרק 11; החברה האחראית</h3>
<big><strong>החברה האחראית</strong></big>
<span class="poetry indentAll">אם אין אני לי, מי לי? וכשאני לעצמי, מה אני?<sup style="color: gray;">1</sup><br/>הלל הזקן<br/>ככל שנסתמך יותר על עצמנו כן תקטן הזדקקותנו למדינה; ככל שהמדינה תצטמצם, כן נלמד לפעול יחד.<br/>ג'ונתן פרידלנד</span>
פוליטיקת הברית היא מעצם הגדרתה <b>פוליטיקה של אחריות</b>. היא נוצרת באמצעות מעשה של התחייבות. אנשים מקבלים על עצמם לחיות לאורו של קוד מוסרי, לקיים חזון מוסרי וליצור חברה שתתבסס על צדק, חמלה וכיבוד האדם. אין זו השפעה אגבית, משהו שקורה לאורך הדרך, אלא המעשה המכונן של חברת ברית – וכפי שהיטיב לנסח זאת פיליפ סלזניק, "סדר מוסרי מודע לעצמו". כך קורה כאשר אומה מחליטה, "תחת האל", לקחת את גורלה בידיה ולבסס את החברה הנבנית בה על משהו שאיננו עושר או כוח. זהו, כציטוט נוסף של סלזניק, "מעשה של אמונה ונחישות, מחויבות המגדירה את האומה".
וזה מה שמייחד את הברית כבסיס לפוליטיקה. בשונה משיטות אחרות, היא אינה תופסת את המבנים החברתיים כמשהו מובן מאליו. היא אינה רואה בהם חלק בלתי נפרד ממרקם היקום או משהו מקודש שעתיקותו מעניקה לו תוקף. בשונה מהפוליטיקה של החברות האורגניות, הצדדים המתחברים בברית אינם אומרים: "אנחנו עושים דברים בצורה כזאת מפני שכך נעשה מאז ומעולם". ובשונה ממגיני החברות ההיררכיות הם גם אינם מייחסים תוקף להבדלי מעמד, דרגה וכוח בזכות לידה או בזכות סדר הדברים הטבעי. בריתות נולדות בין אנשים בעלי מחויבות עזה לחירות, לשוויון ולכבוד האדם. לא פעם הן מופיעות כמחאה נגד חברות שאין אפשרות מוסרית להגן על עוולותיהן, כפי שקרה אצל הפוריטנים.
ליבת הברית היא ההבנה העמוקה שהחברה היא מה שאנחנו גורמים לה להיות. הדברים אינם מתנהלים בהכרח כפי שמוטב להם להתנהל. ברית נולדת כאשר עם חופשי מטיל ספק בסדר הקיים ומגיע למסקנה שקיימת דרך טובה יותר. אנשיו מבקשים ליצור חברה שמסרבת לחלק את האנושות לשליטים ולנשלטים, למפקדים ולמצייתים. זו התחייבות מוסרית קולקטיבית מצד "אנו, העם". <b>העם כולו</b>, העשירים, העניים, החלשים, החזקים, בעלי הכוח וחסרי הכוח כאחד. למעשה היא אומרת: איש לא יעשה זאת במקומנו, ויחדיו נוכל להשיג את מה שאיש מאיתנו לא יוכל להשיג לבדו. היא מסתמכת על הרעיון שהן כפרטים והן כקבוצה אנחנו אחראים לעתידנו. לכל אחד מאיתנו שמור תפקיד. הברית היא ההחלטה המודעת ליצור חברה לאור אידיאלים משותפים.
ברית היא פוליטיקה שיש לה תכלית. היא רואה בהיסטוריה מסע – ארוך, איטי, זרוע מכשולים – לעבר יעד שאולי לא יושג כלל, אבל הוא מרמז לנו מרחוק. היא מבינה שכולנו עלולים לשגות, שכולנו חלשים וחשופים לכל סוג של כישלון מוסרי, אך מסרבת להיכנע לציניות או לייאוש. היא מבוססת על אמונה מסוג בלתי שכיח. בשפה דתית אפשר לנסח זאת כאמונה שאלוהים בוטח בנו. אלוהים מסמיך אותנו להצטרף אליו כ"שותפים במלאכת הבריאה". בשפה חילונית אפשר לנסח זאת כסירוב להאמין שהמילה האחרונה על המצב האנושי היא האמירה "אדם לאדם זאב", <i>Homo homini lupus est</i>. אחד מגדולי המנסחים של פוליטיקת הברית, רוברט פ' קנדי המנוח, אמר בנאום זיכרון אחרי רצח מרטין לותר קינג שמטרת הפוליטיקה היא "לביית את פראות האדם ולעדן את החיים בעולם הזה".<sup style="color: gray;">4</sup> שילוב זה של אידיאלים נעלים לצד הכרה גלוית לב בחולשות האדם הוא המכנה המשותף לנביאי ישראל, לקלוויניזם של המאה ה־17 ולזרם התנ"כי בפוליטיקה האמריקאית המוקדמת.
הרעיון שפוליטיקת ברית היא ביטוי לאחריות אנושית נשמע אולי מוזר אם זוכרים את שורשיו הדתיים. האם הנרטיב המקראי אינו מבוסס בדיוק על השארת הגורל בידי הא־ל ועל <b>אי</b>־הפעלת אחריות אנושית? האם לא הא־ל הוא שהוציא את עמו לחירות, בקע את הים, הוליכם בתוכו בחרבה, הוריד להם מן משמיים והוציא להם מים מסלע? אלא שלמעשה דווקא הסיפור הזה מספק את ההסבר החזק ביותר לחיוניותה של האחריות האנושית. בראשית דרכם של בני ישראל בהיסטוריה, כשאלוהים עשה למענם הכול, הם נותרו במצב של התפתחות מעוכבת. הם רבו, הם נהגו בכפיות טובה ובמרדנות, הם הפגינו את כל הסימנים של תרבות תלותית.
במהלך מאות השנים הבאות נעשו הניסים נדירים יותר. העם ידע מחלוקות, תבוסות וגלות. בימי עזרא ונחמיה חידש העם מרצונו את הברית עם אלוהים ומאז ואילך לא פנה עוד לעבודת אלילים. סיפורו של המקרא ככלל, המשתרע על פני למעלה מאלף שנים, מלמד על התרחקות הדרגתית של התערבות אלוהית והעברת האחריות לבני האדם.
הפוליטיקה של האחריות נולדה כאשר הטרנסצנדנציה של הא־ל אפשרה לאנשים לראות את היחסיות, שהיא מאפיין מעשה ידי אדם, של כל המבנים החברתיים. הדבר היחיד המשביע את הדמיון הנבואי הוא חברה של אנשים חופשיים שבה כל אדם מתייחס בכבוד ללא עוררין אל כל האחרים, אנשים שהצטרפו זה אל זה מתוך חירות להתחייב לפעול יחד ליצירת עולם צודק של חסד וחמלה. זוהי המשימה שלנו. אלוהים לא יעשה זאת בשבילנו. הוא מלמד, מדריך, מזהיר, מורה, מתווה דרך, מעניק כוח כשאנו יגעים ותקווה ברגעים שבהם הייאוש משתלט, אבל הוא אינו עושה את העבודה במקומנו. בורא עולם קורא לנו לברוא. מעצב ההיסטוריה מזמן אותנו לעצב את דמותה.
חברת ברית היא קהילת מוסר שפניה אל העתיד, שעיניה קבועות במטרה, שאזרחיה נתונים במסע אל יעד. אין פירוש הדבר שהכול תמימי דעים. אדרבה, האמריקאים יצאו למלחמת אזרחים כדי להכריע בשאלה אם הביטוי "כל בני האדם נבראו שווים" כולל את השחורים. האם הוא מאפשר עבדות? חברות ברית הן חברות וכחניות. אבל הבסיס המשותף להן הוא הדגשת האחריות – אחריות אישית, הדדית, דו־צדדית, קולקטיבית. כפי שניסח זאת חכם יהודי בן המאה השנייה, "כל ישראל ערבין זה לזה". אנחנו כולנו, יחדיו, יוצרים את החברה.
שילוב זה של אחריות פרטית וקולקטיבית הוא המעניק אנרגיה לחברות הברית. הן מגייסות את אזרחיהן. הן מולידות רעיונות. הן רואות בכולנו שותפים לבניית הסדר החברתי. זהו הדחף השוויוני הטמון בביטוי המקראי "ממלכת כוהנים". כוהנים היו בכל החברות הקדומות, אבל הם היו מיעוט, אליטה. ממלכת כוהנים היא חברה שבה כולם נושאים בנטל, שבה כולם מופקדים על המצפון הקולקטיבי. ברית היא דמוקרטיזציה של האחריות. היא יוצרת אזרחים פעילים. זוהי הפוליטיקה של ההעצמה. היא רואה בחברה את הבית שאנו בונים ביחד.
<b>מבני החסד בחברה</b><br>קשה להשוות תופעות על פני מאות שנים, אבל אי אפשר שלא להתרשם שגם המוסר המקראי וגם המוסר של הנצרות הקדומה מדגישים את האחריות האישית למבני החסד בתוך החברה. המקרא מצווה על הפרט, ולא על המדינה, לדאוג לעניים, לרדוף צדק, לשחרר אנשים מחוב בשנת השמיטה ולהניח לעובד לנוח בשבת. הציוויים הבאים מופנים אל הפרט:
<span class="poetry indentAll">לֹא תַעֲשֹׁק שָׂכִיר, עָנִי וְאֶבְיוֹן מֵאַחֶיךָ אוֹ מִגֵּרְךָ אֲשֶׁר בְּאַרְצְךָ בִּשְׁעָרֶיךָ. בְּיוֹמוֹ תִתֵּן שְׂכָרוֹ וְלֹא תָבוֹא עָלָיו הַשֶּׁמֶשׁ כִּי עָנִי הוּא וְאֵלָיו הוּא נֹשֵׂא אֶת נַפְשׁוֹ... לֹא תַטֶּה מִשְׁפַּט גֵּר יָתוֹם וְלֹא תַחֲבֹל בֶּגֶד אַלְמָנָה... כִּי תִקְצֹר קְצִירְךָ בְשָׂדֶךָ וְשָׁכַחְתָּ עֹמֶר בַּשָּׂדֶה, לֹא תָשׁוּב לְקַחְתּוֹ – לַגֵּר לַיָּתוֹם וְלָאַלְמָנָה יִהְיֶה, לְמַעַן יְבָרֶכְךָ ה' אֱלֹהֶיךָ בְּכֹל מַעֲשֵׂה יָדֶיךָ (דברים כד, יד–יט).</span>
במגילת רות מתגלה האתיקה הזו בפעולה כאשר בועז דואג לקרובת משפחתו נעמי ולכלתה רות. המקרא מכנה זאת "חסד".
נביאי ישראל, ללא יוצא מן הכלל, סבורים כי המרקם המוסרי של החברה הוא המשתנה המכריע בגורלה. התוכחות הקשות ביותר שמורות למי שסבור כי אפשר לעבוד את אלוהים בלי לדאוג לבני אדם. אלה הם הקטעים המזהירים ביותר במקרא. הנביא עמוס מכנה את ישראל "צֹרְרֵי צַדִּיק לֹקְחֵי כֹפֶר, וְאֶבְיוֹנִים בַּשַּׁעַר הִטּוּ" ומייחל למצב שבו "יִגַּל כַּמַּיִם מִשְׁפָּט וּצְדָקָה כְּנַחַל אֵיתָן" (עמוס ה, יב, כד). ישעיהו מקטרג על העם בשם הא־ל:
<span class="poetry indentAll">וּבְפָרִשְׂכֶם כַּפֵּיכֶם אַעְלִים עֵינַי מִכֶּם. גַּם כִּי תַרְבּוּ תְפִלָּה אֵינֶנִּי שֹׁמֵעַ: יְדֵיכֶם דָּמִים מָלֵאוּ. רַחֲצוּ, הִזַּכּוּ, הָסִירוּ רֹעַ מַעַלְלֵיכֶם מִנֶּגֶד עֵינָי. חִדְלוּ הָרֵעַ, לִמְדוּ הֵיטֵב. דִּרְשׁוּ מִשְׁפָּט, אַשְּׁרוּ חָמוֹץ, שִׁפְטוּ יָתוֹם, רִיבוּ אַלְמָנָה (ישעיהו א, טו–יז).</span>
הרעיון המרכזי כאן הוא שהאחריות אינה מוטלת על קבוצה מסוימת בחברה אלא על כל חבריה גם יחד. כי זוהי בדיוק משמעותה של אזרחות בחברת ברית: אחריות משותפת לצדק, שוויון, טוב וחמלה. המקרא מלמדנו כי חברה של בני חורין היא חברה מוסרית, כי במקום שבו יש שחיתות ועוול נעלמת הלכידות החברתית. החזק ירמוס את החלש. העשירים יהיו אדישים למצוקת העניים במקרה הטוב וינצלו אותם במקרה הרע. כל אחד ידאג לטובתו הוא ולא לטובת הכלל. החברה תשקע בדכדוך, האנשים לא יזדעקו להגנתה, והיא תיפול בידי אויב מבחוץ או תקרוס פנימה.
כיום אנו נוטים ליצור הבחנה חדה בין פולחן דתי להכלה חברתית, אבל לא פעם שני אלה שזורים זה בזה. כך למשל נאמר בספר דברים על החגים: "וְשָׂמַחְתָּ בְּחַגֶּךָ אַתָּה וּבִנְךָ וּבִתֶּךָ וְעַבְדְּךָ וַאֲמָתֶךָ וְהַלֵּוִי וְהַגֵּר וְהַיָּתוֹם וְהָאַלְמָנָה אֲשֶׁר בִּשְׁעָרֶיךָ" (דברים טז, יד). והרמב"ם הוסיף על כך: "וכשהוא אוכל ושותה חיב להאכיל לגר ליתום ולאלמנה עם שאר העניים האמללים. אבל מי שנועל דלתות חצרו ואוכל ושותה הוא ובניו ואשתו ואינו מאכיל ומשקה לעניים ולמרי נפש אין זו שמחת מצוה אלא שמחת כרסו... ושמחה כזו קלון היא להם".<sup style="color: gray;">5</sup>
החג איננו אפוא פולחן דתי גרידא אלא מעשה של <b>יצירת קהילה</b>. המקרא מרמז כי חברה הוגנת היא חברה שבה דרי השוליים – העני, בן למשפחה הרוסה או "גר" (כיום היינו מכנים זאת בן למיעוט אתני) – אינם מודרים מהשמחות הקהילתיות. המקרא אינו מדבר רק על מצבם המשפטי והכלכלי אלא גם על הצורך הרגשי שלהם בידידות ובהכלה. יש כאן משהו שנוגע למצבנו כיום.
גישה דומה עולה גם מהברית החדשה.<sup style="color: gray;">6</sup> ישוע מורה לתלמידיו להאכיל את הרעבים, להשקות את הצמאים, להלביש את העירומים, לבקר חולים ולהסביר פנים לזרים. בין היהדות לנצרות ובין שתיהן לאסלאם קיימים אולי הבדלים תיאולוגיים, אבל האתיקה היא אותה אתיקה.
אנכרוניסטי להשוות את הטקסטים העתיקים הללו למדינת רווחה שבה האחריות לאספקת הצרכים הבסיסיים מוטלת על הממשלה ועל זרועותיה. בבריטניה הונהגה מדינת רווחה רק ב־1945. עד אז היה טווח פעולתן של הממשלות מוגבל יותר. אבל התפיסה של רווחה ריכוזית אינה נעדרת לגמרי במקרא. באחד מסיפורי המקרא המוכרים ביותר אנו רואים את יוסף הצופה שבע שנות רעב ואוגר דגן בשנים הטובות כדי לחלקו למצרים בשנים הרעות.
זהו סיפור ממוקד מאוד, וכסיפורים רבים אחרים במקרא הוא מרובד הרבה יותר מכפי שנראה לעין בקריאה שטחית. לכאורה, יוסף מציל עם שלם מרעב. הוא אומר זאת לאחיו – אלוהים יצר את שרשרת האירועים המוזרה הזאת שבסופה הגיע יוסף להיות משנה למלך מצרים כדי "לְהַחֲיֹת עַם רָב" (בראשית נ, כ). אבל במקביל פעל יוסף לריכוז כלכלת מצרים. כדי לשלם בעד המזון האנשים נותנים כסף, אחר כך את בקרם, אחר כך את אדמתם ואת עבודתם. למעשה המצרים משתעבדים בצורה זו לשלטון, בדיוק כפי שעתידים בני ישראל לעשות לעתיד לבוא. יש כאן בוודאי סוג של ביקורת, כפי שראינו בדברי האזהרה של שמואל לפני מינוי המלך, על "הממשלה הגדולה", המדינה המתערבת יתר על המידה.
כשאנו מצרפים את כל אלה מתחילה להצטייר לנו תמונה. המקרא, כפי שראינו, מבחין בין ברית לחוזה, בין חברה למדינה. ועתה מתבררת לנו הסיבה לכך. החברה היא איכות יחסי האנוש בתוך משפחות וקהילות. היא מקומית, קטנה בהיקפה, בין־אישית. יש לה פנים אנושיות. לעומתה המדינה מרכזית, לא אישית. היא גובה מיסים ומספקת שירותים, אבל בפעולתה אין שום דבר וולונטרי. היא משתמשת בכוח, לא ברצון טוב. כאשר המדינה צומחת על חשבון החברה האזרחית, משהו הולך לאיבוד. כשמיסים מחליפים את הצדקה, כשעובדים סוציאליים מחליפים את דאגת השכנים, ממד מסוים בחיי החברה מתנוון ודועך. במקום חיבור אופקי היוצר קשרים של אחריות הדדית בין פרטים, מתקיים חיבור אנכי אל מנגנון המדינה. הנזקקים הופכים למקבלים סבילים במקום לאזרחים פעילים. אומנם יש בכך יתרונות רבים – שוויון בעזרה, עקביות, אמינות – אבל משהו הולך לאיבוד. מרקם הקהילה נשחק עד דק.
<b>עידן ההתנדבות</b><br/>אחד המאפיינים המרשימים של אנגליה הוויקטוריאנית היה הגידול העצום בפעילות התנדבות וצדקה. פרנק פרוצ'סקה מספר לנו כי ברוב הקהילות היו "מגוון בתי ספר לעניים, חברות ביקור חולים, קבוצות אימהות ואגודות להימנעות מאלכוהול". קבוצות המתנדבים הללו הקיפו הכול: "בתי תמחוי, אגודות צדקה ליולדות, פעוטונים, מועדוני שמיכות, מועדוני פחם, מועדוני בגדים, מועדוני נעליים, מועדוני רפואה, ספריות השאלה ומימון חופשות". פעילות הצדקה לא הייתה נחלתם הבלעדית של בני מעמד הביניים. פועלים הקימו אגודות לעזרה הדדית בתקופות של מחלה או אבטלה או פציעה. פועלי בניין הקימו מועדוני חולים ואגודות ביקור חולים. פרידריך אנגלס, עמיתו של קרל מרקס, התרשם מיחסם החומל של עניים לעניים אחרים: "אומנם הפועלים אינם יכולים באמת להרשות לעצמם לתת צדקה בסדר הגודל של מעמד הביניים, אבל הם מגלים חמלה רבה עוד יותר בכל דרך אחרת". אנשים היו מעורבים בגורל שכניהם וחבריהם לעבודה. ההיסטוריון אג"פ טיילור כינה אותם בחיבה מסוימת "צבא גדול של חטטנים".
לחלק גדול מתחושת אחריות זו יש שורשים דתיים. ויליאם וילברפורס (Wilberforce) כינה זאת "נצרות מעשית". האנגליקנים נלחמו בעבדות והפיצו ספרי תנ"ך. האוניטריאנים והקווייקרים יזמו פרויקטים חינוכיים. הבפטיסטים והקונגרֶגֵיישֶנליסטים פעלו לקידום האיפוק. המתודיסטים היו חלוצים בביקור בבתי עניים. וכולם היו מעורבים בחינוך באמצעות בתי ספר של צדקה, בתי ספר של עניים, בתי ספר של יום ראשון ושיעורים בכתבי הקודש. הוויקטוריאנים ידעו שיש בכך משהו מיוחד. ב־1842 נכתב ב־<i>Nonconformist</i>: "בשום ממלכה אחרת עלי אדמות אין למצוא התכנסות תקופתית כזו של טוב לב ואדיקות".
השאלה לא הייתה רק איך להקל את העוני והבערות. הוויקטוריאנים, כבני זמנם האמריקאים, ניחנו בתחושה עזה של חירות. הם לא אהבו התערבות ממשלתית מופרזת והעדיפו לקחת את האחריות לידיהם. הם האמינו שיש "לעזור לאנשים ולעורר אותם להרים את עצמם ולשפר את חייהם באמצעות פעולה אינדיבידואלית חופשית ועצמאית שלהם עצמם", בניסוחו של סמואל סמיילס (Smiles) מ־1859. הם הבינו כי יש גבול למה שממשלות וחוקים עשויים להשיג. ממשלות וחוקים עשויים לספק שירותים אך לא לשנות חיים. לשם כך נחוצים חינוך, אידיאלים מוסריים ורשתות תמיכה. המתנדבים הוויקטוריאנים לא הסתפקו בסטטוס קוו אלא נאבקו להשמיע את קולם של מי שאין להם קול: העניים, המיעוטים, הנשים, ילדים נטושים או פגועים ומעמד הפועלים. צ'רלס דיקנס, באמצעות כוחו הספרותי האדיר, הפנה את תשומת הלב לעוולות חברתיות רבות.
ג'ון סטיוארט מיל הבין שאחת ההגנות הטובות ביותר על החירות היא לגרום לאנשים לפתור בכוחות עצמם את בעיותיהם באמצעות שיתוף פעולה ברמה המקומית. הוא טען כי ממשלות צריכות לעודד את האזרחים שלא להסתמך על המדינה אלא לנסות כמיטב יכולתם לנהל את ענייניהם המשותפים באמצעות שיתוף פעולה וולונטרי. יש לצמצם עד למינימום את התערבותה של רשות ציבורית בענייני הקהילה. התערבות יתר של המדינה, סבר מיל, מרדימה את רוח החירות, ואילו עזרה עצמית קולקטיבית מפיחה בה כוח:
<span class="poetry indentAll">ככל שהאנשים רגילים לנהל את ענייניהם על ידי התערבות אקטיבית משלהם, במקום להשאירם לממשלה, כן יפנו שאיפותיהם להדיפת גילויי עריצות, במקום לעריצות. אך ככל שיוזמה אמיתית שוכנת בעיקר בממשלה, ואנשים פרטיים מרגישים ומתנהגים בדרך כלל כמו תחת חסותה התמידית, כך המוסדות הפופולריים מפתחים באותם יחידים, לא את השאיפה לחירות, אלא את התיאבון הבלתי מוגבל לכוח.</span>
אלקסיס דה טוקוויל, הדיפלומט הצרפתי שחקר את החברה האמריקאית בשנות השלושים של המאה ה־19, היטיב לראות זאת. הוא סבר שהדמוקרטיה רגישה לאינדיבידואליזם. אנשים עלולים להעדיף סיפוק פרטי על שירות ציבורי. תרופת הנגד היחידה היא מעורבות אזרחית מקומית, המלמדת את האנשים את "הרגלי הלב" הנחוצים להגנה על החירות, שאם לא כן צפויה סכנה מתמדת שאנשים ישאירו הכול בידי הממשלה ויגלו בהמשך כי איבדו את הכוח למשול בעצמם. בקטע מפורסם הוא מצייר תרחיש שבו יחסה הטוב של המדינה עלול להרוג את החירות:
<span class="poetry indentAll">מעל לכל אלה מתנשא שלטון אדיר ואפוטרופסי, המקבל עליו להבטיח את הנאותיהם ולהשגיח על גורלם לבדו. זהו שלטון מוחלט, פרטני, סדיר, שקול, מתון ודואג לעתיד. אולי היה דומה לשלטון אבהי אילו שם לו כמוהו למטרה להכשיר את בני האדם לגיל הגברות; אלא שכל מבוקשו רק להשאירם ילדים לעולם ועד; נעים לו לראות את האזרחים בהנאותיהם, ובלבד שישימו בהן את כל מעייניהם. ברצון הוא פועל למען אושרם, אבל רוצה הוא להיות הגורם היחיד והפוסק היחיד בעניין; הוא דואג לביטחונם, חוזה מראש את צורכיהם ומבטיח את סיפוקם, מקל על תענוגותיהם, מנצח על ענייניהם העיקריים, מנהל את תעשייתם, מסדיר את עיזבונותיהם, מחלק את ירושותיהם; וכי לא יוכל לחסוך מהם כליל את טורח החשיבה ואת עמל החיים?</span>
השלטון הדמוקרטי הנוטל לעצמו עוד ועוד תחומי אחריות גוזל מהאזרחים למעשה – בעדינות, בנועם, בצורה בלתי מורגשת – את ביטויי האלטרואיזם והעזרה העצמית החיוניים לקיומה של חברה חופשית.
אנגליה הוויקטוריאנית הבינה את ההבדל בין מדינה לחברה, בין חוזה לברית. יש דברים שהפעולה הממשלתית יכולה להשיג, ויש דברים שיושגו רק באמצעות מגע וולונטרי סבלני, פנים אל פנים, עם בני אדם.
<b>הון חברתי</b><br/>הכלכלנים נותנים לכך שם – "הון חברתי" – וכוללים בו את הרגלי שיתוף הפעולה, האלטרואיזם ההדדי והאמון המופיעים כשבני אדם עובדים (או משחקים או מתפללים) יחד.
החברות המודרניות פיתחו תלות עצומה בשני מוסדות, השוק והמדינה. שניהם מוסדות חוזיים שבהם בני האדם פועלים למימוש האינטרסים שלהם. שניהם כרוכים בתחרות – במקרה האחד תחרות על עושר ובמקרה האחר תחרות על כוח. אבל חברות אינן יכולות להיבנות על תחרות בלבד, כי ללא אמון הן עתידות להתפורר. אם אינני מסוגל להאמין שתקיים את הבטחתך, לא אוכל לסחור איתך או לבחור בך בלי להסתמך על מערכות אדירות של פיקוח, ויסות ואכיפה. חברה כזאת איננה חברת אמון אלא חברת סיכון.
כל קבוצה – אפילו אצל חיות חברתיות כמו פרימטים ודולפינים – זקוקה להרגלים של שיתוף פעולה לצד תחרות. והרגלים כאלה תלויים בסגולות מתחום הברית: נאמנות, אמינות, יושר, יושרה, חברות, קולגיאליות, אמון בזולת ופעולה המאפשרת לאחרים לסמוך עליך.
הון חברתי לא נוצר על ידי פרט בודד או על ידי מנגנוני המדינה, אלא מתוך הפעילויות שבהן מתמקד פרק זה: ידידויות, קהילות, מעשים וולונטריים, צדקה. כל מערכות היחסים שבהן אנו מוותרים על שיקולי הכוח או היתרון האישי ומעדיפים על פניהם תחושה של חובה או אחווה, אהדה או רצון פשוט לעזור.
חברות עשירות בהון חברתי נוטות להתאפיין במורל גבוה, בתחושת שייכות עזה, בשיעור נמוך יחסית של פשיעה ובפחות מתח בין קבוצות. כאשר הרגלי הדאגה לאחרים חזקים ונפוצים מאוד, גם הזהות הקולקטיבית חזקה. הוויקטוריאנים הבינו זאת. הסוציולוגים והפוליטיקאים גילו זאת מחדש בשנות השמונים של המאה העשרים, לנוכח העובדה שתוכניות הרווחה האדירות לא הצליחו למגר את העוני. באותם ימים הם החלו להבין שלבעיות חברתיות יש לא רק ממד כלכלי אלא גם ממד אישי, פסיכולוגי וקהילתי. אנו זקוקים לרשתות תמיכה. בלעדיהן אנשים מרגישים פגיעים ובודדים, וקשה לפתור משברים אישיים לבד.
הון חברתי כשלעצמו אינו יכול לספק פתרון שלם לחוליי החברה. ישנן קהילות נדיבות ומכילות וגם קהילות צרות ומדירות. קהילות חזקות עלולות להתנגש זו בזו, ומכאן האזהרה המופיעה בפרק 7 מפני "הפּנייה פנימה". הן גם אינן מפוזרות בצורה שווה ברחבי הארץ והאוכלוסייה. הסתמכות על עזרה וולונטרית עלולה ליצור מצב שבו יש קהילות עם פחות תמיכה. לכן נחוצה פעולה מצד המדינה. גם המקרא הכיר בכך ולכן חוקק את שמיטת החובות בשנה השביעית ואת השבת האדמות לבעליהן המקוריים בשנת היובל. צדקה פרטית ודאגה קהילתית כשלעצמן אינן מספיקות לתיקון העוולות האדירות ואי־השוויון הנוצרים בכל סדר כלכלי. אבל האיזון חשוב. החברה צריכה לחזק את פעולת המדינה, ויחסי הברית צריכים לחזק את היחסים החוזיים. חברה טובה זקוקה גם לצדק וגם לחמלה. את הצדק יספק החוק, ואילו החמלה נובעת מלב האדם.
מבחינה זו מצבה של בריטניה טוב. יש לה מאגרים עצומים של הון חברתי. כיום פועלים בה יותר מ־160,000 ארגוני צדקה ויותר מ־200,000 ארגונים התנדבותיים וקהילתיים אחרים שאינם ארגוני צדקה. 16 מיליון עוסקים בעבודה וולונטרית: כמעט שניים מכל חמישה בוגרים משקיעים זמן בעזרה לאחרים. בשנים האחרונות שורר מצב דומה בקרב מיעוטים אתניים חדשים – מוסלמים, הינדים וסיקים. הם הקימו מאות ארגוני צדקה וקבוצות וולונטריות, שגם הם יפעלו כדי לגרום להם לחוש בטוחים ונתמכים. התנדבות היא עדיין אחת החוזקות הגדולות של בריטניה, ובזכותה יחסי הקהילות טובים יותר והמתחים האתניים והדתיים נמוכים יותר מאשר ברוב המקומות האחרים באירופה.
<b>תרבות של אחריות</b><br>בפרק זה ביקשתי להראות איך הדגש שמייחס המקרא לחברה לצד מדינה מיתרגם לשפת המעשה, הן בימי המקרא והן בימינו. הוא מתבטא בתרבות של אחריות, שבה אנו רואים את עצמנו כמי שגורלם שזור בגורל האחרים. חלק גדול מהדברים היוצרים חסד חברתי אינו יכול להיעשות בידי ממשלות, סוכנים לא אישיים ואספקה מרוכזת, אלא תלוי בנו, בכולנו, בהרגלי העזרה והכנסת האורחים שלנו, בנתינה ובמעורבות. חברה אזרחית היא סך כל אותן ריבוא פעולות גומלין הקורות מדי יום בין שכנים ובין זרים.
היהדות והנצרות כוללות אתיקה של מעורבות מעשית, שקיימת גם באסלאם בדמות עקרון ה"זכאה", צדקה לעניים. והציווי הזה איננו דתי בלבד. מאות אלפי ארגוני הצדקה החילוניים מזכירים לנו שזהו חלק מהמצב האנושי. הדרך הטובה ביותר להפיל מחיצות בין אנשים וקהילות היא עשייה וולונטרית של מעשי חסד קטנים ופשוטים. מעשה אחד כזה עשוי לפורר שנים של ניכור. החברה האזרחית מעניקה נופך הומני לחיינו הקולקטיביים.
יש בכך כדי להסביר תופעה מוזרה באתיקה המקראית. מדהים לגלות שבמקרא אין מילה כמו "זכויות". החזון המוסרי של המקרא נפרש אך ורק במונחים של חובות, מחויבויות, אחריות וציווי. ברור שקיימת בו <b>הנחה ראשונית</b> בדבר זכויות. הרעיון שכולנו נבראנו "בצלם" מלמד על הזכות לכבוד האדם. הציווי "צֶדֶק צֶדֶק תִּרְדֹּף" מלמד על זכות למשפט הוגן ולשלטון החוק. החובה להותיר חלק מהיבול לעניים מייצגת את הזכות לרווחה. ואף על פי כן, זכויות אינן חלק מאוצר המילים המקראי. מדוע?
אנו נוטים לחשוב שזכות ואחריות קשורות זו בזו, שהן שני צדדים של אותו המטבע. אם יש לי הזכות ל־א', יש למישהו אחריות להבטיח שאקבל א'. אבל לא זה בדיוק המצב. זכויות וחובות משתייכות לשתי מערכות שונות. הזכויות מקודשות בחוק. האחריות, ברובה הגדול, נולדת בדמיון המוסרי. ישנם תחומי אחריות שאפשר להגדירם בחוק: הורה אחראי להתנהגות ילדו, נהגת אחראית להישאר ערה, דרוכה ופיכחת. אבל במובן העמוק ביותר, האחריות תלויה בחינוך, בתרבות ובאישיות האנושית. ישנן תרבויות אינדיבידואליסטיות שבהן אנשים אומרים: "למה לי להתערב? זו הבעיה שלך, לא שלי". ישנן תרבויות משפחתיות שבהן אנשים חשים אחריות כלפי קרובי משפחתם אך לא כלפי זרים. ישנן תרבויות שבטיות שבהן מתקיימת הבחנה ברורה בין החובה "לנו" לבין הדאגה "להם". המקרא פוסק שהחסידה היא עוף טמא, ואף על פי כן שמה העברי קשור לשורש חס"ד. תלמיד שאל פעם את רבו מדוע עוף בעל שם כה יפה הוא עוף טמא, והרב השיב: "מפני שהוא גומל חסד רק לבני מינו".
אם כך, הזכויות תלויות בחוק והאחריות היא תלוית תרבות. אבל ללא אחריות הזכויות הן המחאה מחשבון ריק, שיר באייפוד בעל סוללה ריקה. ב־10 בדצמבר 1948 התקבלה באו"ם ההצהרה החשובה על זכויות האדם. אבל אין לומר שמאז הצטמצמו באופן ניכר ההפרות של זכויות אלה. לפיכך המקרא מתעניין בטיפוח הרגלי אחריות ולאו דווקא בקביעת זכויות. מדינות מחוקקות זכויות ואילו החברה יוצרת אחריות. לאחת אין קיום בלי האחרת. מערכת של זכויות חייבת להיות מלווה בתרבות של אחריות.
תרבויות האחריות הן מערכי הדרכה מתמשכים בחירות האדם. הן ממקמות את השינוי "כאן" ולא "שם". הן אינן רואות בפרט יצור חסר אונים הלכוד במערבולת כוחות אדירה שמעבר לשליטתו. אדרבה, הן מבינות ששינוי מחייב השקעת מאמץ, ושינוי גדול מחייב השקעת מאמץ קולקטיבי. לפיכך מוטל עליי לחפש דרכים ליצור שיתוף פעולה עם אחרים, לבטוח בהם ולזכות באמונם כדי שיחד נוכל לפעול למען הגשמת מטרות משותפות, מתוך כיבוד חירותו וכבודו של האחר. חברה המכבדת זכויות תהיה חברה שמעודדת אחריות.
זו הסיבה שאני תומך במטפורה של החברה כבית שאנחנו בונים יחד. היא מתמקדת באחריותנו הפרטית והקיבוצית לסדר החברתי. את בית הכפר לא אנחנו בנינו, אלא התארחנו בו. את המלון לא אנחנו הקמנו, אלא ביקרנו בו. שני המודלים האלה ממקמים את האחריות לחברה <b>במקום אחר</b>, ודרך ראייה זו מחלישה אותנו. הבית שאנו בונים ביחד הוא הבית שבו שמור לי הכבוד של שותף להקמה. עזרתי לתכנן אותו ולבנות אותו. השקעתי בו את זמני ואת מרצי. משום כך יש לו משמעות מיוחדת בעיניי. זהו המקום שאליו אני שייך. זהו הבית.
<h3>פרק 12; הבית שאנו בונים ביחד</h3>
<big><strong>הבית שאנו בונים ביחד</strong></big>
<span class="poetry indentAll">משל לבני אדם שהיו יושבין בספינה. נטל אחד מהן מקדח והתחיל קודח תחתיו, אמרו לו חבריו: "מה אתה יושב ועושה?", אמר להם: "מה אכפת לכם? לא תחתי אני קודח?". אמרו לו: "שהמים עולין ומציפין עלינו את הספינה!".<sup style="color: gray;">1</sup><br/>רבי שמעון בן יוחאי<br/>אל תקרי "בניך" אלא "בוניך".<sup style="color: gray;">2</sup><br/>רבי חנינא</span>
אמרתי לעיל שיש לראות במקרא טקסט פוליטי מפני שהוא עוסק בשאלה העומדת כאן לדיון: איך בונים חברה המכבדת שונוּת תרבותית ודתית ובה בעת גם מקדמת שוויון אזרחי, לכידות חברתית ותחושה של פעולה למען טובת הכלל. רוב התיאוריות הפוליטיות עוסקות במדינה, ולא בחברה; בארגון הכוח ולא בדמותה של התרבות או בהשפעתה. אפלטון התעניין בתרבות, וכמוהו גם אריסטו והגל. אבל בעיניהם, וגם בעיני הוגים אחרים שעסקו בכך, היה מובן מאליו שבחברה, או לפחות בקרב בעלי הזכויות בתוכה, מתקיימת תרבות משותפת אחת. הם ראו רק תרבות יחידה (מונוקולטורה) המקיימת את המדינה. בחברות אורגניות יש תרבות משותפת, אבל הן מולידות לאומיות חזקה, לפעמים גם מדירה ומסוכנת. חברות היררכיות כופות לפעמים תרבות. במקרים אחרים הן מאפשרות שונוּת – כפי שקרה באימפריה העות'מאנית עם שיטת המילֶת – אבל אז אינן מסוגלות לאפשר שוויון. ומכאן העניין המיוחד שיש לנו כיום בפוליטיקת הברית.
המקרא הוא כמובן מסמך דתי, אבל לא בכך אני מתמקד כאן, כפי שלא בכך התמקדו הובס, לוק, שפינוזה, רוסו או טום פיין. המקרא היה בשבילם טקסט שעניינו פוליטיקה: מלכים, כוהנים, נביאים, שחיתות בדרגים הגבוהים, הקריאה המתמדת לשוב אל הצדק, השוויון, הכבוד והחמלה, יריבויות בין אחים, מפלות לאומיות, גלות, שיבה, חידוש נדרים. המקרא בוחן כיצד בני האדם מנהלים יחד את חייהם, לפעמים באלימות, לפעמים ברמייה, אבל אינו מניח לאלה לומר את המילה האחרונה על המצב האנושי. אנו בני האדם יכולים לחיות יחד את חיינו בנועם במסגרת משפחות, קהילות, חברות – וגם, בחזונו הנועז ביותר של ישעיהו, כאנושות שלמה. אלא שדבר כזה מחייב דרך חשיבה ספציפית ביותר על יחסים, באמצעות ברית, כלומר, התאגדות וולונטרית של אנשים חופשיים ועצמאיים המחליפים ביניהם טובין, ומכבדים הבטחות. רק דבר זה יאפשר דו־קיום של חירות וסדר.
לבני ישראל, שצעדיהם הראשונים מתוארים בספרי שמות, במדבר ודברים, לא הייתה זהות לאומית. הם היו עבדים משוחררים. הם היו מודעים לשונות אתנית ודתית – לכן המקרא מדגיש את "שנים־עשר השבטים" ואת ה"ערב רב". עדיין לא הייתה להם ארץ או מדינה. הם היו קבוצה של מבקשי מקלט בתנועה. מתוך קבוצה ראשונית ומפולגת זו נדרש משה לגבש תחושה של תכלית משותפת ושייכות. זה מה שהופך את הפוליטיקה של יציאת מצרים, הפוליטיקה של הברית, רלוונטית כל כך למצבנו היום. כאשר חברות מבקשות להגיע לאחדות מתוך שונות ובעת ובעונה אחת מכבדות את השונה, הן פונות אל הברית. כך נהגו האנגלים, הסקוטים והאמריקאים במאה ה־17 וכך נהגו ההולנדים והשווייצרים מאה שנה קודם לכן.
<b>המשכן</b><br>יש פרט אחד ששמרתי במכוון לסוף. קראו את ספר שמות ותראו שהפרקים הראשונים בספר עוסקים בפוליטיקה של החירות. הם מספרים על שעבוד ודיכוי, על שליחותו של משה לפרעה, עשרת הדיברות, השחרור, בקיעת ים סוף וההתגלות בהר סיני. כל זה הוא סיפור מתמשך על חירות. אבל החלק האחרון של ספר שמות – כשליש מהספר כולו – מביא אירוע שולי ולא רלוונטי לכאורה המסופר שוב ושוב לשלל פרטיו: הקמת המשכן.
המשכן הוא הבית הראשון שהקימו בני ישראל לעבודת הא־ל. היה זה מוסד צנוע עשוי עמודים, קורות, עורות בעלי חיים וקלעים, ואפשר היה לפרקו כדי לשאתו בדרך ולשוב ולהקימו בתחנה הבאה. לא הייתה לו משמעות בת קיימא, לפחות כך נדמה. עם כניסת בני ישראל לארץ כנען, נבנה בשילה המשכן שנשאר למשך כמה מאות שנים עד שהמלך דוד ביסס את ירושלים כבירת הממלכה המאוחדת, ובנו שלמה הקים בה את המקדש. מדוע אפוא זוכה סיפור המשכן לפירוט שכזה?
השאלה מחריפה במיוחד כשאנו מבינים שהנרטיב מובנה במכוון ליצירת שורה של מקבילות לשוניות בין הקמת המשכן בידי בני ישראל לבין בריאת העולם בידי הא־ל. מילות המפתח שבהן משתמש הנוסח העברי – וַיַּעַשׂ, וַיַּרְא, וַיְכַל, וַיְבָרֶךְ, וַיִּתֵּן, וְקִדַּשְׁתָּ/וַיְקַדֵּשׁ – זהות בשני הטקסטים. כל זה נועד ללמד שהקמת המשכן הייתה המקבילה האנושית לבריאת העולם. אבל אם נשווה את אורך שני הטקסטים נראה שסיפור בריאת העולם מחזיק 34 פסוקים בסך הכול (בראשית א, א – ב, ג), ואילו סיפור הקמת המשכן משתרע על כמה מאות פסוקים – יותר מפי 15. ברור שהמקרא מבקש לרמוז לנו משהו חשוב, אבל קשה להבין מהו. מה הקשר בין בניית משכן נייד לבין יציאת מצרים, חירות וזהות לאומית?
כפי שכבר נאמר, המקרא איננו רק טקסט רוחני אלא גם טקסט פוליטי, והוא מספר סיפור פוליטי. יש בו ניסים, אבל הנרטיב המהותי שלו אנושי להפליא. בני ישראל מתוארים בו כאנשים שוחרי מדנים, כמעט קבוצה בלתי ניתנת לשליטה. משה, מושיעם, בא ומבשר להם שהם עומדים לצאת לחופשי, אבל ניסיון ההתערבות הראשון שלו רק מחמיר את מצבם והם מתלוננים. בסופו של דבר הם יוצאים ממצרים, אבל פרעה רודף אחריהם בראש צבאו. הם לכודים בין מרכבות מצרים המתקרבות לבין הים, ושוב מתלוננים. משה עושה נס. הים נבקע. בני ישראל עוברים בתוכו בחרבה. הם שרים את שירת הצלתם. אבל שלושה ימים אחר כך הם מתלוננים שוב, הפעם על מחסור במים.
כשישה שבועות אחר כך, בהר סיני, הם זוכים להתגלות הגדולה. אלוהים מדבר אליהם ישירות. הם כורתים עימו ברית. משה עולה להר לקבל את הלוחות שעליהם חקוקים תנאי הברית. בהיעדרו עושים בני ישראל את חטאם הגדול ביותר. הם יוצרים עגל זהב ומרקדים סביבו ושרים "אֵלֶּה אֱלֹהֶיךָ יִשְׂרָאֵל אֲשֶׁר הֶעֱלוּךָ מֵאֶרֶץ מִצְרָיִם". פרשת עגל הזהב מסופרת בשמות לב–לד, באמצע סיפור הקמת המשכן, וברור אפוא שקיים קשר כלשהו בין הדברים.
כשאנו מצרפים יחד את כל החלקים אנחנו מגיעים אל האמירה הפוליטית הנועזת ביותר של ספר שמות. <b>עם</b> – לפחות סוג העם שבני ישראל נקראים ליצור – <b>נברא באמצעות מעשה הבריאה עצמו</b>. בני ישראל לא הפכו לעם בזכות צירוף כל הניסים בספר שמות – מכות מצרים, בקיעת הים, ירידת המן משמיים והוצאת מים מסלע, אפילו עצם ההתגלות בהר סיני. כשאלוהים מצווה על משה להורות לעם להקים את המשכן, הוא אומר בעצם: <b>כדי להפוך קבוצה של פרטים לעם ברית, עליהם לבנות משהו יחד</b>.
חירות אינה מוענקת על ידי כוח חיצוני, גם לא על ידי הא־ל עצמו. היא מושגת רק באמצעות מאמץ קיבוצי משותף מצד האנשים עצמם. לשם כך מצטווים בני ישראל להקים את המשכן. עם נעשה באמצעות עשייה. אומה נבנית באמצעות בנייה. הם בונים "בית" לנוכחות האלוהית. המשכן, המוצב במרכז המחנה והשבטים פרושים סביבו, סימל את כיכר העיר, את טובת הכלל, את הקול שקרא להם לחירות קיבוצית. היה זה סמל חזותי של הקהילה. בתוך המשכן שכן ארון העדות ובתוכו היו לוחות האבן שעליהם חקוקים פרטי הברית. היה זה משכנה של חוקת החירות שלהם. כאן נמצא אפוא המקור לשם הספר הנוכחי. <b>החברה היא הבית, המשכן, שאנו בונים יחד</b>.
הוא נבנה מתוך שונות ונבדלות. גם זוהי מטרת הנרטיב. כל אחד מבני ישראל תרם את תרומתו הייחודית. היו שהביאו זהב, היו שהביאו כסף, נחושת, תכשיטים, עורות בעלי חיים, יריעות. היו שתרמו את כישוריהם ואת זמנם. מה שחשוב איננו מה שנתנו אלא העובדה שערך תרומתם היה שווה – "הֶעָשִׁיר לֹא יַרְבֶּה וְהַדַּל לֹא יַמְעִיט", כפי שאומר המקרא על תרומת מחצית השקל. המשכן נבנה מתוך התרומות הדיפרנציאליות של הקבוצות השונות ושל השבטים השונים. הוא ייצג <b>שונות מתוזמרת</b>, ובמונחים חברתיים: השתלבות ללא היטמעות. זהו הכבוד הגלום בהבדל. כולנו שונים, ולכל אחד מאיתנו תרומה ייחודית, משהו שרק הוא יכול לתת.
הבעיה שעמדה לפני משה לא הייתה שונה מאוד משלנו. איך הופכים קבוצה של אנשים – במקרה שלו מדובר בעבדים משוחררים – לעם בעל זהות קיבוצית? תשובתו – תשובת הא־ל – מסחררת בפשטותה: מניעים אותם ליצור יחד משהו באופן וולונטרי. הוולונטריות חיונית כאן: משה הצטווה לבקש תרומות "מֵאֵת כָּל אִישׁ אֲשֶׁר יִדְּבֶנּוּ לִבּוֹ". במקביל, כמובן, היה עליו ליצור הלוך רוח, אקלים תרבותי שבו קיימת ציפייה לנתינה. לסיפור הקמתו של המשכן יש ממד פוליטי בלתי נמנע. הסיפור הוא על האופן שבו יוצרים תחושה של שייכות לאומית. הדרך הטובה ביותר לגרום לאנשים להרגיש שהם שייכים היא לגייס אותם לפרויקט משותף כדי שיוכלו לומר "אני עזרתי לבנות את זה".
המשכן הוא סמל לחברה. וברגע שנכיר את ההקבלה הלשונית והספרותית בין הקמת המשכן לבין נרטיב הבריאה בפרק הראשון של ספר בראשית נבין את ההשתמעות האדירה שלו: <b>בדיוק כפי שאלוהים בורא את היקום הטבעי כך אנו נקראים לברוא את היקום החברתי</b> – יקום שבדומה לכוכבי הלכת ולכוכבי השבת הוא יקום מוסדר, נשלט על ידי כללים, מרחב של שונות משולבת, עולם שאותו נוכל – כמו אלוהים – לראות ולומר כי טוב.
<b>מילטון והמקדש</b><br>ג'ון מילטון הבין וביטא בכתב ההגנה הגדול שלו על חופש הדיבור, <b>אריאופגיטיקה</b> (1644). הבעיה שלו, שהטרידה גם כותבים אחרים בני המאה ה־17, הייתה כיצד לחרוג אל מעבר למלחמות הדת שזרעו חורבן באירופה במשך מאה שנים. איך אפשר ליצור לכידות חברתית מתוך ההתנגשות של אמונות דתיות? לא רק בין פרוטסטנטים לקתולים אלא גם בין קבוצות רדיקליות אחרות, קטנות יותר, בנות התקופה, כמו הקווייקרים, הדיגֶרים, הרָנטֶרים, הלֶוֶולֶרים, אנשי המונרכיה החמישית, הסוֹסיניאנים והמָגְלטוֹניאנים, שכל אחת מפרשת בדרכה את כתבי הקודש ולכל אחת גרסה משלה לאוטופיה.
איך מגינים על חופש הדיבור, ובסופו של דבר על חופש המצפון, בעידן דתי ובעזרת טקסטים דתיים? איך אפשר להצדיק, בעידן של קונפליקט, חברה שיש בה מקום לשונות בנושאים בעלי חשיבות עליונה? טענתו של מילטון היא שאלוהים חפץ בשונוּת, שכן האמת מתחדדת ומתמקדת רק בתהליך של התנגשות בין דעות. "במקום שיש בו תאווה רבה ללמוד, בהכרח יהיו שם ויכוחים רבים, ספרים רבים, דעות רבות – <b>שכן בקרב אנשים טובים, הדעה אינה אלא ידע בהתהוות</b>". הדרך אל האמת עוברת דרך עיר קולות רבים. עוצמתו ותוקפו של ויכוח בתוך תרבות הם מדד לחוסנה הרוחני.
אבל מילטון ידע היטב שרבים מבני זמנו חלוקים עליו. הם האמינו שהחברה מחייבת את כולנו להחזיק באותה אמונה דתית. כדי להפריך זאת הוא מבסס את טענתו על הבניין, והפעם לא מבנה המשכן אלא המקדש. מופרך להתעקש על אחידות, הרי זה
כאילו בהיבנות בית מקדשו של אלוהים – כשאנשים מסוימים חוצבים את השיש, ואחרים מסתתים ממנו אבני גזית, או כורתים עצי ארז – יהיו אנשים מן הסוג האי־רציונלי שאינם מעלים בדעתם כי מן ההכרח שייעשו הרבה פיצולים וחיתוכים באבן ובעץ בטרם יוכל בית האלוהים להיבנות. וכשכל האבנים תונחנה זו ליד זו במיומנות, הן לא תתאחדנה לכלל רצף אחיד – לכל היותר תהיינה צמודות זו לזו בעולמנו. וגם אי־אפשר שכל חלק בבניין יהיה בצורה אחת ויחידה – לא, השלמות היא בכך שמתוך מספר רב של הבדלים מתונים ושלל סוגי אי־דמיון כמו בין אחים, אבל בלי חריגות גדולות מן הפרופורציה הנכונה, צומחת ועולה הסימטריה הנאה ושופעת החן, המשפיעה מטובה על הבניין כולו ועל מבנהו.
מילטון ראה בחברה את הזירה שבה פועלות קבוצות מכל הסוגים, שונות אך קשורות זו לזו במשימה קיבוצית, וכל אחת מהן תורמת משלה ליצירת "הבניין כולו ומבנהו". דווקא שונות מתוזמרת זו היא המעניקה לחברה את יופייה המורכב, את "הסימטריה הנאה ושופעת החן" שלה. החברה, בעיני מילטון, היא המקדש שאנו בונים יחד.
חשיבתנו מושפעת ממטפורות. מטפורת החברה כמשכן, בשונה ממודל בית הכפר, מדברת על זהות משותפת באמת, לא על מארחים ואורחים, על אנשים מבפנים ואנשים מבחוץ, על מרכז ושוליים. ובשונה ממודל החברה כמלון, החברה כמשכן היא מקום שיש לו בעינינו משמעות מיוחדת מפני שהשתתפנו בבנייתו. נתנו, תרמנו, הצטרפנו לעשייה, השקענו משהו מעצמנו. ברית היא הדרך שבה אנו יוצרים זהות באמצעות שיתוף פעולה ואחריות קיבוצית.
המאפיינים המובהקים של מודל המשכן הם:
• זהות מושגת, לא מוענקת. אנו הננו מה שאנחנו עושים.
• קיים קשר בלתי נפרד בין נתינה להשתייכות. כיוון שאנו שותפים ביצירת החברה, יש משמעות חזקה להיותנו חברים בה.
• זהו מודל המתמקד באחריות ולא בזכויות.
• זהו מודל המתמקד באלטרואיזם ולא בהתלכדות של שלל חישובים אינטרסנטיים, כפי שקורה במודל האמנה החברתית.
• הוא מתמקד בעתיד ולא רק בעבר. הנרטיב הלאומי, הכולל את עברו של העם, ממשיך להיכתב, ואנחנו שותפים במלאכת הכתיבה.
• הוא טלאולוגי. הוא מתמקד בתכלית ולא במעמד. יש חשיבות לכל תרומה.
• הוא נושא עימו תחושה עזה של טובת הכלל: המשכן הוא סמל להתמסרות קיבוצית.
• זו אינה לאומיות <b>אתנית</b>. אין חשיבות לגזע, צבע, מקום מוצא או ותק.
• זו אינה לאומיות <b>מבוססת דת</b>, קהילה אמונית. הזהות תלויה בעשייה, לא באמונה.
• זוהי צורה חזקה של לאומיות <b>אזרחית</b> המבוססת על השתתפות בפרויקט הלאומי ועל ראיית החברה כעבודה בהתהוות.
החברה נבנית מתרומותיהם של אינדיבידואלים רבים. לא חשוב <b>מה</b> הם נותנים. חשובה <b>העובדה</b> שהם נותנים. החברה היא מה שאנו בונים יחד – וככל שגדל מספר הטיפוסים השונים כן המבנה שניצור יהיה מורכב יותר ויפה יותר. חשובה העובדה שאנחנו בונים יחד. אומה נבנית מתרומות, לא מתביעות; מאזרחות פעילה, לא מזכויות; ממה שאנו נותנים, לא ממה שאנו דורשים. אפשר ליצור זהות לאומית מתרומותיהן של תרבויות רבות ושל אמונות דתיות רבות. חשובה העובדה שאנו בונים יחד משהו שאיש מאיתנו אינו יכול ליצור לבדו.
<b>תרומה וולונטרית ותרומה לא־וולונטרית</b><br>בסיפורנו קיים עוד פיתול אחרון אחד, שקרה כמעט 500 שנה אחרי הקמת המשכן. מילטון דיבר על המקדש כאילו הוא זהה למשכן. במובן אחד הם אכן זהים: שניהם היו מקומות פולחן שנמצאו במרכז הסמלי של החברה: המשכן ניצב במרכז המחנה, והמקדש ניצב בירושלים. שניהם נבנו מתרומות של סוגי אנשים רבים. שניהם היו מיזמים של החברה כמכלול.
אלא שהיה הבדל אחד: המשכן נבנה מתרומות וולונטריות, והמקדש לא. לצורך בנייתו נאלץ שלמה להפוך את בני ישראל לכוח עבודה אדיר:
<span class="poetry indentAll">וַיַּעַל הַמֶּלֶךְ שְׁלֹמֹה מַס מִכָּל יִשְׂרָאֵל וַיְהִי הַמַּס שְׁלֹשִׁים אֶלֶף אִישׁ, וַיִּשְׁלָחֵם לְבָנוֹנָה עֲשֶׂרֶת אֲלָפִים בַּחֹדֶשׁ חֲלִיפוֹת, חֹדֶשׁ יִהְיוּ בַלְּבָנוֹן שְׁנַיִם חֳדָשִׁים בְּבֵיתוֹ, וַאֲדֹנִירָם עַל הַמַּס. וַיְהִי לִשְׁלֹמֹה שִׁבְעִים אֶלֶף נֹשֵׂא סַבָּל וּשְׁמֹנִים אֶלֶף חֹצֵב בָּהָר, לְבַד מִשָּׂרֵי הַנִּצָּבִים לִשְׁלֹמֹה אֲשֶׁר עַל הַמְּלָאכָה, שְׁלֹשֶׁת אֲלָפִים וּשְׁלֹשׁ מֵאוֹת הָרֹדִים בָּעָם הָעֹשִׂים בַּמְּלָאכָה. וַיְצַו הַמֶּלֶךְ וַיַּסִּעוּ אֲבָנִים גְּדֹלוֹת אֲבָנִים יְקָרוֹת לְיַסֵּד הַבָּיִת אַבְנֵי גָזִית. וַיִּפְסְלוּ בֹּנֵי שְׁלֹמֹה וּבֹנֵי חִירוֹם וְהַגִּבְלִים וַיָּכִינוּ הָעֵצִים וְהָאֲבָנִים לִבְנוֹת הַבָּיִת (מלכים א ה, כז–לב).</span>
אבל האם בני ישראל לא יצאו ממצרים כדי להיחלץ ממצב כזה בדיוק – מצב שבו הם משמשים כוח עבודה העומד לרשות שליט לצורך ביצוע פרויקט אדיר, גם אם מדובר בקודש הקודשים? האם לא מדובר כאן בעצם בצורה חדשה של שעבוד, גם אם זמנית ולמען מטרה מקודשת?
מרתק לא פחות ההסבר המופיע בספר שמואל ב לסירובו של אלוהים לתת לדוד להקים מקדש כשהרעיון עולה לראשונה בראשו. זה המסר שאלוהים שולח למלך באמצעות נתן הנביא:
<span class="poetry indentAll">לֵךְ וְאָמַרְתָּ אֶל עַבְדִּי אֶל דָּוִד, כֹּה אָמַר ה': "הַאַתָּה תִּבְנֶה לִּי בַיִת לְשִׁבְתִּי? כִּי לֹא יָשַׁבְתִּי בְּבַיִת לְמִיּוֹם הַעֲלֹתִי אֶת בְּנֵי יִשְׂרָאֵל מִמִּצְרַיִם וְעַד הַיּוֹם הַזֶּה, וָאֶהְיֶה מִתְהַלֵּךְ בְּאֹהֶל וּבְמִשְׁכָּן. בְּכֹל אֲשֶׁר הִתְהַלַּכְתִּי בְּכָל בְּנֵי יִשְׂרָאֵל, הֲדָבָר דִּבַּרְתִּי אֶת אַחַד שִׁבְטֵי יִשְׂרָאֵל אֲשֶׁר צִוִּיתִי לִרְעוֹת אֶת עַמִּי, אֶת יִשְׂרָאֵל, לֵאמֹר: לָמָּה לֹא בְנִיתֶם לִי בֵּית אֲרָזִים?" (שמואל ב ז, ה–ז).</span>
אלוהים אומר לדוד שבנו יבנה את המקדש. בספר דברי הימים (א' כח, ג) ניתן הסבר שונה לגמרי: דוד היה איש מלחמות שהשתתף בקרבות ושפך דם, ורק איש של שלום יכול להקים מקדש לאלוהים. אבל ההסבר בשמואל א מגרה למחשבה: אלוהים אינו מבקש לשכון בבית גדול ומפואר. הדברים נאמרים ברמז בלבד, אבל רושמם ניכר.
מה הייתה התוצאה? אחרי מות שלמה בא העם אל בנו ויורשו רחבעם ומביע מחאה: "אָבִיךָ הִקְשָׁה אֶת עֻלֵּנוּ, וְאַתָּה עַתָּה הָקֵל מֵעֲבֹדַת אָבִיךָ הַקָּשָׁה וּמֵעֻלּוֹ הַכָּבֵד אֲשֶׁר נָתַן עָלֵינוּ, וְנַעַבְדֶךָּ" (מלכים א יב, ד). זקני העם שפעלו לצד שלמה מייעצים לרחבעם להיעתר לבקשת העם, אבל חבריו הצעירים אומרים לו לסרב, וכך הוא עושה. העם מתפלג לשניים, ועשרת השבטים הצפוניים מכריזים על הקמת ממלכה עצמאית בראשות ירבעם. זהו קיצה של הממלכה המאוחדת. איש מהשליטים הבאים לא יצליח לאחד מחדש את השבטים.
גם זוהי אמירה פוליטית מאין כמוה. מה שאפשר לעשות באופן וולונטרי אינו יכול בהכרח להיעשות בכפייה. המשכן, שנבנה מתרומות וולונטריות, איחד את העם. המקדש, שנבנה באמצעות גיוס חובה של עובדים, פילג אותו.
בשפת ימינו: החברה איננה המדינה. חברה אזרחית, שבה סגולות הברית נמצאות בפעולה, מורכבת מהתאגדויות וולונטריות. כשהמדינה נוטלת לעצמה את השליטה בפעולתם של מוסדות אזרחיים, אין זה אותו הדבר בשם אחר אלא דבר שונה לחלוטין. זה ההבדל בין חוזה לברית, בין מה שאנשים עושים מפני שהממשלה החליטה על כך לבין מה שהם עושים מתוך תחושה של מחויבות משותפת. החברה היא מה שאנחנו עושים יחד, כולנו, בלי להטיל אחריות על אחרים. ממשלות מנהלות מדינות. אנו, העם, בונים חברות.
<b>סיכום הטיעון</b><br>כאן אני מגיע לסוף חלק זה של הטיעון. בחלק זה הצגתי שורה של רעיונות פוליטיים המבוססים על תפיסת הברית. הברית בהופעתה במקרא היא רעיון דתי, אבל היא החלה את דרכה כרעיון חילוני: במזרח הקרוב בריתות היו צורה מקובלת של הסכמים בין מדינות. בברית אין שום דבר דתי במהותו. המאפיין המובהק שלה הוא העובדה שבמרכזה עומדת מערכת יחסים – בתוך המשפחה, הקהילה או החברה. במהותו של דבר יש במרכזה יצירה של יחסי אמון. הצדדים הקשורים בברית נוטלים על עצמם מרצון שותפות גורל. הם בוחרים לקשור את גורלותיהם. הם מקבלים אחריות זה על זה וזה כלפי זה. הברית מחלצת את ההמון הבודד מבדידותו.
אוצר המילים הפוליטי שלנו מתדלדל ואולי אינו חזק דיו לקיים דמוקרטיה ליברלית נוכח האתגרים הניצבים בפנינו. אי אפשר לבסס חברות ליברליות על ההנחה שכל חבריהן ליברליים. אני אינני כזה. כאדם המתייחס לדת ברצינות אינני מאמין שאוטונומיה אישית היא הערך העליון. למעשה התפיסה הזאת כולה נראית לי מבולבלת. מוסר איננו מה שאני מחליט אלא מה שמלכד קבוצה. מוסר פרטי הוא רעיון מופרך כמו שפה פרטית המובנת רק לאדם אחד. ואף על פי כן אני מאמין בדמוקרטיה הליברלית בכל מאודי. הסיבה לכך היא שמוסר איננו פוליטיקה, ופוליטיקה איננה מוסר. הדמוקרטיה הליברלית היא תופעה פוליטית ולא תופעה מוסרית. זוהי השיטה הטובה ביותר שהומצאה עד כה המאפשרת לקבוצות אנשים שונות, המחזיקות באמונות עזות וסותרות מאוד, לחיות יחד בנועם.
ככל שאנשים נעשים ליברלים פחות בתפיסותיהם המוסריות והדתיות, כן הם זקוקים יותר לדמוקרטיה הליברלית. זה מה שקורה היום. רבים נסחפים לעבר תרבות ליברטריאנית שבה הם מתקשים לבטא ערך לא־רלטיביסטי כלשהו, אחרים פונים אל זהויות דתיות שהן לא־ליברליות ביותר. הם רוצים להיבחר, לא לבחור. הם מחפשים משמעות, לא רק הסבר. הם מעדיפים קהילה על פני אוטונומיה, מחויבות על פני נאמנויות משתנות. הם רוצים לחיות למען משהו נאצל יותר מצרכנות, מעורר השראה יותר מפוליטיקת המכנה־המשותף־הנמוך־ביותר, תובעני יותר מרלטיביזם ואלטרואיסטי יותר מאינדיבידואליזם. הם מבקשים למצוא משהו שראוי להקדיש לו את חייהם. הם מאמינים ביקום שבו אנחנו יותר מגרגר אבק על פני הנצח. בעולם של שינוי מתמיד, מואץ, מבלבל, הם מבקשים לאתר את מה שאינו משתנה. אי אפשר לבנות חיים, וודאי שלא בית, ללא יסודות.
הברית הוכיחה את כוחה בכל הזדמנות. בתחילה היא פנתה אל קבוצה, אל בני ישראל, שעדיין לא הייתה להם מדינה. פעולתה הייתה כה יעילה עד שאפשרה לאומה שנוצרה כך לשרוד ללא פגיעה בזהותה במשך אלפיים שנה כשהיא מפוזרת בין העמים, מיעוט בכל מקום. אם היה אי פעם רעיון פוליטי שעמד למבחן והצליח, הרי זו הברית. הבעיה שלנו כיום שונה אך גם דומה. בבריטניה יש לנו מדינה. מה שחסר לנו באזורים מסוימים – בלב הערים, באזורים של ריכוז אתני, מצוקה כלכלית ואבטלה גבוהה – הוא דרך לקיים את החברה בצורה מנוגדת ל"חיים מקבילים", "סגרגציה" ו"גטאות מסוכסכים". הברית היא התיאוריה המשכנעת ביותר על בניית חברה.
בשונה מחוזה חברתי או אמנה חברתית, שהם הסדר בין אינדיבידואלים בעלי אינטרסים, ברית היא יצירה של "אנחנו" מתוך ריבוי של "אני". ברית היא זהות משותפת, גורל משותף, אחריות קולקטיבית, הדדיות מוסרית. עניינה הוא הצורך האנושי העמוק לחיות בקבוצות שעל תמיכתן נוכל לסמוך בעיתות משבר. אם אלה אינן מתקיימות ברמת החברה בכללותה, רבים עתידים להפנות עורף לחברה ויעדיפו להתמקד בקהילה הדתית, האתנית או השכונתית שלהם. הבאתי מדברי האזהרה המצמררים של אלסדייר מקינטאייר, החושש שפנייה זו פנימה היא הסימן הראשון המבשר על קיצו של הסדר החברתי. בעיניו זהו אות אזהרה שאין חזק ממנו.
הברית אינה מתבססת על אוטונומיה אישית ועל רלטיביזם מוסרי אלא על אידיאלים חזקים: כבוד האדם, החירות והשוויון של ערך האדם. רק אידיאלים חזקים יכולים לעמוד מול אידיאלים חזקים אחרים. ישנם המגדירים את הליברל כ"אדם שאינו יכול אפילו להציג את צידו־הוא בוויכוח". זוהי הגדרה מאלפת של חולשת העמדת הליברליזם על בסיס הרלטיביזם. בסיס כזה מותיר את הליברליזם חסר הגנה ומאפשר לו להתקיים רק כל עוד לא מציבים מולו התנגדות רצינית. הליברליזם זקוק להגנה חזקה יותר.
כיוון שהברית עוסקת בזהות, היא כרוכה בסיפור. בריתות אינן הפשטות. הן מתחילות בזמן מסוים, במקום מסוים. את הסיפור יש לספר שוב ושוב, במועדים מיוחדים ובהזדמנויות טקסיות. ישנם יתרונות רבים לפוליטיקה של הנרטיב. הסיפורים מלכדים אותנו בלי ליצור אחידות. כל אחד מאיתנו מפרש את הסיפור בדרכו. בליל הסדר מדובר מפורשות על "ארבעה בנים", שכל אחד מהם מבין את הסיפור בצורה שונה. אפשר לפרש את הסיפור באלף ואחת דרכים בלי שיחדל להיות אותו סיפור עצמו. הסיפור יוצר <b>רציפות באמצעות שינוי</b>, וכך מתאפשר לנו להסתגל לשינוי בלי לחשוש שבכך נאבד את זהותנו.
ובייחוד, הסיפורים מביאים אל חיינו המשותפים את ממד הזמן, והזמן – הזמן הפתוח, הבלתי ניתן לחיזוי – חיוני לקיומו של סדר פוליטי הומני. שינויים אינם מתחוללים בן לילה ועלינו להוסיף לתרבותנו הפוליטית את מידת הסבלנות. תרבות צרכנית מתקשה לעמוד מול הזמן. סיסמאותיה הן ביטויים שונים ל"אני־רוצה־זאת־עכשיו": תקשורת בן רגע, מנועי חיפוש שזקוקים למיקרו־שניות, מכוניות שמהירותן הולכת וגוברת, סאונדבייטים פוליטיים וטווחי קשב המתקצרים משנה לשנה. פרויד הגדיר את הציוויליזציה כיכולת לדחות את סיפוק הדחפים. מבחינה זו אנחנו שועטים אל הדה־ציוויליזציה. עלינו להחזיר את ממד הזמן הנרטיבי, הזמן שלוקח את הזמן בלי לאבד תקווה.
הברית משיבה אל החברה את האחריות כמושג בולט, ולא רק את חשיבות הזכויות. היא מזכירה לנו שזכויותיו של הזולת הן באחריותי. מי שצריך לקחת יכול לקחת, כי כולנו חונכנו לתת. זכויות הן דבר נאצל, הן חיוניות לקיום כבוד האדם, אך הן לא יוכלו להתממש בלי התפשטות נרחבת של האחריות. בנת'ם (Bentham) כינה את הזכויות "הבלים על קביים" ("nonsense on stilts").
ולבסוף, הברית יוצרת את החיבור בין נתינה לשייכות, בין האמירה "עזרתי לבנות זאת" לאמירה "אני שייך לכאן". מודל בית הכפר, שבו יש תרבות דומיננטית אחת, ומודל המלון, שבו דרות יחד תרבויות שאינן מתקשרות ביניהן, אינם עונים על צרכינו בדיוק משום כך. הם אינם יוצרים תחושת שייכות משותפת, מכלילה. בבית הכפר המיעוטים הם החריגים. במלון כולם חריגים – ובמקרה הטוב הם תיירים קוסמופוליטיים המוכנים לטוס במטוס הבא אל עבר שכר טוב יותר או אל בית האבות, להשתמש באירוניה פוסט־מודרנית, לא לרצות או לא להיות מסוגלים להתחייב.
מודל הברית מזכיר לנו שבדמוקרטיה הליברלית יש גבול לפעולת המדינה. מדינות אינן יכולות לקיים קשרי נישואים, להקים קהילות, לעצב תרבויות, לחולל מחויבויות או ליצור משמעויות. לא כדאי להן לנסות. זוהי האמת המתמדת של הדמוקרטיה הליברלית, על ההבחנה החדה בין פוליטיקה לחיפוש אחר משמעות. אנחנו מוצאים משמעות בקהילה. אנחנו משתמשים בסמכותנו לפתור סכסוכים, להבטיח יחס הוגן, לעשות משפט ולטפל בצרכים. ישנם דברים שרק המדינה יכולה לעשות וישנם דברים שרק אנחנו יכולים לעשות, בתיאום עם אחרים שאיתם אנחנו בונים יחסי אמון. ג'ון דאן צדק: "אין אדם שהוא אי, שלם לעצמו... מותו של כל אדם ממעיט אותי משום שאני כרוך באנושות". זוהי ההגדרה הטובה ביותר האפשרית לפוליטיקה של הברית, של השייכות הקולקטיבית ושל האחווה. החברה היא הבית שבו אנו שותפים מפני שאנו בונים אותו יחד.
<h2>חלק ג; לאן הלאה?</h2>
<h3>פרק 13; שימושי הברית</h3>
<h3>פרק 14; מי אני?</h3>
<h3>פרק 15; פנים אל פנים, שכם אחד</h3>
<h3>פרק 16; דרך ארץ</h3>
<h3>פרק 17; רב תרבותיות או סובלנות?</h3>
<h3>פרק 18; תיקון המשפחה המתפוררת</h3>
<h3>פרק 19; הגנה דתית על הדמוקרטיה הליברלית</h3>
<h3>פרק 20; עת לבנות</h3>
<h2>הצעות לקריאה נוספת</h2>
על רב־תרבותיות
Appiah, Anthony. <i>The Ethics of Identity</i>. Princeton, NJ: Princeton University Press, 2005.
———. <i>Cosmopolitanism</i>. London: W. W. Norton, 2006.
Berger, Peter L., ed. <i>The Limits of Social Cohesion</i>. Oxford, Westview Press, 1998.
Bernstein, Richard. <i>Dictatorship of Virtue</i>. New York: A. A. Knopf, 1994.
Cantie, Ted. <i>Community Cohesion</i>. Basingstoke: Palgrave Macmillan, 2005.
Gilman, Sander L. <i>Multiculturalism and the Ferns</i>. London: Routledge, 2006.
Gordon, Milton. <i>Assimilation in American Life</i>. New York: Oxford University Press, 1964.
Huntington, Samuel P. <i>Who Are We?</i> New York: Simon and Schuster, 2004.
Isaacs, Harold. <i>Idols of the Tribe</i>. Cambridge, MA: Harvard University Press, 1989.
Kymlicka, Will. <i>Multicultural Citizenship</i>. Oxford: Clarendon Press, 1995.
———, ed. <i>The Rights of Minority Cultures</i>. Oxford: Oxford University Press, 1995.
———, and Norman Wayne. <i>Citizenship in Diverse Societies</i>. Oxford: Oxford University Press, 2000.
Levy, Jacob T. <i>The Multiculturalism of Fear</i>. Oxford: Oxford University Press, 2000.
Modood, Tariq. <i>Multiculturalism, Muslims and Citizenship</i>. London: Routledge, 2006.
Parekh, Bhikhu. <i>Rethinking Multiculturalism</i>. Basingstoke: Palgrave Macmillan, 2006.
———. <i>The Future of Multi-Ethnic Britain: Report of the Commission on the Future of Multi- Ethnic Britain</i>. London: Profile Books, 2000.
Sacks, Jonathan. <i>The Persistence of Faith</i>. London: Continuum, 2005.
Schlesinger, Arthur. <i>The Disuniting of America</i>. New York: Norton, 1992.
Sniderman, Paul M., and Louk Hagendoom. <i>When Ways of Life Collide: Multiculturalism and Its Discontents in the Netherlands</i>. Princeton, NJ: Princeton University Press, 2007.
Taylor, Charles. <i>The Ethics of Authenticity</i>. Cambridge, MA: Harvard University Press, 1992.
———. <i>Multiculturalism and the Politics of Recognition</i>. Princeton, NJ: Princeton University Press, 1994.
Walzer, Michael. <i>Politics and Passion</i>. New Haven: Yale University Press, 2004.
West, Patrick. <i>The Poverty of Multiculturalism</i>. London: Civitas, 2005.
Wood, Peter. <i>Diversity: The Invention of a Concept</i>. San Francisco: Encounter Books, 2003.
על זהות אנגלית/בריטית
Alibhai-Brown, Yasmin. <i>Who Do We Think We Are?</i> London: Penguin, 2001.
Buruma, Ian. <i>Anglomania</i>. London: Vintage, 2000.
Colley, Linda. <i>Britons</i>. London: Pimlico, 2003.
Dalrymple, Theodore. <i>Our Culture, What's Left of It</i>. Chicago [Great Britain]: Ivan R. Dee, 2005.
Davies, Christie. <i>The Strange Death of Moral Britain</i>. New Brunswick, NJ: Trans- action Publishers, 2006.
Fox, Kate. <i>Watching the English</i>. London: Hodder, 2005.
Hanson, Gerry, ed. <i>England, My England</i>. London: Robson Books, 2005.
Kershen, Anne. <i>Strangers, Aliens and Asians</i>. London: Routledge, 2005.
Mandler, Peter. <i>The English National Character</i>. London: Yale University Press, 2006.
Orwell, George. <i>The Penguin Essays of George Otwell</i>. Harmondsworth: Penguin, 1984.
Paxman, Jeremy. <i>The English: A Portrait of a People</i>. London: Penguin,1999.
Scruton, Roger. <i>England: An Elegy</i>. London: Chatto and Windus, 2000.
Winder, Robert. <i>Bloody Foreigners: The Story of Immigration to Britain</i>. London: Little, Brown, 2004.
על הפוליטיקה של הברית
Allen, Joseph L. <i>Love and Conflict: A Covenantal Model of Christian Ethics</i>. Lanham, MD: University Press of America, 1995.
Bellah, Robert N. <i>Broken Covenant: American Civil Religion in Time of Trial</i>. New York: Seabury Press, 1975.
———. <i>Beyond Belief: Essays on Religion in a Post-Traditional World</i>. Berkeley: University of California Press, 1991.
Elazar, Daniel. <i>People and Polity</i>. Detroit: Wayne State University Press, 1989.
———. <i>Covenant and Polity in Biblical Israel</i>. New Brunswick, NJ: Transaction Publishers, 1995.
———. <i>Covenant and Commonwealth</i>. New Brunswick, NJ: Transaction Publishers, 1996.
———. <i>Covenant and Constitutionalism</i>. New Brunswick, NJ: Transaction Publishers, 1998.
———. <i>Covenant and Civil Society</i>. New Brunswick, NJ: Transaction Publishers, 1998.
———, ed. <i>Kinship and Consent</i>. New Brunswick, NJ: Transaction Publishers, 1997.
———, and Stuart A. Cohen. <i>The Jewish Polity: Jewish Political Organization from Biblical Times to the Present</i>. Bloomington: Indiana University Press, 1985.
Hillers, Delbert. <i>Covenant: The History of a Biblical Idea</i>. Baltimore: Johns Hopkins University Press,1969.
Miller, Perry. <i>The New England Mind: The Seventeenth Century</i>. Cambridge, MA, 1954.
Selznick, Philip. <i>The Moral Commonwealth</i>. Berkeley, CA: University of California Press, 1994.
Smith, Anthony D. <i>Chosen Peoples</i>. Oxford: Oxford University Press, 2003.
