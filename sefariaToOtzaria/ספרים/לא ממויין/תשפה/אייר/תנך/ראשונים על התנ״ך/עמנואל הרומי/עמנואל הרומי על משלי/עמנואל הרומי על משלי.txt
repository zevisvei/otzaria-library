<h1>עמנואל הרומי על משלי</h1>

<h2>הקדמה</h2>
אמר עמנואל ב"ר שלמה ז"ל אחר שבח האל על רוב נעימותיו וכל תגמולוהי עלי. אומר כי הספר הזה והוא הנקרא משלי חברו שלמה המלך ע"ה להוסיף ביאור בסודות שמצא בתורה ובסתריה מפני שראה שמעטו מביניהם. וזהו שפתח בראש זה הספר להבין משל ומליצה. כלומר להבינם לבני אדם שלא היו מבינים אותם לפני חברו המשלים ההם. ואמרו רבותינו ז"ל למה היו דברי תורה דומין עד שלא עמד שלמה. לבאר שהיו מימיו עמוקים וצונין לא היה אדם יכול לשתות מהם. מה עשה פיקח אחד ספק חבל לחבל ומשיחה למשיחה ודלה ושתה. כך עשה שלמה המלך ממשל למשל ומדבר לדבר עד שעמד על דברי תורה. וכן אמרו רז"ל במקום אחר למה היו דברי תורה דומין עד שלא עמד שלמה. לכפיפה שאין לה אזנים. עד שעמד שלמה ועשה לה אזנים. וידוע מדברי החכמים ז"ל שכל הדברים שכתב אדון הנביאים בראש ספרו הם סתרים ורמיזות ר"ל שאע"פ שפשוטי הדברים מועילים עם כל זה יש להם תוך נכבד כמו שאמרו רז"ל מראש הספר עד כאן כבוד אלהים הסתר דבר. וזה אמרו בפסוק ויכולו השמים והארץ. ובכלל סתרי מעשה בראשית הם שלשה עניינים נכבדים. והם עניין האשה החוטאת בהסתת הנחש. ועניין האדם הנגרש מגן עדן לחטאו על ידי האשה. ועניין אכילת עץ החיים שהיא אפשרית לאדם אך מעטית כאשר יורה עליו אמרו ועתה פן ישלח ידו ולקח גם מעץ החיים ואכל וחי לעולם והכתוב הבא אחריו ונראה ששלמה ע"ה חיבר הספר הזה לרמוז בו ענייני האשה החוטאת אשת האדם. כי עיקר זה הספר הוא ענין האשה הזרה המנאפת ולזה התחיל בה כי מה שהקדים לה מיסרו הבן שלא יתפתה לחטאים ושיקשיב לחכמה אזנו כדי להצילו מדרך רע הכל היה הקדמה למה שבא אחריו והוא אמרו להצילך מאשה זרה מנכריה אמריה החליקה. והאריך בעניינה מאוד ושנה ושילש וריבע וחימש. וכל אשר היה מזהיר על החכמה היה זוכר כי הזהרתו עליה תחלה היה להצילו מן האשה. אמר להצילך מאשת רע ואמר לשמרך מאשה זרה וכיוצא בהם. גם כן כאשר הבין החכם הנזכר בחכמתו מדברי אדון הנביאים כי אכילת עץ החיים אפשרית רמז בזה הספר על אכילת עץ החיים כי כל החיים הנזכרים בספר הזה הם על החיים התמידיים. וכאשר התבאר לו שאכילת עץ החיים אפשרית ידע שאינו הכרחי להיות כל אשה חוטאה ומחטיאה. אך מצא אשת חיל או אשה שימשול בה אישה אפשרי דהא בהא תליא כי אי אפשר לאדם לשלוח יד לקחת מעץ החיים לאכול ממנו רק אחר מצאו אשת חיל שראוי לבטוח בה לב בעלה והיא שכל תשוקתה אל אישה וזה מפני שהיא גומלת אותו טוב ולא רע כל ימי חייה. או השנית והיא שאישה מושל בה. כי האשה החוטאת עץ הדעת מאכלת והמות גורמת ומעץ החיים מרחקת כמו שאמר בה זה החכם רגליה יורדות מות שאול צעדיה יתמוכו. ואמר אורח חיים פן תפלס. ומפני זה חתם הספר הזה בענין אשת חיל. ולהורות כי מציאותה מעטי מזערי מאד כתב בה מי ימצא לא לומר עליה כי מציאותה נמנע כי לא היה מתאר לה ולבעלה ולבניה כל העניינים ההם שתאר על הדרך שתארם אלו לא היה לה מציאות כלל. הנה בארנו שעקר משלי זה הספר הם על האשה וכל שכן על הזרה הנמצאת על הרוב כי אשת חיל מעטית מזערית כמו שאמרנו. ואע"פ שזכר בספר הזה עניינים אחרים הרבה כפלו לדבר בענין האשה פעמים רבים מאוד וכל שכן התחילו וסיימו בה ר"ל התחילו בזרה הנמצאה ביותר וסיימו בטובה שמציאתה מעט מורה שהוא היה עיקר הכוונה בספר הזה. והשאר הוא אם דברים ראוים לחברם על העניין המכוון. או דברים אחרים אין להם חיבור או צורך אל הענין המכוון אך שמם בו להעלים בהם הכוונה ומה שראוי להעלימו עם היות כל המשלים ההם מועילים פשוטיהם ותוכם. פשוטיהם מועילים לתיקון הקיבוץ ההמוני ותוכם מועיל למביניהם להעמידם על אמתת העניינים הנסתרים ההם. ונראה שאע"פ שזה החכם הראה בספר קהלת מבוכת חכמי המחקר בענין השארות הנפש. הראה בזה הספר שלא היה מספק בהשארה כלל אך היה מאמין בה שהיא נשארת בלא ספק אם בהגיעו אל מופת אמיתי אמת אליו השארה. או מופת בטל בו טענות האומרים על הפסדה ואז סמך על מה שהיה מקובל בידו מן הנביאים והאמת כן נראה במקומות רבים מזה הספר כי אמרו אכול בני דבש כי טוב ונופת מתוק אל חיכך כן דעה חכמה לנפשך אם מצאת ויש אחרית ותקותך לא תכרת אין ספק למביני דברי זה החכם בזה הספר שהמכוון באחרית ובתקוה הוא השארות הנפש. וכה אמר אחריו כי לא תהיה אחרית לרע ונר רשעים ידעך רמז להכרת נפשו מצרור החיים. וכן אמרו בחכמה עץ חיים היא למחזיקים בה אין ספק שעל החיים התמידיים הנצחיים הוא אומר כמו שאמר באוכלו ואכל וחי לעולם וכמו שאמרו רז"ל צדיקים במיתתם קרויים חיים. וכן אמרו באוכל מפרי עץ הדעת כי ביום אכלך ממנו מות תמות ר"ל רוצה בו מיתת נפשו ואפילו לא תבטל נשמתו ממנו וכן לא מצאנו באוכלו על ידי האשה שאין הפרי ההוא נאכל אלא על ידה שנטלה נשמתו ביום שאכלו ואמנם מת מיתת נפשו כמו שאמרו רז"ל רשעים אפילו בחייהם קרויים מתים. וכן אמרו כי חיים הם למוצאיהם ואמרו ודרך חיים תוכחות מוסר ואמרו כי מוצאי מצא חיים. וכן כל חיים הנזכרים על החכמה בחיי הנפש התמידיים הוא מדבר. וכן כל מות שמייחס אל האשה הזרה שאין תשוקתה אל בעלה ואינה תחת ממשלתו וכל מות שמייחס אל באי ביתה רוצה מות הנפש אפילו בעוד הגוף חי וענשו הגדול אחר מות הגוף הלא תראה כי סמך לאמרו כי שחה אל מות ביתה וג"כ אמרו וכל באיה ואמר באיה לא ישובון ולא ישיגו אורחות חיים לבאר שהמות הנזכר הנרמז ממנו העונש הוא שלא ישיגו אורחות חיים תמידים אשר הוא העינוי המופלג שאין עינוי גשמי דומה לו. וכן אמרו בה רגליה יורדות מות סמך לו אורח חיים פן תפלס להורות שכל מות המיוחס אל האשה ואל הנמשכים אחריה רמז אל עונש הנפש כמו שכל חיים המיוחסים אל החכמה הם החיים הנצחיים. הנה התבאר מדבריו בספר הזה ביאור אין ספק בו השארות נפשות החכמים והצדיקים. ואחרי שהקדמנו דברים המועילים בביאור הספר נתחיל בזכרון ביאור הפסוקים בו כיד אלהינו הטובה עלינו.
<h2>פרק א</h2>
<h3>פסוק א</h3>
<b>משלי.</b> כל המפרשים כולם הסכימו כי זאת הפרשה הראשונה שהיא שבעה פסוקים הם כולם פתיחה לספר הזה. ובפסוק הראשון שהוא <b>משלי שלמה וגו'.</b> הזכיר שם הספר ושם מחברו והמון מהדברים אשר ידבר בו. כי מלת <b>משלי</b> מורה שעל דרך משל חברו ומלת <b>שלמה</b> הודיע שם מחברו ושתיהם יחד שם הספר ששמו הוא <b>משלי שלמה.</b> ושני הפסוקים שאחריו שהם <b>לדעת חכמה ומוסר להבין אמרי בינה. לקחת מוסר השכל וגו'</b> הודיע בהם כוונת הספר.
<h3>פסוק ב</h3>
אמרו כי כוונת שלמה בספר הזה ובקצת משליו הוא שילמוד האדם וידע מהם חכמה ומוסר וכן כוונתם בקצתם עוד שיבין האדם מהם <b>אמרי בינה.</b>
גם אפשר לפרש מלת <b>להבין</b> מתעברת כלומר להבין לבני אדם במשלים ההם דברים שצריכים בינה רוצה בהם דברים שנאמרו על משל וחידה ולא יבינום רק יחידים. והוא הוסיף בזה הספר רמיזות ועשה תחבולות כדי שירגיש הנבון בדברים ההם שהם משל ולאי זה דבר משל כי כן יש בספר הזה הרבה מזה המין כלומר רמיזות על הדברים שנאמרו על דרך משל וחידה ונסתרו הסתר גדול עד שמעט מן הנבונים היה מבין אותם. וברמיזות ובתחבולות שעשה שלמה במשלי הספר הזה יבינם כל נבון. ועקר הספר הזה הוא הענין הזה כלומר רמיזות ברמזים מסתרי תורה.
ו<b>אמרי בינה</b> רומז בהם הדברים שלא נאמרו בפשוטיהם שצריך לידיעת בינה. ודע כי החכמה הרמוז אליה הנה אשר יזרז עליה שלמה בזה הספר היא החכמה שהיא חכמה באמת. כי החכמה תאמר על מינים רבים. ואחד ממיניה היא החכמה העליונה המבארת עקרי התורה ומאמתת אותם כמו שבאר זה החכם באומרו אם תבקשנה ככסף וכמטמונים תחפשנה. אז תבין יראת יי' כלומר בידיעת החכמה יבין האדם עקרי התורה וסודותיה וסתריה וימצא דעת אלהים כלו' ימצא כל מה שאפשר להשיג אליו האדם מידיעת ה' יתברך שמו. ואפשר שיהיה אלהים חול כאמרו אני אמרתי אלהים אתם. ויהיה הרצון דעת החכמים הראויים להיות שופטים על בני האדם אך בידיעת החכמה שבקש אותה וחפש. ואף מה שסתמו והסתירו והעמיקו ועל כן קרא אותה מציאה כאדם שמוצא אבדה כאומרו עמוק עמוק מי ימצאנו.
<h3>פסוק ג</h3>
ואמרו <b>לקחת מוסר השכל</b> הוא פירוש מוסר הנזכר למעלה. ומפני שמלת מוסר כוללת דברים רבים פרט מהם קצת ואמר המוסר שאמרתי לזרז עליו וכי צריך לדעתו כדי להבין אמרי בינה הוא מוסר השכל כלומר המוסר ותיקון המדות המועילים לאדם בקנות חכמה והשכל וזהו <b>צדק ומשפט ומשרים</b> כי אלו השלשה הם עיקר תיקון המדות המועילים לאדם בחכמה כמו שהחכמה מועילה בהם.
ומלת <b>צדק</b> ר"ל היושר. והיושר הוא להגיע כל בעל חוק לחוקו ולתת לכל נמצא מן הנמצאות כפי הראוי לו. ודע כי לא יקרא החוקים אשר אתה בהם לזולתך כשתשלימם צדקה. כי כשתפרע לשכיר שכרו או תפרע חובך לא תקרא צדקה אבל החקים הראויים עליך לזולתך מפני מעלות המדות ברפואת מחץ כל לחוץ יקרא צדקה ומפני זה אמר בהשבת המשכון ולך תהיה צדקה כי כשתלך בדרך מעלות המדות כבר עשית צדק לנפשך המשכלת כי שלמה לה חוקה ומפני זה תקרא כל מעלת מדות צדקה. אמר והאמין ביי' ויחשבה לו צדקה ר"ל מעלת האמונה. וכן אמרו וצדקה תהיה לנו.
אבל <b>משפט</b> הוא לדון במה שראוי על הנדון יהיה חסד או נקמה כי המשפט פעמים שתהיה תולדותו נקמה. ופעמים שיהיה טוב והכלל כל מה שיחייב הדין הנמשך אחר החכמה יקרא <b>משפט.</b>
ומלת <b>מישרים</b> רוצה בו המדות השוות הממוצעות והוא שקראם החכם הזה אורחות יושר ומעגלי יושר והוא שיעמיד האדם כל מדותיו על המדרגה האמצעית והבינונית ויברח משתי הקצוות הנקראות דרכי חושך כי זהו עקר תיקון המדות. וזה מה שרצה זה החכם באומרו פלס מעגל רגליך וכל דרכיך יכונו שהרצון בו שישקול שתי קצוות כל מדה וישים כל קצה בכף אחת משתי כפות הפלס וכשיהיה לשון הפלס בעינו שאינו יוצא לחוץ כלל אז הוא דרך הנכון שיש לו ללכת בו שהיא המדרגה האמצעית הרחוקה משתי הקצוות מזג שוה שמה שבכף אחת מן הקצה האחד שוה למה שבכף האחר מן הקצה האחר כי זהו הפילוס שהזהיר עליו. והוסיף ביאור על זה באומרו אל תט ימין ושמאל כלומר לך באמצע ואל תטה לאחד משתי הקצוות אשר האחת בכף הימנית והאחרת בכף השמאלית מפני ששתיהן רע. אך סוף הפסוק והוא אמרו הסר רגלך מרע רמז בו אל החלק האחר מענין רפואת חוליי הנפש ותקון המדות כלומר אע"פ שצויתי עליך ללכת במדת האמצעית אינו רק במדות ששתי הקצוות שוות בהם ברוע. אך המדה שהקצה האחד בו יותר רע מהאחר התרחק מן הרע ונטה אל שכנגדו ואל תעמוד אז באמצע מפחד שלא ימעד אשורך ותטה אל הדרך הרע ההוא. על כן התרחק ממנו לצד הקצה האחר כדי שיהיה רחוק לך להגיע אליו כי כשימעד אשורך תבוא אל האמצע. וזה החכם הזהיר על אלו השנים ר"ל החכמה והמוסר. כי כשישלמו לאדם אז הוא ראוי להבין אמרי בינה.
<h3>פסוק ד</h3>
הנה פירשנו שני הפסוקים הנזכרים והם <b>לדעת חכמה ומוסר.</b> ופסוק <b>לקחת מוסר השכל.</b> ואמרנו שהם להודיע כונת הספר. וכן נאמר בשלשה הפסוקים שאחריהם שבאו להודיע תועלת הספר ואמר שתועלתו <b>לתת לפתאים ערמה</b> שהפתאים אעפ"י שיש להם דעת אין להם ערמה ויתפתו לכל דבר. והפתיות ידוע מהותו והערמה היא הפך הפתיות ונגדו כי הערמה היא בקנין והפתיות הוא ההעדר כמו שהחכמה היא הקניין והסכלות הוא ההעדר.
וכן תועלתו גם כן <b>לתת לנערים דעת ומזימה</b> כי הנער הוא כעיר פרא שאין לה דעת כלל. וכן נמצאו רוב דברי הספר הזה עם הבנים שהם במקום נערים ועם הפתאים כאומרו שמע בני. בני אם יפתוך חטאים עד מתי פתאים ועתה בנים שמעו לי ואראה בפתאים אבינה בבנים נער חסר לב. ואמר הבינו פתאים ערמה וכל הפרשה ההיא להעיר לפתאים ולהוכיחם.
<h3>פסוק ה</h3>
ואחר שאמר שהוא מועיל לפתאים ולנערים ולאיזה דבר הוא מועיל להם אמר שהוא מועיל גם לחכמים ולנבונים. כי החכמים יוסיפו בו חכמה על חכמתם שאי אפשר שלא ימצאו בו דבר חידוש שאינו אצלם כאשר אמר החכם הזה בזה הספר תן לחכם ויחכם עוד הודע לצדיק ויוסף לקח. וכאשר אמר חכם לתלמידו הוסף מסתרי חכמים כי לכל חכם חידוש גדול הערך וזהו אמרו <b>ישמע חכם ויוסיף לקח.</b> כלומר ישמע משלי הספר הזה ויוסיף בהם חכמה וכן אמר שהנבונים יקנו בהם <b>תחבולות</b> להבין המשלים והמליצות ודברי חכמים וחידותם. כלומר שמשלי הספר הזה מועיל לנבונים ומורה להם הדרך להבנתם והבנת זולתם להיות משליו מתוקנים בענין שיבינם הנבון כלומר היות דבר מורה אל הנבון על הנמשל כמו שאמר זה החכם בספר הזה תפוחי זהב במשכיות כסף דבר דבור על אפניו שענינו כי הדבר הדבור על שתי פניו כלומר שיש לו נגלה ונסתר וזהו המשל צריך שיהיה כמו תפוח זהב במשכיות כסף שהנגלה יהיה טוב ככסף ושיהיה הנסתר טוב ממנו [כמו שהזהב טוב מן הכסף] ושיהיה בנגלה דבר שיראה ממנו הנסתר אחר הסתכלות טוב ועיון דק כאשר יש במשכיות הכסף נקבים ש[אין] תפוח הזהב נראה מהם אך אחר הסתכלו טוב ועיון דק מפני צרות הנקבים.
<h3>פסוק ו</h3>
ואומר זה החכם שהנבונים ילמדו ממשלי ספרו המשלים והחידות. כי תקון המשלים אשר בו יהיה כפתח להם להבנתם ולהבנת משלים אחרים זולתם וזו תועלת גדולה מאד. כי לא ידברו החכמים כל דברים בדברים פשוטים אך פעמים יביאם הצורך לדבר בחידות וברמזים כשמדברים בדברים וענינים שאינם רוצים שיבינום ההמון רק הנבונים לבד. וכן כשירצו לכתוב הדברים שיבינום הבאים אחריהם. יצטרכו לכתבם על הדרך ההיא בעצמם בענין שיבינם הנבון ולא יבינום ההמון כן נראה שפסוק <b>ונבון תחבולות יקנה</b> דבק עם פסוק <b>להבין משל ומליצה.</b> וכן פירשו בו קצת המפרשים ושמו מלת <b>להבין</b> מתבודדת. ואפשר לשומה מתעברת כאשר עשינו למעלה במלת להבין אמרי בינה ויהיה ענינו והנבון יקנה ממשלי הספר הזה תחבולות להבין לאחרים המשלים והחידות והדברים הנסתרים שאין אדם רשאי לבארם אלא למסור בהם ראשי פרקים. כי כשיראה התחבולות שעשיתי בקצת משלי זה הספר כדי שירגיש הנבון באחד מסתרי תורה שנאמר על דרך משל שהוא משל ואל איזה דבר הוא משל ידע גם הוא לעשות כן בסתרים אחרים שנאמרו על דרך משל וחידה כלומר שידע לעשות תחבולות ורמזים להבין לזולתו הסתר ולהעיד על היות הדבר ההוא משל ולאיזה דבר הוא משל. ומלת <b>תחבולות</b> עוזרת לזה הפירוש שיותר ראוי לומר שיעשה תחבולות עם זולתו כדי שיבין דבר שאינו מבין ואינו רשאי לגלותו אליו בביאור משיאמר לקנות תחבולות לעצמו להבין דבר.
ועוד כי אמרו <b>ישמע חכם ויוסף לקח</b> כלל גם הנבון שמוסיף בשמוע משלי הספר הזה <b>לקח</b> וזה אי אפשר מבלתי הבנתם. אבל הוסיף לנבון תועלת מוסף על מה שיוסיף מחכמה לעצמו והוא קנותו תחבולות להבין לאחרים ברמיזות דברים שאי אפשר לו לבארם.
ו<b>נבון</b> במקום הזה יותר מחכם. כי החכם במקום הזה רוצה בו מי שיודע אבל אינו יודע לרמוז בהם להבינם לאחר. ונבון רוצה בו שהוא נבון לחש שידע לרמוז רמיזות מורות על הכוונה ואמר כי ממשלי הספר הזה יקנה תחבולות להבין לזולתו המשלים ומה שדברו החכמים שלפניו על דרך חידה ויהיה סדר סיפור תועלותיו כן מועיל לבנים ולפתאים להבין נגלהו לקנות ממנו דעת וערמה. ומועיל לחכמים להבין נסתריו ויוסיפו בזה לקח. ומועיל לנבונים מוסף על הבנת נסתריו שילמדו ממנו איך יבינום גם לאחרים משלים אחרים על דרך רמזים. וזה הפירוש האחרון נראה יותר. וכל אלו הפסוקים הקודמים הם פתיחה לזה הספר להודיע בהם כוונת הספר ותועלתו ושמו ושם מחברו. ומין הדברים אשר ידבר בהם בזה הספר.
<h3>פסוק ז</h3>
אך הפסוק השביעי והוא אמרו <b>יראת ה' ראשית דעת חכמה ומוסר אוילים בזו.</b> לא בא להודיע דבר מכל אשר זכרו החכמים שראוי להזכיר בפתיחות הספרים. אך הקדימו זה החכם לפי מה שהכיר מאנשי דורו שמעט הם שיבינו המשלים שהסכים לאומרם בזה הספר וידע שאחר שלא יבינום יבזו אותם ויאמרו מה תועלת יש באלו המשלים וההבלים ומה זו חכמה שמזרז עליה זה החכם לחפשה ולבקשה ככסף וכמטמונים ושאמר בה כל השבחים שאמר הלא די לנו בתורה שבכתב ותורה שבעל פה שהם אצלם ידיעת הדינים והאסור והמותר ואמונת מציאות ה' ית' ואחדותו בקבלה וכן הספר שחבר דוד אביך טוב כי יש בו תהלות ותפילות לפי מה שמבינים ממנו אך הספר הזה מה תועלת יש בו והחכמה שמזרז עליה מה היא. ולפיכך כתב החכם הזה כעונה לדבריהם ואמר אמת כי <b>יראת יי'</b> שהיא התורה ושמירת המצות היא <b>ראשית דעת</b> כלומר היא שצריך האדם לדעת אותה תחילה. ואמנם <b>אוילים</b> הם הבוזים <b>החכמה והמוסר.</b> רוצה ב<b>חכמה</b> החכמה העליונה המאמתת עקרי התורה שהם מציאות ה' ית' ואחדותו ושאין לו לא שני ולא דומה. וה<b>מוסר</b> רוצה בו המדות השוות שהם דרך אל החכמה הנזכרת היא הנאמר עליה וכל חפצים לא ישוו בה. חפצי וחפצך לא ישוו בה. וחפצי פירשו בו התורה והמצוות וחפציך אבנים טובות ומרגליות. וכן אמר החכם הזה בזה הספר כי נר מצוה ותורה אור ודרך חיים תוכחות מוסר. כלומר תוכחות מוסר הם דרך אל החכמה הנקראת חיים ועץ חיים בכמה מקומות והמצוה והתורה הם כנר וכאור להראות הדרך אל החיים שלא יכשל ההולך בה. והזכיר נר ואור שהאחד ביום והאחר מראה בלילה לרמוז שהתורה והמצוה מראות הדרך בכל עת אל החיים שהם החכמה העליונה כמו שאמר עץ חיים היא למחזיקים בה. וכן אמר שמע עצה וקבל מוסר למען תחכם באחריתך כלומר תגיע אל החכמה העליונה שמע התורה שנאמרה על דרך עצה כלומ' על דרך קבלה שהיא עשה כך ואל תעשה כך והאמן בכך ואל תאמן בכך כי זו היא דרך העצה וכן קבל מוסר שכולל שווי המדות ובזה תחכם באחריתך כלומר תגיע אל החכמה העליונה אשר בה תאמת מה שקבלת על דרך עצה ותדע אמיתת מציאות ה' ית' וקדמותו והיותו אחד ואין שני לו ושצריך לאהבה אותו ולירא ממנו ושלא לעבוד זולתו. ותבין יושר יתר המצוות וטובם ושהם דרך אל החכמה ואל המוסר ושאין מצוה בתורה שאין בה אחד משלשה תועלות אם שתתן אמונה אמיתית ותרחיק מאמונה כזובת בטלה. או תביא למדה טובה ותרחיק ממידה רעה. או יהיה בה תיקון ענייני המדינה כלו' תיקון חברת בני אדם קצתם עם קצתם הנה תראה ששם החכם הזה המצוה והתורה הצעות לחכמה הנזכרת והמוסר דרך אליה. ואחר שהוא כן באמת ראוי להקרא אויל מי שבוזה אותה ומה שהוא דרך אליה וכן מי שבוזה יודעיה והמזרזים עליה זהו טעם חיבור הפסוק הזה אל הפתיחה.
ואפשר לפרש הפסוקים הנזכרים בענין אחר. ויהיה ביאור אומרו <b>לדעת חכמה ומוסר וגו'</b> בענין זה והוא שיאמר כי המשלים אשר יבואו בזה הספר הם מועילים בידיעת שלשה דברים והם חכמה ומוסר ואמרי בינה. והם שמות מונחים לשלושה חכמות הידועות והמפורסמות הכוללות כל החכמות והם החכמה האלהית והחכמה הטבעית והחכמה הלימודית. והחכמה האלוהית היא חכמת עניינים אין דבקות להם בחומר כלל והיא החוקרת על הצורות הנפרדות מחומר כמו ידיעת ה' ית' שמו וידיעת מלאכיו הקדושים והשכל והנפש. והחכמה הטבעית היא חכמת עניינים הם בחומר והם עם זה בחומר נראים וזאת החכמה תחייב העיון בכל הדברים אשר להם חמרים נראים ובכל המקרים אשר להם. והענין שהיא חוקרת על כל דבר מורכב מנושא וצורה כמו הגשם החמישי וצבאות השמים והיסודות הארבע וכל מה שיורכב מהם. והחכמה הלמודית היא חכמת אמצעית יש לה חלקים שבעה. וקצתם חזק היחש לחכמה הטבעית. וחלקיה הם חכמת המספר. וחכמת התשבורת. וחכמת הנגון. וחכמת המשקלות. וחכמת המדות. וחכמת המבטים. וחכמת התכונה. והנה חכמת המספר היא חכמת דברים אין המציאות לה שתהיה בחומר אבל הנה יקרה לה וישיגה שתמצא בחומר במוחלט ולא נראית והשכל ישולל אותה מן החומר שלילה אמיתית ולכן יש לה יחש לחכמה האלהית מאד. וחכמת התשבורת חכמת דברים אפשר שידומו זולת חומר. והשכל ישיג השגה אמיתית כי היא לא תהיה כי אם בחומר אבל היא לא נראית חומר נראה. וחכמת הניגון והמשקלות והמדות והמבטים כולם חכמת דברים הם בחומר ויהיה לאחת על אחת יתרון בקרוב אל החכמה הטבעית והרוחק ממנה והמזג ביניהם הרבה או מעט. וחכמה התכונה היא חכמה מזוגה מטבעית ולמודית ונושאה הגדול שבכל חלקי החכמה הטבעית ונשואה למודית. והזכיר החכם הנזכר השלש הנזכרות בפסוק זה לפי מעלתם. והזכיר החכמה האלהית בשם <b>חכמה</b> סתם כי הראויה מכולם להקרא בשם חכמה. והזכיר החכמה הטבעית בשם <b>מוסר</b> ולשון מוסר מגזרת הסרה כמו המוסרים מלפני יי' לפי שהחכמה הטבעית מעיינת על הרוב בדברים המתנענעים ואינם קיימים בפני עצמם והם המורכבים מנושא וצורה. וישיגום מיני התנועה שהם ההויה וההפסד. והפריה והחסרון. והחלול וההעתקה. ולפי שהם סרים ונעתקים מדבר אל דבר קרא החכמה החוקרת עליהם בשם מוסר מלשון הסרה. והזכיר החכמה הלימודית בשם אמרי בינה לפי שהם עיון בצורה נפשטת מהגולם במחשבה ובמאמר בלבד כי לא נקח בתשבורת השטח הרמוז אליו או הקו הרמוז אליו רק נקחהו מופשט מכל נושא כי זאת החכמה אינה כי אם אמרים בלבד כלומר הבנה בלב. שיחוק בלבו קוים ושטחים מופשטים מהגולם מבלתי שהיה להם מציאות חוץ לשכל ולפיכך ראוי לקראם <b>אמרי בינה.</b> ואין כונת המאמר שהספר הזה יבוא בביאור החכמה האלהית והטבעית והלמודית אמנם הספר הזה בא לזרז האדם עליהם ולהודיע מעלתם וסדורם ומיני המופתים הנעשים בהם והחקירות והדיעות הראוית לבא בעבור כל חכמה מן החכמות ואל איזה תכלית יביאו לומדיהם ומשיגיהם וזה רצה אמרו <b>לדעת חכמה ומוסר וגומ'</b> כלומ' המשלים שיבאו בספר הזה הם מועילים בידיעת החכמה האלהית והטבעית והלמודית. ר"ל שמועילים בידיעת החכמות האלה וסדורם ולאיזה מעלה יגיעו לומדיהם. והזכיר בפסוק זה החכמות הנזכרות לפי סדרם הטבעי לא לפי סדר לימודם.
והזכיר בפסוק שאחריו סדר לימודם והוא אמרו <b>לקחת מוסר השכל צדק ומשפט ומישרים.</b> כלומר אע"פ שהזכרתי לך בפסוק הקודם שלפי הסדר הטבעי החכמה האלהית היא מוקדמת על חכמת הטבע והזכרתי לך החכמות לפי מעלתם לא תחשוב שבדרישת החכמות נצטרך לדרוך הדרך ההוא וללמוד החכמות כפי מעלתם אמנם סדר למודם הוא שתהיה החכמה הטבעית קודמת בלימודה לאלהית מפני שהחכמה הטבעית היא סולם לעלות בה אל החכמה האלהית והוא שאמר <b>לקחת מוסר השכל צדק ומשפט ומישרים</b> הזכיר דרך לקיחתן איך היא ואמר כי היא שתשקול בשכלך תחלה מדות שהם <b>צדק ומשפט ומישרים</b> וקרא המחוייבות <b>צדק</b> והנמנעות קרא <b>משפט.</b> והאפשריות קרא <b>מישרים</b> לפי שהם ממוצעות בין המחוייבות והנמנעות ואפשר שקרא המידה האפשרית <b>צדק.</b> והמדה המוכרחת קרא <b>משפט</b> וקרא <b>מישרים</b> הבנונית וקראה לשון רבים לפי שהיא מורכבת מן האפשריות והמוכרחות כי יהיה בטבעה אפשרית קודם שתעשה וכשתעשה היא באותה העת מוכרחת. או קרא השתי הקדמות שיעשו אנשי החכמה במופתיהם. והתולדה אשר תצא מביניהם <b>צדק ומשפט ומשרים.</b> וקרא שתי ההקדמות <b>צדק ומשפט</b> והתולדה קרא <b>מישרים.</b> והעיר אותנו בפסוק הזה כי כל קיחת החכמת צריך שיקח חכמת המוסר והיא החכמה הטבעית בתחילה וישכיל בלקיחתה ובלימודה <b>צדק ומשפט ומישרים.</b> והענין שיבחן בשכלו המחוייבות והנמנעות והאפשריות לפי הפי' הראשון. או שיבחן האפשרית והמוכרחת והבינונית לפי הפי' השני. או שיבחן שיהיו שני הקדמותיו בבנותו המופתים על החכמות <b>צדק ומשפט</b> כלומר רחוקים מן ההטעאה כדי שהתולדה היוצאת מביניהם תהיה מישרים והענין שיבנה מופתיו כפי מה שיחייב השכל.
ואמרו <b>לתת לפתאים ערמה לנער דעת ומזימה</b> יאמר כי יבואו בספר הזה משלים גם כן מצויים על דרך המוסר <b>לתת לפתאים ערמה.</b> ויהיו גם כן <b>לנערים דעת ומזימה</b> כמו שתראה כי בפרשיות הראשונות יזכיר שבח החכמות הנזכרות ודברי החכמות האלה שהם משבחות עצמם ומספרות מעלתם עד משלי שלמה בן חכם ישמח אב. ומשם הם מוסרים מזרזים הפתאים והנערים והמתרשלים בהשלמת נפשם וכיוצא בזה.
ואמרו <b>ישמע חכם ויוסיף לקח ונבון תחבולת יקנה</b> לפי זה הפי' האחרון אחרי שקרא החכמה האלהית <b>חכמה</b> סתם קרא המתעסק בה <b>חכם.</b> וכן אחרי שקרא החכמה הלמודית <b>אמרי בינה</b> קרא בעל חכמת הלמודים <b>נבון.</b> ואמר כי המשלים האלו שיבואו בזה הספר בזכרון שבח החכמות הנזכרות ומעלת לומדיהם ישמעום המשתדלים בלמודם ותדבק נפשם ביותר באהבת החכמות. וה<b>חכם</b> שהוא בעל חכמה האלהית ישמע פאר החכמות ויוסיף מעלה על מעלתו. וה<b>נבון</b> שהוא בעל חכמת הלימודים יקנה תחבולות והענין שהוא יעמיק בחכמות ההם ויקנה תחבולות יוצאות מכללי החכמות ההם. ואפשר שבעבור שהזכיר למעלה מזה כי בדרישת החכמה צריך ללמוד חכמות הטבעיות בראשונה אמר אחרי לימודך החכמה הטבעית <b>ישמע חכם ויוסף לקח</b> כלומר שילמוד החכמה האלהית ואחרי לומדו החכמה האלהית יוכל להעמיק בחכמת הלימודים והטעם מפני שהחכמות הלמודיות מושכות לב האדם מאד ואם יעמיק האדם בהם בתחלת לימודו יפסיד כל זמנו בהם. ואין כוונת המאמר שלא יתעסק כלל בחכמת הלימודים עד שילמוד חכמת הטבע והאלהית רק ענינו שלא ישים תכלית לימודו בהם רק יקח מהם בראשונה מה שיספיק לו בלימוד החכמה הטבעית והאלהית והוא אומרו <b>ונבון תחבולות יקנה</b> כלומר הנבון והוא שכבר ידע מחכמת הלימודים שיעור מספיק לצורך החכמות האחרות לבסוף אחרי קנותו החכמות האחרות יוכל להעמיק בהם וזה רצה באמרו <b>ונבון תחבולות יקנה.</b>
ואמרו <b>להבין משל ומליצה דברי חכמים וחידותם</b> בא לומר שהחכמים והנבונים ישמעו משלי זה הספר ויתנו אל לבם להבין אותם כי יש להם נגלה ונסתר כי יש לפשטי הפסוקים ענינים מועילים מדברים על דרך המוסר לזרז הפתאים ולהעיר ישיני הסכלות ויש עם זה למשלים ההם תוך ופנימיות. וקרא הפשט הנגלה להרצון <b>משל</b> וקרא הנרמז והנסתר מהם <b>מליצה.</b> ואחרי שהזכיר <b>משל ומליצה</b> פירש אותם ואמר כי המשל הנזכר הוא <b>דברי חכמים</b> כלומר הדברים כמשמעם וה<b>מליצה</b> הנזכרת היא <b>חידותם</b> כלומר החידות והסודות הנרמזות מהם.
ואמרו <b>יראת ה' ראשית דעת</b> ר"ל כי יראת ה' ית' הוא ראשית מה שצריך האדם לדעת כי אם אין יראה אין חכמה ואם תחנוך הנער בתחלת עניינו בלימוד החכמות הלמודיות והטבעיות ישאר ניעור וריק מן התורות והמצות כי הוא <b>ראשית הדעת</b> כלומר ראשית מה שצריך האדם לדעתו. והוצרך לומר זה בעבור שהתחיל בזה הספר <b>לדעת חכמה וגו'.</b> והזכיר החכמות ולא הזכיר דבר מיראת ה' ית' ולפיכך אמר לא תחשוב שבאמרי לדעת חכמה ומוסר וגו'. והזכירי החכמות על הסדר שהנרצה הוא מן האדם דרישות החכמות ההם ללא תורה וללא אלהי אמת אין הענין כן רק המכוון הוא שתקדם היראה לכל דבר.
ואחר שאמר יראת ה' ראשית לכל דעת אמר <b>חכמה ומוסר אוילים בזו</b> כלומר לא תחשוב שבאומרי יראת ה' ראשית דעת יובן ממנו שאין ללמוד החכמות הנזכרות ותספיק היראה בלבד לא כי כמו שאם אין יראה אין חכמה כך אם אין חכמה אין יראה כי אין בור ירא חטא ולא עם הארץ חסיד ולפיכ' אמר אעפ"י שיראת יי' ית' הוא ראשית דעת החכמה והמוסר שהם חכמת האלהות וחכמת הטבע אוילים הם אותם שיבוזו להם. ולא הזכיר הכתוב שהאוילים יבוזו לחכמת הלימודים מפני שהחכמות הלימודיות תגדל מעלתם אצל ההמון יתפארו בהם המון העם זה על זה כפי קנותם מהם.
גם נוכל לומר כי אמרו <b>יראת ה' ראשית דעת</b> ר"ל כי המוקדם בטבע לאלו השלש חכמת הוא יראת ה' ית' ולפיכך אמר <b>ראשית דעת</b> ולא אמר תחלת דעת לפי שמלת ראשית היא יותר אמיתית כמו הראש. וכמו שהנקודה ראשית הקו כן יראת ה' ית' ראשית לדעת. ואמר <b>חכמה ומוסר אוילים בזו</b> ר"ל האוילים שעלה בדעתם הקלה שבלא יראת ה' ית' יוכלו להגיע אל החכמות הנזכרות בזו החכמה והמוסר והענין כי לא יוכלו להגיע אליהם כי כל שאין יראת חטאו קודמת לחכמתו אין חכמתו מתקיימת. ושם <b>אויל</b> נאמר על מי שסובר העניין בחילוף מה שהוא. כי הסכלות שני מינים האחד כי הסכלות בעיקר הדבר והוא הנקרא כסיל. והשני מה שיחשוב הדבר על דרך אחרת שלא נאמר בעבורו וזה האויל אינו רוצה לחזור מאיולתו אלא מחזיק בה ועליו נאמר אם תכתוש את האויל במכתש בתוך הריפות בעלי לא תסור מעליו אולתו.
<h3>פסוק ח</h3>
<b>שמע בני</b> יאמר לפי פשוטו שראוי הוא לבן שישמע מוסר אביו ויקבל עליו לעשותו כי אם ישמעהו שמיעת האזן בלבד ולא יסכים לעשותו לא הרויח בזה מאומה. ולא יטוש תורת אמו כי שניהם ר"ל האב והאם הם אשר עליהם העול מוטל לזרז בניהם לתועלם. ולולי המעשה הזה לא צותה התורה ולא הסכימו האומות ליחד כל איש לו אשה יקרא שמו עליה. אמנם ביחד לו אשה וידע שהבן הוא שלו או שיאמין בזה הוא יטרח בכל מאודו לזרזו ולהמציא תועלותיו ולהשלים נפשו בכל יכולתו. כי בעת שידע האדם כי לא לו יהיה הזרע או שיספק בדבר ההוא לא יחוש עליו אם חכם יהיה או סכל. ואמר שעל כל פנים ישמע למוסר אביו מפני שמוסר האב הוא טוב ונאמר בחכמה על הרוב. ולא אמר כן בענין האם שישמע מוסר אמו כי עצת הנשים על הרוב עצה נבערה רק אמר אל תטוש אמך כלומ' לא תשליך אחרי גיוך מה שתורה אותך אמך בענינים ששכלה מגיע אליהם. וכמו שחובה על האדם לשמוע מוסר אביו ואמו כן חובה עליו לשמוע מוסר רבותיו ומלמדיו כי הרב והמלמד הוא הראוי להקרא בשם אב יותר מאביו לפי שהאב הוא סבה ביציאת הגוף מן הכח אל הפועל והרב הוא סבה בצאת שכל האדם מן הכח אל הפועל. ובעבור שהכח השכלי משאר כחות הנפש הוא עצמות האדם ר"ל הדבר אשר בו נתעצם ובעוד היותו בכח נמשל כבהמות נדמה היה מן הראוי שיקרא המוציאו מן הכח האנושי אל הפועל האלהי אב ויותר מאביו כי גדולת מעלת רבו עליו ממעלת אביו בגודל מעלת השכל אשר יצא לפועל על ידי הרב ממעלת הגוף אשר יצא לפועל על ידי האב. ולכן היו נקראים תלמידי הנביאים בני הנביאים והנביא היה נקרא אביהם והוא אומרו והוא מצעק אבי אבי רכב ישראל ופרשיו. והיה אחד מן החכמים אומר וראוי שנשבח לרבותינו שהולידו נפשותינו יותר מלאבותינו שהולידו גופותינו וזה מה שכוון הכתוב באמרו ואת הנפש אשר עשו בחרן ואפשר שקרא החכם מזה השכל אב ואמר שראוי הוא שישמע האדם למוסר השכל הנקרא אב למעלתו והעניין שימליך השכל האלהי ויעביד יצרו כפי המכוון באמרו ואליך תשוקתו ואתה תמשול בו. ואמרו ואל תטוש תורת אמך כיוון שלא יטוש הקבלה וטעמי התורה אשר צוה לנו משה מורשה קהלת יעקב וקרא האומה אם כלומר לא תטוש התורה אשר ירשוה בני אומתך ותדבק בחכמה כי המכוון מן האדם הוא שיהיה בעל תורה ועושה מצות אלהיו וידבק בשכל גם טוב אשר יאחז בזה וגם מזה אל ינח ידו. או רצה לומר באמרו ואל תטוש תורת אמך כלומ' אע"פ שאני מצוך לשמוע מוסר השכל שהוא אביך לא תחשוב שהכוונה ממני היא ליעצך לענות החומר לגמרי ולסגפו בענויים גדולים ללא סבה מחייבת כאשר יעשו קצת מפרושי האומות מי זה אמר ותהי יי' לא צוה ולפיכך אמר ואל תטוש תורת אמך כלומר לא תטוש מה שתצטרך לעשות מן הענינים ההכרחיים לצורך גופך כי הכוונה היא שתשמע מוסרי השכל ותתנהג על פי עצתו ועם זה צריך אתה לקיים בריאות גופך לצורך נפשך. וקרא החומר אם.
גם אפשר שיהיה ביאור הפסוקים הנזכרים בענין זה והוא שאחרי שהזכיר בפרשה הקודמת שלש החכמות הנזכרות והם האלהית והטבעית והלמודית על הסדר לפי מעלתם והודיעך כי בלקיחת החכמות אין ראוי שתקח אותם לפי מעלתם. רק הראוי הוא שתקדים בלימוד החכמה הטבעית. חזר בפרשה הזאת להודיעך באיזה ענין יהיה הלימוד בחכמה הטבעית שהיא החכמה הראשונית אשר יצטרך האדם ללמוד. ואמר <b>שמע בני מוסר אביך וגו'</b> קרא הצורה אב והחומר קרא אם ואמר כי בתחילת דרישתך החכמה הנקראת מוסר והיא החכמה הטבעית תהיה דרישתך שתדמה הצורה על נושא ר"ל בחומר כי בתחילת הלמוד לא יוכל האדם להפשיט בשכלו הצורות מן החומרים עד שיתבונן בחכמת הטבע התבוננות רב. ויהיה ביאור <b>שמע בני מוסר אביך</b> שים התבוננותך בחכמת הטבע להשכיל הצורות. <b>ואל תטוש תורת אמך</b> ר"ל לא תפשיט בתחילת עיונך הצורות מן החומרים רק יהיה חקירתך בענין הצורות שתדמה אותם על נושא כלומר שתעיין הצורה עם הגולם ר"ל הצורה מפני שהיא בגולם והגולם מפני שהוא גולם לצורה. לא שתעיין בגולם ריקם מן הצורה ולא בצורה ריקנית פשוטה מן הגולם והענין שלא יהיה עיונך בחכמת הטבע כצורה ריקנית מן הגולם. וגם יראה מזה הפסוק בעבור שהקדים הצורה על הגולם וסמכה ל<b>מוסר</b> כי הצורה היא יותר אמיתית בזה השם של טבע או של מוסר מהגולם לפי שהגולם נמצא בעבורה.
<h3>פסוק ט</h3>
ונתן סבה בזה ואמר <b>כי לוית חן הם לראשך</b> כלומר זה החיבור שאני מזכירך לעשות להשכיל הצורות בחומריהם חיבור שלהם בראשית למודך ו<b>לוית</b> הוא לשון צרוף וחבור מן ילוה אשי אלי. ומלת <b>לראשך</b> ר"ל לראשיתך. ורמז גם בזה כי הראשיות הם הצורה והגולם ובהזכירו לאב קודם לאם רמז שהמכוון הוא שהצורה תגבר על הגולם. ואמר שחיבור הצורה עם החומר הוא חיבור של חן בתחלת הלמוד ויהיה נאה ומתקבל לדמיון הענקים על הגרגרת כי יקל על האדם לימודו בענין זה. אמנם בפרשיות שיבאו אחר זה בהזכירו החכמה האלהית יאמר שמעו בנים מוסר אב ולא יזכיר האם כי אז הוא ראוי שיטוש תורת האם ר"ל שיפשיט הצורה מן החומר וישכיל הצורה בעצמותה מופשטת מכל נושא.
<h3>פסוק י</h3>
<b>בני אם יפתוך חטאים אל תאבה.</b> יאמר לפי פשוטו בני אם יפתו אותך האנשים החטאים שהם בעלי חטאת לא תאבה להם לא תשמע אליהם. והענין בהיותך דורש לחכמות אם יפתו אותך החטאים להסירך מדרך החכמה ולאחוז בסכלות לא תאבה. ואפשר שקרא התאוות הגשמיות והכחות הגופניות <b>חטאים</b> ומפתים לפי שהם מסירים האדם מדרך טוב ומדריכים אותו בדרך רע. או קרא ה<b>חטאים</b> בעלי הדעות והאמונות הנפסדות כמו הדעות הקודמות הבטילות אשר היו אל הראשונים אשר התבארה סתירתם אל האחרונים. או ר"ל באמרו <b>בני אם יפתוך חטאים אל תאבה</b> שהתועלת המגיע לך מחכמת הטבע והוא המוסר הוא להכריח יצרך ולהיות הגולם כעבד ומוכרח לצורה. וכשתעלה בידך זאת החכמה המוסר והחסדים המגיעים בעבורה והם תגבורת הצורה על הגולם אז תהיה ראוי להביט בחכמה האלהית.
<h3>פסוק יא</h3>
<b>אם יאמרו לכה אתנו וגו'</b> ר"ל אם יאמרו לך החטאים הנזכרים לך לך ממקומך ובא עמנו ונארבה לשפוך דם כלומ' להזיק לזולתינו ונצפון רשתינו בעבור האיש הנקי כדי ללוכדו וקרא <b>נקי</b> האיש שלא חטא להם ויעשו זה ההיזק אליו ב<b>חנם</b> על לא חמס בכפיו.
והה"א במלת <b>נצפנה</b> נוספת וכאלו אמר נצפון.
<h3>פסוק יב</h3>
<b>נבלעם כשאול חיים</b> ר"ל ונבלע האנשים הנקיים כמו שהם חיים ושלמים לדמיון השאול והוא הקבר שבולע גוף האדם.
<b>ותמימים</b> ר"ל ושלמים כמו שהם נבעלים המתים בעת קבורתם והם הנקראים יורדי בור. ואפשר שקרא כח השכלי <b>נקי</b> ואמר אם יפתוך בעלי האמונות הנפסדות או הכחות החומריות ויאמרו <b>נארבה לדם</b> הנקיים ונצפין רשת לרגלי הכח השכלי הנקרא נקי למעלתו ונבלע הכחות השכליות ונורידם ממעלתם ונעבירם אלינו <b>אל תלך בדרך אתם</b> כמו שיאמר אחר זה.
<h3>פסוק יג</h3>
<b>כל הון יקר נמצא</b> הם דברי החטאים אל הבן או הכחות החמריות המפתות שכל האדם ומדריכות אותו אל אהבת הקניינים הזמניים על הדרך שפיתה הנחש האדם על יד האשה ואמר כי יודע אלהים כי ביום אכלכם ממנו ונפקחו עיניכם וגו'.
ואומרו <b>כל הון יקר נמצא</b> ר"ל נמצא קניינים יקרים ונחמדים להשכיל ותאוה היא לעינים ונמלא בתינו שלל מן הקניינים ההם.
<h3>פסוק יד</h3>
<b>גורלך תפיל בתוכנו</b> אמרו החטאים הנזכרים אל הבן אתה תהיה כאחד ממנו חלק כחלק נאכל ויהיה רשות בידך לתפוש באחת מאלו או נפילה גורלות על מה שנקח משלל הצדיקים וכל אחד יזכה בחלקו או תהיה בינינו חברותה עד זמן ידוע והוא אמרו <b>כיס אחד יהיה לכולנו.</b> או יהיה ביאור <b>כיס</b> חשבון מן במכסת נפשות. ור"ל נפילה גורלות ושיעור אחד וקצב אחד שוה יהיה לכל אחד ממנו.
<h3>פסוק טו</h3>
<b>בני אל תלך בדרך אתם</b> ר"ל בדרך אחד עמם או בדרך רע עם חטאים הנזכרים ו<b>מנע רגלך מ</b>לכת ב<b>נתיבתם</b> <b>כי רגליהם לעשות רע ירוצו וימהרו לשפוך דם נקי.</b>
<h3>פסוק יז</h3>
<b>כי חנם מזורה הרשת</b> ר"ל כך יקרה לצדיקים ולנקיים עם החטאים הנזכרים כמו שיקרה אל העופות עם האנשים והטעם שהרשעים יאמרו נצפנה רשתינו לנקי חנם כמו שעל חנם על לא חמס בכפיהם פרושה הרשת אל העופות שהם <b>בעלי כנף.</b>
<h3>פסוק יח</h3>
<b>והם לדמם יארבו</b> כלומר והאנשים לשפוך דם העופות יארובו. <b>ויצפנו</b> הבר תחת הרשת. או יצפנו הרשת. או יטמינו עצמם בעבור לקחת <b>נפשותם</b> של עופות.
<h3>פסוק יט</h3>
ו<b>כן הם אורחות כל בוצע בצע</b> והם הגזלנים שהם גוזלים הממון כי הם יקחו <b>נפש בעליו</b> של ממון. והענין שיהרגו האיש ויקחו לו ממונו או יאמר <b>כי חנם מזורה הרשת</b> כלומר כך יקרה לאלו החטאים לבסוף בעבור הגזל שעושים ובעבור שפיכת הדם הנקי כמו שיקרה לעופות ההולכים לאכול הבר ורואים הרשת ולא יחושו לה. ואמר כי העופות והם בעלי כנף לרוב תאותם לאכול הבר יראו הרשת ולא יחושו לה ויראה להם כי על חנם ללא סיבה פרושה הרשת על הבר או סמוך לו ולא בעבורם. וכאשר הם חושבים לאכול הבר שאינו שלהם הם גורמים בזה מיתתם וגם רצה באמרו <b>והם לדמם יארבו</b> כלומר והם היונים לסיבת שפיכות דמם יארבו לאכל הבר. ו<b>יצפנו</b> כלומר יתחכמו ויתעלמו כדי לאכול ותשוב אכילתם סיבה ללקיחת נפשותם. ו<b>כן הם ארחות כל בוצע בצע</b> והם הגזלנים שיראו הרשתות כלומר רואים ושומעים יום יום העונשים שנענשים בהם העוברים והם אומרים בלבם לא תגיש ותקדים בעדינו הרעה וכאילו על חנם נסדרו ארבע מיתות בי"ד והעונשים האחרים כי ידעו אותם ולא יזהרו מהם וסוף שהגזל שעושים גורם שתלקח נפשם והענין שישולחו בו משלחת מלאכי רעים כפי חטאם הן למות הן לשרושי הן לענוש נכסים ולייסורין. ומלת <b>מזורה</b> היא מעלומי הלמ"ד והוא פעול מהבנין הדגוש.
<h3>פסוק כ</h3>
<b>חכמות בחוץ תרונה.</b> אמר בפסוקים האלה הנזכרים כי החכמות בכלל לא בשמים הם לאמר מי יעלה לנו השמימה ויקחם לנו וישמיענו אותם ונעשם ולא מעבר לים הם לאמר מי יעבור לנו אל עבר לים ויקחם כי קרובות הם לנו והענין שהם נמצאות מזומנות ואין דבר ריק מהם ואין טענה למתרשל ועצל בחקירה כי אין מניעה רק מצדינו ולכן אמר דרך משל כי החכמות צעקות בחוץ ואמר <b>בחוץ</b> כאדם האומר לא מראש בסתר דברתי במקום חשך וצלמות. והענין שאינם צועקות בענין שלא ישמעו אותם האנשים ובמקומות שלא יראו אותם רק הם צועקות בקול ובמקומות המפורסמות <b>וברחובות</b> שהם המקומות המיוחדות לקבוץ האנשים <b>תתן</b> כל אחת מהם <b>קולה.</b>
<h3>פסוק כא</h3>
ו<b>בראש הומיות</b> והם המקומות אשר שם קיבוץ האנשים ויש שם קול המון לריבוי האנשים אשר שם <b>תקרא</b> כל אחת מן החכמות. ו<b>בפתחי שערים</b> והם שערי המדינה ששם קיבוץ הזקנים ומושבם כאמרו אל זקני העיר השערה. ו<b>בעיר</b> ר"ל בתוך העיר ג"כ <b>אמריה תאמר</b> כל אחת מן החכמות. ומה הן הדברים אשר תאמרנה החכמות –
<h3>פסוק כב</h3>
<b>עד מתי פתאים תאהבו פתי</b> כלומר עד מתי אתם הפתאים תאהבו הפתיות. ויהיה <b>פתי</b> שם הפתיות לא שם תואר ובא על דרך מרי פרי קרי ודומיהם. או יאמר <b>עד מתי</b> אתם הפתאים הולכים אחר הפתיות כאילו אתם אוהבים הפתי ולכן אתם הולכים בדרכיו. ועד מתי אתם הולכים עם הליצנים אשר <b>לצון חמדו להם.</b> ועד מתי אתם אוהבים ה<b>כסילים</b> אשר <b>ישנאו דעת.</b>
או יאמר <b>עד מתי</b> אתם ה<b>פתאים תאהבו פתי</b> וזה אומרת החכמה על דרך משל אל העומדים לפניה. ואומרת גם כן בעד הנסתרים ועד מתי ה<b>לצים לצון חמדו להם</b> ועד מתי ה<b>כסילים ישנאו דעת.</b>
<h3>פסוק כג</h3>
<b>תשובו לתוכחתי</b> אומרת כל אחת מן החכמות אל הפתאים ואל הלצים ואל הכסילים הנזכרים תשובו מדרכיכם אשר לא טובים ושמעו דברי תוכחתי.
<b>הנה אביעה לכם רוחי</b> ר"ל לא אתן לכם מן החכמה שיעור קטן רק אביעה לכם רוחי כמעיין הנובע כלומ' אשפיע לכם שפע חכמתי ו<b>אודיעה דברי</b> והם חלק חכמתי <b>אתכם.</b>
ואמרו <b>חכמות בחוץ תרונה</b> הם דברי כל החכמות כולם האלהיות והטבעיות והלימודיות. או הם דברי החכמות הלימודיות ובעבור שהחכמה הלימודית כוללת חכמות רבות על כן הוציאה בלשון רבים ואמר <b>חכמות בחוץ תרונה.</b> ואמרו שהחכמות תאמרנה כך וכך הכוונה בו שהחכמות הם נמצאות דרושות לכל חפציהם וכתר חכמה מונח ועומד והרוצה לזכות בו יזכה ואין מונע מלימוד החכמות רק עצלותינו ואלו יהיו החכמות בעלות לשון ודיבור <b>תאמרנה</b> לכל כדברים האלה. או יאמר כי בעלי החכמות הם מזומנים ונמצאים לכל דורש ולכל מבקש וכאילו הם ירונו ויתנו קולם.
ואפשר כי הזכירו בפרשה הזאת חמש מקומות והוא בחוץ תרונה. ברחובות. בראש הומיות. בפתחי שערים. בעיר אמריה תאמר. באו לרמוז על חמש ההרגשות שהם לסבות כל התאות המושכות לב האדם לאהוב פתי ולחמוד לצון ולשנוא דעת וכאילו החכמות יעירו החושים ויזרזום לבחור הטוב ולשנוא הרע וקרא הנפתים אל הסכלים <b>פתאים</b> לפי שמאמינים מה שאינו ראוי להאמין כמו שיאמר פתי יאמין לכל דבר וקרא אותם <b>לצים</b> לפי שאין להם מן האנושות רק המליצה שהוא הדיבור לא השכל. ואפשר שאמרו <b>חכמות בחוץ תרונה</b> רמז אל החכמה האלהית ואמרו בחוץ תרונה ברחובות תתן קולה וכל הנמשך אחר זה רמז למעלות בני האדם בהשגת החכמה האלהית. וכנה הפחות שבמשיגים במלת <b>חוץ</b> ודומה לו בתלמוד אמרו עדיין בן זומא מבחוץ. והיותר השגה ממנו כנה <b>ברחובות.</b> והיותר ממנו <b>בראש הומיות.</b> והיותר ממנו ב<b>פתחי שערים בעיר אמריה תאמר</b> ודומה לו פתחו שערים ויבא גוי צדיק שומר אמונים. ובעבורו אמר אשרי אדם שומע לי לשקוד על דלתותי יום יום לשמור מזוזות פתחי.
<h3>פסוק כד</h3>
<b>יען קראתי ותמאנו</b> אומרת כל אחת מן החכמות יען אשר קראתי אליכם לשוב לתוכחתי ומאנתם לשמוע ו<b>נטיתי ידי</b> כאדם שעומד רחוק מחבירו ואינו שומע קולו והוא רומז אליו בידו שיבוא אליו <b>ואין מקשיב.</b>
או יאמר <b>ונטיתי ידי</b> להעלות אתכם כאדם שנותן יד לחבירו להעלותו אליו כאמרו תנה את ידך ויתן יד ויעלהו אליו אל המרכבה. <b>ואין מקשיב</b> ר"ל ולא היה מי שירצה לשמוע דברי ולעשותם.
<h3>פסוק כה</h3>
<b>ותפרעו כל עצתי</b> כמו למה משה ואהרן תפריעו את העם ממעשיו וענינם הבטול כלומ' ובטלתם וחשבתם לאיין העיצה הטובה שיעצתי אתכם. ודברי <b>תוכחתי לא אביתם</b> לשמוע ולעשות.
<h3>פסוק כו</h3>
<b>גם אני באידכם אשחק</b> כלומר אתם שחקתם על דברי וגם אני בבוא יום אידכם והוא חשכת הצרות לדמיון חשכת האיד <b>אשחק ואלעג</b> מכם בבוא הדבר שתפחדו ממנו והוא –
<h3>פסוק כז</h3>
<b>ב</b>עת שיבוא <b>כשואה פחדכם.</b> ר"ל יום פחדכם או הדבר שתפחדו ממנו ו<b>אידכם</b> יבוא במהירות בוא רוח <b>סופה</b> ומתי יהיה יום אידכם <b>בבוא עליכם צרה וצוקה</b> כי האיש שישיגוהו צרות וצוקות יראה שיחשך לו העולם וכאלו יהיה יום עלות אדים ועננים לעכירות הרוח הרואה.
ופי' <b>שואה</b> שממון כמו והאדמה תשאה שממה או יהיה עניינו הצעקה כמו ושאון לאומים כשאון מים כבירים ישאון.
<h3>פסוק כח</h3>
<b>אז יקראנני</b> אומרת כל אחת מן החכמות אז בחול על הפתאים והלצים והכסילים הנזכרים <b>צרה וצוקה</b> <b>יקראנני ולא אענה</b> אותם וכן ראוי להם והוא בהפך מה שאמר אשגבהו כי ידע שמי. יקראני ואענהו. ו<b>ישחרנני</b> כלומר יבואו בשחר לדרוש אותי <b>ולא ימצאנני</b> ולמה יקרה להם זה –
<h3>פסוק כט</h3>
<b>תחת כי שנאו דעת</b> ר"ל לדעת הדעת. ויהיה <b>דעת</b> שם ולא מקור. ואם דעת מקור יאמר תחת ששנאו לדעת הצריך להם לדעתו.
<b>ויראת ה' לא בחרו</b> ר"ל לא בחרו בו. או וביראת ה' לא בחרו ובא בחסרון הבי"ת.
<h3>פסוק ל</h3>
<b>לא אבו לעצתי</b> ר"ל לא אבו לשמוע לעצתי.
<b>נאצו כל תוכחתי</b> ר"ל חשבו לנאצה ולתועבה כל דברי תוכחתי.
<h3>פסוק לא</h3>
<b>ויאכלו מפרי דרכם</b> כאדם האומר למה יקראונני ולמה ישחרונני בעת צרתם יאכלו פרי הדרך אשר בחרו להם <b>וישבעו ממועצותיהם.</b>
<h3>פסוק לב</h3>
<b>כי משובת פתים תהרגם</b> כלומ' המשובה והיא הדרך הרעה שאחזו לנפשם ראוי הוא שתהיה סבת הריגתם וה<b>שלוה</b> אשר גדלו עליה והתרשלו מדרוש החכמה היא <b>תאבד</b> אותם מן החיים הנצחיים.
<h3>פסוק לג</h3>
<b>ושומע לי</b> אומרת החכמה השובבות והשלוה שהיתה לכסילים תאבדם. אמנם האיש השומע לעצתי <b>ישכון בטח</b> מקורות הזמן כי יהיה למעלה מן הזמן ויהיה <b>שאנן מפחד</b> ביאת <b>רעה</b> עליו והענין שהוא לא יפחד שתבואהו רעה כי נכון לבו בטוח ביי'. וכוון החכם לומ' בפסוקים האלה כי המתרשל מקנות החכמה בימי הבחרות אשר לבו בימים ההם פנוי מטרדות הזמן בטרם יחולו עליו צרות הזמן והוא שיצטרך לעמול למצוא מחייתו ומכולת לביתו ורכיבת הימים ועשיית הסחורות יבוא זמן שלא יוכל לקנות החכמה. ובחול עליו מקרי הזמן לסכלותו מן החכמה אשר לאורה נלך חשך ימצא עצמו ריק מן החכמה והערמה ואין יכולת בו לילך להינצל מהם. ואם יחטא בעבור סכלותו לאלהיו או לאנשים הוא מעותד לקצור פרי מעשיו כפי חטאו והמשובה שדבקו בה היא סבת הריגתם אם ייהרגו וההתרשלות שהתרשלו מקנות החכמה שהיא עץ חיים היא תאבד אותם בעולם הזה ובעולם הבא כפי מה שתגזור החכמה העליונה. אמנם השומע אל החכמה הוא ישכון בטח בעולם הנשמות ויהיה שאנן מפחד הרעה המעותדת לנפשות המקצרים.
<h2>פרק ב</h2>
<h3>פסוק א</h3>
אחרי שהזכיר בפרשה הקודמת דברי החכמות והוא אמרו חכמות בחוץ תרונה חוזר מחבר הספר ואומר <b>בני אם תקח אמרי</b> כלומ' אם תקבל אמרי ומה שאני מצוה אותך יהיה שמור בלבך וצפון שלא תשכחהו.
<h3>פסוק ב</h3>
<b>להקשיב לחכמה אזניך</b> ר"ל ומה שאני מצוה אותך שתהיה אזניך קשבת לשמוע החכמה ו<b>תטה לבך לתבונה</b> כלומ' שתסיר לבך מתאות הזמן ותטה אותו אל דרך אחר והוא לשמוע התבונה.
<h3>פסוק ג</h3>
<b>כי אם לבינה תקרא</b> כלומ' אם יסור לבך מלכת אחרי הבלי הזמן ותמורת קראך אליהם תקרא אל הבינה ואל ה<b>תבונה תתן קולך</b> ולא אל התענוגי' הגשמיים.
<h3>פסוק ד</h3>
<b>אם תבקשנה ככסף</b> כלומ' ותהיה דרישתך החכמה ובקשתך אותה לא בעתות הפנאי ובשעות הנפסדות רק שתבקשנה במבחר זמניך ובמבחר השעות ותשים כל רעיוניך עוסקים בבקשתך כאשר אתה עושה בבקשתך הכסף ותחפש אחריה למצאה כאדם שהוא מחפש בכל מאמצי כחו למצוא אוצרות חשך ומטמוני מסתרים.
<h3>פסוק ה</h3>
<b>אז תבין יראת ה'</b> כלומ' <b>אז</b> בעת שתדרוש החכמה ותחפש אחריה על הדרך הנזכר <b>תבין יראת ה'</b> כלומ' תשיג מן החכמה מה שתחייב נפשך לירא מן האלהים כי אין בור ירא חטא ולא עם הארץ חסיד כי כפי מה שישיג האדם רוממות האל ית' שמו וגדולת מלאכיו הקדושים וצבאות מעלה כן תרבה מדת הענוה והכניעה בנפשו ויירא מאלהיו וימצא דעת אלהים והענין שהוא ישיג מידיעת אלהיו באמצעות החכמה מה שלא יוכל להשיג בלעדיה.
ואפשר שכוון באמרו <b>להקשיב לחכמה אזניך</b> לחכמה האלהית הנקראת חכמה סתם. ואמרו <b>תטה לבך לתבונה</b> ר"ל חכמת הלימודים הנקראת אמרי בינה. ואמר כי אם ישתדל בלימודים השתדלות הנזכר ישיג באמצעותם יראת האלהים וידיעתו כפי היכולת. וידוע כי בחכמת הלימודים אשר מכללה חכמת התשבורת יעלה בה אל חכמת הגלגלים וישיג בהם יראת האלהים כי בעת שיראה שמיו מעשה אצבעותיו ויתבונן בשיעור גרמיהם ובמספר כוכביהם ובשיעור גופם ובתנועותיהם וישתכל ברחקים המבהילים אשר בינינו וביניהם. ומה שיש מן הרוחק בין גלגל לגלגל אז יכיר רוממות האל ית' שמו ויראה עצמו בריה שפלה אין מן הראוי שתחשב לכולם בערך אל צבאות מעלה ויירא מאלהיו וישומם בחשבו איך נסגר בזה העולם כעוף בתוך הכלוב אין מנוס ממנו יקחהו בעליו לרצונו וישימנו שם לרצונו. וכן המין האנושי ושאר המינים השפלים נסגרו בעולם הזה לרצון האלהים ית' שמו. הביאנו הנה בעת שגזרה חכמתו ית' ויקחנו מן העולם הזה ברצונו. וכמו שחכמת הלימודים תביא האדם לידי יראת ה' כן החכמה האלהית מביאה אל ידיעת האלהים וידיעת דרכיו ואז ימצא האדם חן בעיניו ית' כאמרו הודעני נא את דרכך ואדעך למען אמצא חן בעיניך. הודיע כי מי שידענו הוא המוצא חן בעיניו.
גם אפשר כי אחרי שהזכיר על חכמת המוסר בפרשה הראשונה ועל החכמה האלהית בפרשת חכמות בחוץ תרונה התחיל עתה בזאת הפרשה השלישית לזכור חכמת הלימודים ואמר <b>בני אם תקח אמרי</b> כמו שקראה בתחלת הספר הזה אמרי בינה לפי שזאת החכמה איננה רק אמרים בלבד כלומ' הבנה בלב שיחוק בלבו קוים ושטחים מופשטים מהגולם מבלתי שיהיה להם מציאות בו חוץ לשכל ולפיכך ראוי לקראם אמרים. ואמרו <b>להקשיב לחכמה אזניך תטה לבך לתבונה אם תבקשנה ככסף</b> <b>וגו'. אז תבין וגו'.</b> רמז באלה הפסוקים כי זאת חכמת הלמודים אפשר להגיע לה האדם מעצמו כשידע ההקדמות תחלה ואינו צריך לרב יורהו כי אם ההקדמות בלבד לפי שמופתיהם הם גמורים נותנים העילה והמציאות יחד ולפיכך המופת ידריכהו ולא יטה אנה ואנה. ולכן אמר <b>אם תבקשנה ככסף</b> כלומר אם תבקשנה אתה מעצמך ואין הדבר כן במוסר ובחכמה כי צריך בהם מלמד מובהק מקובל קבלה שלימה והוא שאמר בפרשה שאחר זה בטח אל ה' בכל לבך ואל בינתך אל תשען ר"ל כי ידיעת ה' ית' והוא הבטחון בו בכל לב תהיה כשלא תשען אל כונתך ואמרו אז תבין יראת יי' ר"ל לאחר שתדע מוסר והוא מה שהזכיר בפרשה הראשונה. והחכמה והוא מה שהזכיר בפרשה השנייה. ואמרי בינה והוא מה שהזכיר עתה. <b>אז</b> תהיה שלם ו<b>תבין יראת יי' ודעת אלהים תמצא.</b>
<h3>פסוק ו</h3>
<b>כי יי' כי יתן חכמה</b> הוא נתינת טעם למה שהזכיר וזה בעבור שהזכיר <b>אם תבקש החכמה ככסף וכמטמונים תחפשנה אז תבין יראת יי' ודעת אלהים תמצא.</b> אמר לא יפלא ממך זה הדבר ולא יהיה נמנע בעיניך שיחול עליך שפע השכל בעת שתשוטט ברחובותיו ותשתדל בבקשתו כי האל ית' שמו שהוא מבוע החכמה לא יכזבו מימיו רק הוא חונן ונותן בלא הפסק וזה רצה באמרו <b>כי יי' יתן חכמה</b> כלומר נותן בתמידות והחסרון מצד המקבלים כמו שאמר כי עמך מקור חיים. כי עזבו מקור מים חיים את יי'. דמו השפע השופע מאתו ית' בלי הפסק למקור מים חיים שמימיו נובעים ומתפשטים הנה והנה.
ואמרו <b>מפיו דעת ותבונה</b> ר"ל והוא ית' המצוה בקנין דעת ותבונה. או יאמר כי יי' יתן חכמה כלומ' אע"פ שאמרתי כי בחכמת הלימודית והם אמרי בינה תוכל לדעת מעצמך. החכמה האלהית אינה כן כי צריך אתה בה לקבלה איש מפי איש מפי הגבורה והוא שרמז באמרו <b>מפיו דעת ותבונה.</b>
<h3>פסוק ז</h3>
<b>יצפון לישרים תושיה</b> ר"ל הוא ית' שמו צופן בעבור הישרים דבר נצחי ודבר שהוא יש לא דבר שהוא הבל כקניינים הזמניים. ובעבור שתענוג הנשמות הוא דבר צפון ונעלם מעיני שכלינו ואין לנו דרך להשיגו על אמיתתו אומר עליו <b>יצפון לישרים תושיה</b> על דרך מה רב טובך אשר צפנת ליראיך. ו<b>תושיה</b> הוא שם נגזר מן יש ורוצה בו ידיעת האל ית'.
והדבקות בצרור החיים <b>מגן להולכי תום</b> ר"ל כי האל ית' מגין על התמימים שהם ההולכים בדרך תמים לדמיון המגן שמגין על בעליו. וההגנה הזאת היא שיגן בעדם מקורות הזמן כי הם למעלה מהזמן ויגן גם כן בעדם מן הצרה המעותדת לנפשות המקצרים בעבודת האלהים.
<h3>פסוק ח</h3>
<b>לנצור אורחות משפט</b> הוא דבק עם <b>מגן להולכי תום</b> כלומ' שהוא ית' מגין לאותם שהולכים בתמימות כדי לנצור אורחות ה' ית' שהם ארחות משפט. והוא ית' גם כן הדרך שילכו בה חסידיו ישמור שלא יכשלו בה.
או יאמר כי מפי ה' ית' היא ידיעת החכמה העליונה ולא יוכל האדם לדעת מעצמו בחכמת הלימודים והוא ית' צופן לישרים תושיה והיא חכמה ידע בה האדם חכמת האלהות בבירור על הדרך שהיא חכמת ההגיון לידע בה חכמת הטבע ותועלת זאת החכמה היא <b>לנצור ארחות משפט</b> כלומר לשמור דרכי המופת.
<h3>פסוק ט</h3>
<b>אז תבין</b> כלומ' אם תבקש החכמה על התנאים האמורים <b>אז תבין צדק ומשפט ומישרים כל מעגל טוב</b> ר"ל תשכיל צדק ומשפט ומישרים האמורים בתחלת הספר באמרו לקחת מוסר השכל צדק ומשפט ומישרים שה<b>צדק</b> הוא היושר להגיע כל בעל חק אל חוקו ולתת לכל נמצא מן הנמצאות כפי הראוי לו. וה<b>משפט</b> הוא לדון במה שראוי על הנדון יהיה חסד או נקמה ו<b>מישרים</b> הוא שיווי המדות וללכת בם בדרך הבינונית כאשר פירשנו בתחלת הספר.
או יאמר <b>אז</b> בעת שתבקש החכמה על הדרך האמתי תבחין בשכלך המחויבות והנמנעות והאפשריות וכל דרך ישר ונאות בבקשת החכמה.
או יאמ' שתשכיל לעשות ההקדמות נקיות מן ההטעאה ושתהיינה הקדמות של <b>צדק ומשפט</b> ואז תהיה התולדה <b>מישרים</b> ר"ל ישרה ונכונה בנויה על מכונות היושר.
<h3>פסוק י</h3>
<b>כי תבוא חכמה בלבך וגו'</b> כלומר בעשותך זה <b>תבוא החכמה בלבך</b> וה<b>דעת</b> ג"כ <b>ינעם לנפשך.</b>
או יאמר אתה תוכל על המופתים האמתיים רחוקים מן ההטעאה <b>כי תבוא חכמה בלבך</b> והיא תיישירך לעשות המופתים מיוסדים על האמת והיא תשמור עליך מן הטעות כמו שיזכיר בפסוק שאחר זה מזמה תשמור עליך וגו'.
<h3>פסוק יא</h3>
<b>מזימה תשמור עליך</b> ר"ל המזימה והיא החכמה אשר השתדלת בבקשתה היא תשמור אותך מפגעי העולם או תשמור אותך מן ההיקש המטעה. וה<b>תבונה</b> שקנית היא <b>תנצרכה</b> שלא תכשל במופתיך.
<h3>פסוק יב</h3>
<b>להצילך מדרך רע.</b> ר"ל ויועילוך גם כן להצילך מדרך רע. ובא <b>דרך</b> לשון זכר כמו זה הדרך לכו בו. או <b>מדרך</b> איש <b>רע.
ומאיש מדבר תהפוכות</b> ר"ל דברים שהם הפך האמת והם –
<h3>פסוק יג</h3>
<b>העוזבים אורחות יושר ללכת בדרכי חשך</b> כלומר שסרים מדרך האמת ומאמתים בדבריהם השקר שהוא החושך כי החכמה תקרא אור.
<h3>פסוק יד</h3>
ואמר עליהם גם כן <b>השמחים לעשות רע יגילו בתהפוכות רע.</b> <b>אשר אורחותיהם עקשים ונלוזים במעגלותם</b> כי כל אילו העניינים ראויים ליאמר עליהם.
או יאמר <b>מזימה תשמור עליך תבונה תנצרכה</b> כלומר שהחכמה תציל האדם שלא יטעה בדרך מדרכי ההטעאה ושלא יתעהו זולתו גם כן בדרכי ההטעאה. ותשמור אותו גם כן ותנצרהו מן העוזבים אורחות יושר ללכת בדרכי חשך והם בעלי האמונות והדעות הנפסדות שהם עוזבים את התורה ודברי הנביאים ודרכי החכמה שהם אור והולכים אחר אמונות בטלות שהם חשך ענן וערפל. והם גם הם <b>שמחים לעשות רע</b> כלומר שמחים בעשותם הרע ולא יתאבלו עליו לחשבם שאין גמול ועונש. ויגילו גם כן בעת שיראו <b>תהפוכות</b> כלומר דברים הפך מן האמת שיעשם איש רע.
<h3>פסוק טו</h3>
<b>אשר אורחותיהם עקשים</b> ר"ל אשר באורחותיהם והם מדותיהם הם עקשים והם <b>נלוזים</b> גם כן כלומר פתלתולים במדותיהם. והבי"ת אשר במלת <b>במעגלותם</b> משרתת במלת <b>אורחותיהם</b> וכאלו אמר באורחותיהם עקשים ונלוזים במעגלותם.
<h3>פסוק טז</h3>
<b>להצילך מאשה זרה.</b> אחרי שאמר כי החכמה תועיל לאדם שתצילהו מדרך רע ומאיש תהפוכות. אמר היא תועילך גם כן להצילך מאשה זרה. וקרא <b>אשה זרה</b> [אשת איש] ו<b>נכריה</b> כל אשה אל האיש לבד מאשתו שהיא עצם מעצמיו ובשר מבשרו. ואמ' כי החכמה היא תצילהו שלא יכשל באשת איש ותצילהו גם באשה נכריה בעת ש<b>תחליק אמריה</b> לפתותו.
<h3>פסוק יז</h3>
ואחרי שהזכיר הזרה והנכריה דבר בגנותם ואמר <b>העוזבת אלוף נעוריה</b> כלומ' שהיא עוזבת בעלה שהוא ראוי להיות גדול ונכבד בעיניה וגדלה עמו בנעוריה ולא היה לה לעשות זה אפי' אם לא תזהיר התורה על זה. וכל שכן שהתורה מזהרת על זה. וזה רצה באמרו <b>ואת ברית אלהיה</b> שכחה כלומ' שכחה התורה המזהרת על זה לרוע טבעה ובגדה באיש חיקה ועברה על ברית אלהיה.
<h3>פסוק יח</h3>
<b>כי שחה אל מות ביתה</b> ר"ל יש תועלת גדול בענין החכמה המצלת אותך שלא תתפתה אחר הזרה והנכריה <b>כי שחה אל מות ביתה ואל רפאים מעגלותיה</b> כלומ' נתיבותה הם מדריכות האדם אל המות וביתה היא שחה ועמוקה עד המות. וזה המות הוא מות זמני כי קנאה חמת גבר ולא יחמול ביום נקם. לא ישא פני כל כופר ולא יאבה כי תרבה שוחד זהו במה שיחטא על בעלה. אמנם במה שימרה מצות אלהיו הוא מעותד עם כל זה אל העונש הרוחני.
<h3>פסוק יט</h3>
<b>כל באיה לא ישובון</b> הכינוי במלת <b>באיה</b> שב אל הזרה ואל הנכריה ואמר כי כל התועים אחריה בקושי הם יוכלו לשוב לדרך הטוב כי יהיו נמשכים אחריה ולא יסורו מדרכם הרעה. <b>ולא ישיגו</b> אחר המות דרכי העולם הבא.
ואפשר שהכנוי במלת <b>באיה</b> שב אל ביתה הנזכר ואמר כי כל הבאים אל ביתה לא ישובו עוד כי היא שחה עד המות ואם כן ימותו בבואם שם מיתה זמנית ולא ישיגו ארחות חיים במותם.
<h3>פסוק כ</h3>
<b>למען תלך בדרך טובים</b> ר"ל החכמה תצילך שלא תלך בעצת רשעים כדי שתלך בדרך אנשים טובים <b>וארחות צדיקים תשמור</b> בלבך ובזכירתך כדי ללכת בהם. או <b>תשמור ארחות צדיקים</b> שלא תפרוץ גדרם.
<h3>פסוק כא</h3>
<b>כי ישרים ישכנו ארץ</b> ר"ל כי הישרים לא ימותו בלא עתם כמו הנסתים אחר הזרה והנכריה רק ישכנו בארץ שאננים בעוד בחיים חייתם כי הם לא יזיקו ומתוך כך לא יוזקו. מצורף אל זה שהשגחת ה' ית' עליהם לשמרם מכל היזק והאנשים <b>התמימים יותרו</b> בארץ ותהיה להם אחרית ותקוה טובה. ואמר <b>יותרו בה</b> כלומר שלא יכרתו מן העולם בלא עתם רק ישארו בארץ אחרי מות הרשעים אשר קומטו בלא עת.
ואפשר שאמרו <b>ותמימים יותרו בה</b> שב אל הישרים הנזכרים ואמר כי האנשים הישרים הם ישכנו לבטח בארץ ושלמים מכל מום ותמימים בלי חסרון אבר יותרו בארץ מה שאין כן ברשעים.
<h3>פסוק כב</h3>
אמנם ה<b>רשעים</b> הם <b>יכרתו</b> מן הארץ בעבור רשעם כי מארת ה' בבית רשע בהיותם בעולם הזה וגם במותם יכרתו מארץ חיים וגם ה<b>בוגדים</b> יהיו <b>נסחים</b> מן העולם הזה בלא עתם ויהיו נכרתים מצרור החיים.
או יהיה אמרו <b>ובוגדים יסחו ממנה</b> שב אל <b>ורשעים מארץ יכרתו.</b> ואמר כי הרשעים בעבור רשעם יכרתו מן העולם הזה בלא עתם ולא יספיקו בידם לעשות תשובה רק בהיותם בבגידותם יכרתו מן העולם.
ואפשר שהחכם הזה קרא <b>זרה</b> ו<b>נכריה</b> דרך המינות וכל אמונה כוזבת ודעת בטל ואמר כי החכמה תציל האדם מהאמין אמונה כוזבת ודעת בטל. וכל אמונה מבלעדי תורת משה היא אמונה כוזבת ודרך מינות שהיא מביאה האדם להניח אלהים חיים והתורה שהיא הברית אשר בין אלהים ובינינו. ואמרו <b>כי שחה אל מות ביתה ואל רפאים מעגלותיה</b> הוא מבואר כי המינות והאמונות הנפסדות הם מאבדים נפש האדם ומסירים אותה מחיי עד ומביאים אותה אל הכליון הגמור ומדרך המינות גם כן ש<b>כל באיה לא ישובון ולא ישיגו ארחות חיים</b> כי אין מספיקים בידו לעשות תשובה ומתוך כך לא ישיגו ארחות חיי עד לעולם שכולו ארוך. <b>למען תלך בדרך טובים</b> כלומ' החכמה תצילך שלא תתפתה אחר בעלי האמונות הכוזבות <b>למען תלך בדרכי</b> התורה <b>ותשמור ארחות הצדיקים</b> שומרי מצותיה לטוב לך <b>כי הישרים ישכנו בארץ</b> שאננים ושלוים זמן גדול וה<b>תמימים</b> שהם השלמים והם למעלה מהישרים <b>יותרו בה</b> יותר ויותר. ואפשר ש<b>ארץ</b> במקום הזה רמז לארץ החיים. אמנם ה<b>רשעים יכרתו</b> מן העולם ויהיו נכרתים מארץ החיים גם כן.
גם אפשר שקרא הנפש הצומחת והנפש המרגשת זרות ונכריות לפי שהם זרות ונכריות מעצמות האדם כי הכח השכלי משאר כחות הנפש הוא הדבר אשר בו נתעצם כי מה שיעשה האדם לצורך השלמת נפשו והוצאת שכלו מן הכח אל הפועל או הוא נקרא עובד אדמתו ונוטר כרמו זולתו ואז לא ישבעו זרים כחו כי הוא משתדל במה שהוא עצמותו. ואיננו זר מעצמותו אמנם בעת שישתדל האדם לצורך תאות העולם והקניינים הזמניים והוא העמל שיהיה לאדם תחת השמש אז הוא עובד אדמת זולתו והענין שהור ישתדל על דבר שהוא חוץ מעצמותו וישבעו הכחות החמריות שהם זרים כחו ועצביו בבית נכרי ולפיכך אמר כי החכמה תצילהו מהיות ניסת אחר החומר ותאוותיו המסיתים אותו לסור מאחרי אלהיו. ואמר על הנפש המתאוה העוזבת אלוף נעוריה כלומ' שהיא עוזבת הכח השכלי שהוא אלוף נעוריה הראוי שימשול בה לפי מה שכוונה התורה באמרו ואל אישך תשוקתך והוא ימשול בך. ואת ברית אלהיה שכחה כי מדרכה לרדוף אחרי קנייני העולם ולדבקה בהם ולסור מדרכי האלהים. ודרכיה מביאות אל המות הזמני ואל העונש הרוחני אחר המות. וכל באיה כלומ' הנמשכים אחר תאות יצרם לא ישובו ולא ישיגו ארחות חיים כי אהבת ה' ית' ואהבת העולם הם שני הפכים ולכן מי שדבק באהבת קנייני העולם הזה לא ישיג חיי עד. ודע כי דרך התורה והחכמים הנמשכים אחריה היא לקרוא החומר בשם אשת איש זונה. וזה לסיבה מפני הדמיון אשר ביניהם כי החומר לא יעמוד לעולם בלא צורה לדמיון אשת איש שהיא בעודה אשת איש היא עם בעל לעולם. ומדרך החומר שהוא לעולם יפשוט צורה וילבש צורה ולא יסור מעשות כן לעולם אכלה מחתה פיה ואמרה לא פעלתי און וזה אמת שטבע המציאות כן חייב. וכן האשה המנאפת תמיר בעלה באחר ואחר באחר ולא תסור מעשות כן ואל זה כוון באמרו העוזבת אלוף נעוריה ואת ברית אלהיה שכחה. כלומר שהצורה אשר בחומר שהוא אלוף נעוריה החומר הוא משתדל להפשיט הצורה ההיא וללבוש צורה אחריה.
<h2>פרק ג</h2>
<h3>פסוק א</h3>
<b>בני תורתי אל תשכח</b> ר"ל מה שאני מורה אותך אל תשכחהו <b>ומצותי</b> והם הדברים שאני מצוה אותך לעשות <b>יצור</b> אותם <b>לבך.</b> ונתן הסבה בזה ואמר –
<h3>פסוק ב</h3>
<b>כי אורך ימים</b> כלו' כי תורתי ומצותי הנזכרות אם לא תשכחם וישמור אותם לבך יוסיפו לך <b>אורך ימים ושנות חיים ושלום.</b> ואחר שאמר <b>אורך ימים</b> אמ' <b>ושנות חיים</b> <b>ושלום</b> לפי שאורך ימים אם לא יהיו ימי צהלה ושמחה הוא תוספת רעה ולפיכך אמר כי יוסיפו לו <b>אורך ימים</b> ויהיו הימים ההם <b>שנות חיים</b> טובים ושנים של <b>שלום.</b> ורומז לאורך ימים ושנות חיים בעולם הזה ולאורך ימים לעולם שכולו ארוך ולחיי עד בצרור החיים ולשלום רוחני בעולם המלאכים.
<h3>פסוק ג</h3>
<b>חסד ואמת אל יעזבוך</b> ר"ל תורתי ומצותי אם תשמרם יוסיפו לך אורך ימים ושנות חיים ושלום מחובר אל זה שחסד האל ית' שמו שהוא מעולם ועד עולם. על יריאיו ואמתו ית' אל יעזבוך רק תהיה השגחת האל עליך ולכן <b>קשרם</b> ר"ל תורתי ומצותי <b>על</b> (לבך תמיד) <b>[גרגרותיך]</b> ו<b>כתבם על לוח לבך.</b> ואם את הדבר הזה תעשה <b>תמצא חן ושכל טוב בעיני אלהים ואדם</b> ופי' <b>ומצא</b> תמצא ובא על דרך עלה ומות שענינו עלה ותמות בהר וכהם רבים.
ומלת <b>חסד</b> רוצה בה ההפלגה באיזה דבר שמפליגים בו ושמשו בו בהפלגת גמילות הטוב יותר וידוע שגמילות הטוב כולל שני עניינים. האחד מהם לגמול טוב לכל מי שאין לו חוק עליך כלל. והשני להיטיב למי שראוי לטובה יותר ממה שראוי. והרגילו ספרי הנבואות לקרוא גמילות חסדים לגמול טוב למי שאין לו חוק עליך כלל. ומפני זה כל טובה שהגיע לו מאתו ית' תקרא חסד. אמר חסדי ה' אזכיר ובעבור זה המציאות כולו ר"ל המצאת ה' ית' אותו הוא חסד אמר אמרתי אמרתי עולם חסד יבנה ענינו בנין העולם חסד הוא. ואמר ית' בספור מדותיו ורב חסד.
ופירוש <b>אמת</b> ר"ל שהוא אמיתי וקיים ונאמן במה שיבטא ויאמר.
ואפשר שאמרו <b>חסד ואמת אל יעזבוך</b> הוא התחלת התורה והמצוה שייעד להורותו ולצוותו ואמר <b>בני תורתי אל תשכח ומצותי יצור לבך</b> כי הם לתועלתך ו<b>יוסיפו לך אורך ימים ושנות חיים ושלום</b> ומה הם התורה והמצוה שאני מורה אותך ומצוה עליהם שאלו שתי המדות והם <b>חסד ואמת</b> לא יפרדו ממך לעולם והזכיר שתי המדות האלה והם מן המדות המיוחסות לאל ית' שמו ואמ' שיתנהג במדת החסד ויעשה חסד לנפשו ולזולתו לפנים ממדת הצדק והיושר. ובאמרו <b>אמת</b> ר"ל שיהיה אמיתי בדבריו ושידבק באמת בכל דרכיו והאמת הוא הפך השקר אשר שנא יי' והוא תועבת נפשו כי ה' ית' הוא האמת הגמור ואין לאחר אמת כאמתו ומי שידבק במדת האמת דבק בבוראו ית'. והאמת כולל גם כן שיסור מכל דרך כזב ומאמונות כוזבות. ואמרו <b>קשרם על גרגרותיך כתבם על לוח לבך</b> שב אל החסד והאמת הנזכרים ואם את הדבר הזה תעשה <b>תמצא חן ושכל טוב בעיני ה' ואדם.</b>
<h3>פסוק ד</h3>
או יהיה אמרו <b>ומצא חן ושכל טוב</b> צווי ועצה כלומ' עשה פעולות רצויות שתמצא בעבורם חן ושיבואו משכל טוב ולא מעצה נבערה שיתעבו בעיני ה' ית' ובעיני האנשים. והענין שתכוון בפעולותיך שיהיה רוח המקום ורוח הבריות נוחה ממך ולא תאמר אחרי שאהיה רצוי לאלהי לא אחוש אם אין רוח הבריות נוחה ממני כי כוונת האל ית' שיתנהגו הבריות בשלום זה עם זה ובכן יתקיים יישוב בני האדם.
<h3>פסוק ה</h3>
<b>בטח אל ה' בכל לבך ואל בינתך אל תשען.</b> יאמר בפסוק הזה כי הראוי לאדם השלם הוא שלא יבטח להנצל ממקרי העולם בחכמתו ובגבורתו. וגם שלא יתלה בטחונו בנדיבים ובבן אדם שאין לו תשועה תצא רוחו ישוב לאדמתו כי איך ראוי שישים בטחונו במי שלא יוכל להושיע עצמו. אמנם הראוי לאדם הוא שיבטח באלהים ית' שמו אשר בו תחזק התקווה שהוא המושיע האמיתי הקיים הנצחי והבוטח בו הוא ישוגב. ואמרו בכל לבך בא לומר שישליך כל יהבו עליו ית' שהוא יבחר לו הטוב כי האדם לפחיתות שכלו על הרוב ישאל מעם האלהים מה שיזיקהו. והראוי לאדם השלם שיתחנן אל אלהיו ויבטח בו שהוא ית' יבחר לו הטוב לגופו ולנפשו על הדרך שאמר דוד המלך ע"ה אם לא שיויתי ודוממתי נפשי כגמול עלי אמו כגמול עלי נפשי כלומ' אני שויתי נפשי בוטחת באלהי ית' שיבחר לי הטוב לדמיון הגמול הנמשך אחרי הנהגת אמו שאמו לטוב שכלה וידיעתה ההנהגה הטובה לגדול הגמול היא לא תעשה אל הגמול מה שישאל ממנה כי הילד לקטנותו ולפחיתות שכלו לא ידע הדבר הטוב להנהגתו. ולפעמים יבקש לפחיתות שכלו מה שיהיה רעתו ומיתתו. ולפיכך האם שהיא היודעת הטוב אל הילד בוחרת לו הטוב בכל עניינו ולפעמים היא עושה אל הילד מה שהילד יכאב ויצעק לשעתו במעשה ההוא והמעשה ההוא הצלתו מהיזק גדול ועל זה הדרך היה אומ' דוד אני תליתי בטחוני באלהי ולא אשאל ממנו ית' שיעשה לי כך וכך רק הוא ית' שהוא יודע הטוב לי הוא יבחר לי הטוב על הדרך שבוחרת הטוב האם אל הילד. והיה אחד מן החסידים אומ' בסוף תפלתו ואתה יודע תקנותי ואופני הנהגתי ולא הודעתיך לצרכי להעיר אותך עליהם אלא שארגיש בגודל חסרוני ובטחוני אליך ואם אשאל ממך בסכלותי מה שאין לי ואבקש ממך מה שאין בו תקנתי בחירתך העליונה טובה מבחירתי וכבר הנחתי כל ענייני אל גזירתך הקיימת ואל הנהגתך העליונה זה מה שרצה באמרו בטח אל ה' בכל לבך ואל בינתך אל תשען. כלומ' תשים כל בטחונך באלהים ית' שהוא יבחר לך הטוב בזה ובבא ולא תחשוב שאתה בבינתך תוכל להגיע אל הטוב שבעניניך אם לא יעזרך האלהים על זה. ומהות הבטחון הוא מנוחת הנפש הבוטח ושיהיה לבו סמוך על מי שבטח עליו שיעשה לו הטוב והנכון לו בענין אשר בטח עליו כפי יכלתו ודעתו במה שמספק טובתו אבל העיקר אשר בעבורו יהיה הבטחון מהבוטח ואם יפקד לא ימצא הבטחון הוא שיהיה לבו בטוח במי שבטח בו שיקיים מה שאו' ויעשה מה שערב ושיחשוב עליו הטוב במה שלא התנה לו ולא ערב עשותו שיעשהו דרך נדבה וחסד. ויש לדעת כי הסבות אשר בהם יתכן הבטחון מהבוטח הם שבע. אחת מהם הרחמים והחמלה. כי האדם כשיודע בחברו שהוא מרחם עליו יבטח בו ותנוח נפשו עליו. והשני שיהיה יודע עם אהבתו שאיננו מתעלם ממנו אך יודע בו שהוא משתדל לעשות חפצו כי אם לא יתברר לו ממנו זה לא יהיה בטחונו עליו שלם. והשלישי שיהיה חזק לא ינוצח באשר הוא חפץ ולא ימנעהו מונע מעשות בקשת הבוטח כי אם יהיה חלש לא ישלם הבטחון עליו. והרביעי שיהיה יודע באופני תועלת הבוטח ולא יעלם ממנו מה שהוא טוב לו בנסתר ובנראה כי אם לא ידע כל זה לא תנוח נפשו הבוטח עליו. והחמישי שיהיה מתייחד בהנהגת הבוטח עליו מתחלת הוייתו וגדילתו וינקותו ונערותו ובחרותו וישישותו וזקנותו עד תכלית עניינו וכשיתברר כל זה ממנו לבוטח יתחייב שתנוח נפשו עליו וישען עליו בעבור מה שקדם לו עליו מן הטובות העודפות והמתמידות. והשישי שיהיה ענין הבוטח מסור בידו לא יוכל אדם להזיקו או להועילו לזולתו כעבד האסור אשר הוא בבית הבור ברשות אדוניו וכשיהיה הבוטח ברשות מי שבטח עליו על הענין הזה יהיה ראוי יותר לבטוח עליו. והשביעית שיהיה מי שבטח עליו בתכלית הנדיבות והחסד למי שהוא ראוי לו ולמי שאינו ראוי לו ותהיה נדיבתו מותמדת וחסדו נמשך לא יכרת ולא יפסק ומי שנקבצו בו כל המדות האלו נשלמו תנאי הבטחון בו והתחייב היודע זה ממנו לבטוח בו ושתנוח נפשו עליו בגלויו ובנסתרו ולבו ואבריו ולהמסר אליו ולרצות גזירותיו ולדון אותו לטוב בכל דיניו ומפעליו. וכאשר נחקור על אלו השבעה תנאים לא נמצאם כלל בברואים ונמצאם כולם בבורא ית' שהוא מרחם על בריותיו ואיננו מתעלם. ושהוא ית' חכם ולא ינוצח והוא מתייחד בהנהגת האדם מתחלת עניינו והתחלת גדילתו ותועלת האדם והיזקו אינם ברשות אדם כי אם ביד הבורא ית' לבדו ונדיבותו ית' כוללת וחסדו סובב והכתובים מעידים והשכל גוזר בהקבץ אלה השבעה ענינים בבורא ית' מבלתי הנבראים. ולכן מן הראוי לאדם בעת שתחזק הכרתו באמתת חסד האל ית' שיבטח בו וימסר אליו ויניח הנהגתו עליו ולא יחשדהו בדינו ולא יתקצף על בחירתו לו ואל זה ואל כיוצא בו כוון החכם באמרו <b>בטח אל יי' בכל לבך ואל בינתך אל תשען</b> ר"ל שידיעת הבורא ית' והוא הבטחון בו בכל לב תהיה כשלא תשען אל בינתך כי אתה צריך בה לקבלת חכם ולא שתוכל לידע הדבר מעצמך כמו בחכמה הלימודית שאמ' עליה אם תבקשנה ככסף וכמטמונים תחפשנה אז תבין יראת יי'.
<h3>פסוק ו</h3>
<b>בכל דרכיך.</b> יאמ' בפסוק הזה כי ראוי הוא אל האדם שישים תכלית כל פעולה מפעלותיו ידיעת ה' ית' שמו ובכן יישר ה' ית' ארחותיו וביאור זה כי אין דבר מהדברים שלא תמצאנה בו ארבע סיבות והם החומר והצורה והפועל והתכלית. והתכלית היא הסבה אשר בעבורה נמצא הדבר ההוא. ואמר החכם הזה אחר שכל דבר יבוקש לו התכלית שים תכלית כל פעולתיך ידיעת ה' ית' כלומ' לימודך ועיונך וחקירתך החכמות לא תשים תכליתם להתפאר בהם אצל ההמון וכדי שתכובד בעבורם או כדי להגיע באמצעותם אל הממון רק שים תכליתם כדי להגיע בסוף ובאחרית כל הענינים אל ידיעת ה' ית' ולאהבה אותו ולדבקה בו.
ואמרו <b>בכל דרכיך</b> ר"ל שלא די שצריך לך שתשים תכלית לימודך ועשותך מה שצוית לעשותו ידיעת ה' ית' אלא אפי' שאר פעולותיך האנושיות וכל הנהגותיך תכוון בהם תכלית אחד והוא ידיעת ה' ית' ונאמר על דרך משל שאפילו המאכל והמשתה תכוון בהם זה התכלית כי תכלית בקשת המזון הוא להעמיד הבריאות ותכלית העמדת הבריאות כדי שיוכל להשיג אל ידיעת ה' ית' אשר אי אפשר להגיע אליה עם חולשת הגוף וחלייו. וכן ההנאה והשעשוע אשר יבקש האדם לפעמים כשיכוון להרחיב לבו שלא יקצר בעמלו ויהיה פנוי ונכון אל בקשת החכמה יהיה המעשה ההוא עבודה ושלימות ואל זה כוונו החכמים השלמים באמרם <b>בכל דרכיך דעהו</b> ואפי' לדבר עבירה כלומר אפי' בדברים שיראה בהם דבר עבירה כמו ההנאות הגופניות כשיכוון האדם בהם הרחבת הלב והעמדת הבריאות להיותו נכון ומזומן לבקשת החכמה יהיו עבודה ושלמות ואמרו והוא יישר אורחתיך ר"ל כשתגיע אל זאת המדריגה הוא ית' ישפיע עליך אור השכל עד שברצותך לעלות בסלם החכמה להתקרב אל האלהים תמצא האורח ההוא ישר לפניך. והענין שיסייעוך מן השמים כי מי שיכוון להגיע אל ההצלחה וישים מגמת פניו אליה תסמכהו רוח נדיבה והוא שפע השכל הפועל הנדיב החונן שכל לכל מי שהבין רעיוניו אל זה.
ואמר <b>אורחותיך</b> לשון רבים לפי שאנחנו קהל המיחדים מכוונים להגיע אל ההצלחה על שני פנים האחד בעשיית המצוות. והשנית בקנית החכמה. ואמר כי הוא ית' ישים שני הדרכים הנזכרים ישרים לפני מי שיכוון בכל מעשיו תכלית אחד והוא ידיעת האל ית' שמו.
<h3>פסוק ז</h3>
אחרי שהזכיר בפסוק הקודם שישים תכלית כל פעולה מפעולתיו השגתו ית' אמר <b>אל תהי חכם בעיניך</b> כלו' אל תחשוב להנצל מן הרע בעבור חכמתך ולא תהיה כל כך חכם בעיניך שתחשוב להנצל מן הרע בעבורה רק אם תרצה להנצל מן הרע <b>ירא את יי'</b> ומתוך היראה שתירא אותו תהיה סר מרע שלא יגע בך.
ואמרו <b>וסור מרע</b> ר"ל ותסור מרע. ויש שפירשו וסור מרע צווי כלו' <b>ירא את יי'</b> <b>וסור</b> <b>מ</b>עשות <b>רע.</b>
<h3>פסוק ח</h3>
ואומר <b>רפאות תהי</b> ר"ל היראה הנזכרת שתירא מהאלהים ית' תהיה רפאות לשררך ומשקה ולחלוח לעצמותיך. והזכיר השורר והוא הטבור במקום חוזק הגוף כמו ואונו בשררי בטנו ותהיה התי"ו במלת <b>תהי</b> לנקבה הנסתרת ותרמוז אל היראה. ואם התי"ו היא לזכר לנוכח ר"ל אם לא תהי חכם בעיניך ותירא מה' ית' ותסור מעשות רע תהיה אתה העושה והפועל <b>רפאות</b> בעבור <b>שררך</b> ו<b>שיקוי</b> בעבור <b>עצמותיך</b> והם איבריך.
ויש לדעת כי אמרו ירא את ה' ותסור מעשות רע ר"ל שתראה יראתו בכל תנועותיך על הדרך שצריך העבד לירא מאדניו ולהראות בפעולותיו אדונות האדון עליו. וזה כי הענינים הראויים לעבדי העולם שיתנהגו בהם לפני האדון כשיגמלם מן הטוב קצת ממה שגמלנו הבורא ית'. הם הראויים שייראו מלפניו ויעבדוהו לבדו בדבור ובמעשה ושיהיה נאמן ומשתדל בענייניו בגלוי ובסתר ושיפחדו ממנו ויכנעו אל אדוניהם כנראה ממעשיהם ובסתר מצפונם ושיתנהגו בשפלות לפניו במלבושם ובמדותיהם ויכבדוהו וירוממוהו בלשונם ובלבבם וביומם ובלילם ויזכרו טובותיו בסתר ובגלוי ויספרו מהלליו ושבחיו כפי הראוי לו וירוצו לעבודתו בשמחה ובטוב לבב. ויתקרבו אל רצונו ויתחנכו לו תמיד לרצות אותם ולכפר עליהם ויתפחדו מלקצר במה שצוום וישמרו מצותיו ויתרחקו ממה שהזהירם ממנו וירבו בעיניהם טובותיו ויודו בקטנות מעלתם בערך לגדולת אדוניהם וירבו להשתחוות לו ולכרוע לו וירצו בכל ענין שיעתיקם אליו. ואם ישביעם יודו וישבחו. ואם ירעיבם ירצו ויסבולו. לא יחשדוהו בדינו ולא יעולוהו בגזירתו. יספיק להם מה שחננם ויצדיקוהו ביסרו אותם. וממה שהוא טוב ממנו עוד להראות העבד סימני היראה והעבודה בכל תנועות איבריו ומדותיו. לא יהגה כי אם בזכרו. ולא יביט כי אם אל דרכיו. ולא ישמע כי אם דבריו. ולא יאכל אל מה שהטריפו. ולא יחשוב אלא בגדולתו. ולא ישמש אלא ברצותו. ולא ישמח כי אם בעבודתו. ולא יבקש כי אם רצונו. ולא ירוץ אלא בשליחותו. ולא יעמוד כי אם מהתמדתו. ולא ישב כי אם בביתו. ולא יקום כי אם באמונתו. ולא יקרא כי אם ספרו. ולא ילבש כי אם סות יראתו. ולא ישן אלא על יצועי אהבתו. ולא יתדמה כי אם אל תמונתו. ולא יעיר אלא במתיקות זכרו. ולא ימצא קורת רוח כי אם עמו. ולא יברח כי אם מהמרותו. ולא יאבל כי עם בעת כעסו. ולא יפחד כי אם מפחדו עליו. ולא יקוה כי אם חסדו. ולא יכעס אלא במה שמחייב רצונו. ולא ירצה אלא במי שעושה רצונו. ולא יקח כי אם ברשותו ולא יתן אלא למי שמצוה אותו לתת לו וכן בכל תנועותיו לא יעתיק רגל ולא יניע עפעף אלא אחר הפקת רצון אדוניו בהם. אמנם הענינים שהם רעים מן העבד הם הפך כל הטובים בעיני אדוניו ממנו ובהפכם יוכרו הדברים. ואחרי שהטוב והישר מעבדי העולם בעיני אדוניהם הוא מה שספרנו וכבר נודע קטנות טובת האדונים על העבדים כמה אנו חייבים לאלהים ית' מן היראה והעבודה כפלי כפלים ממה שזכרנו ברצותינו לשלם לו ית' מה שיש לנו עלינו מרוב הטובות ית' שמו.
<h3>פסוק ט</h3>
<b>כבד את יי' מהונך ומראשית כל תבואתך.</b> אמר כבד ה' מן ההון שנתן לך והעניין שתעניק ממנו אל הדלים ולא תחשוב שהמכוון הוא שתתן הפסולת או הנשאר ממאכלך אל הדלים רק <b>מראשית כל תבואתך</b> כלומ' ממבחר כל תבואתך.
<h3>פסוק י</h3>
ואמר אחר זה <b>וימלאו אסמיך שבע</b> כלומ' לא תחשוב שבהעניקך מהונך לזולתך יחסר ממונך רק בגלל הדבר הזה יברכך ה' אלהיך <b>וימלאו אסמיך</b> והם אוצרותיך <b>שבע</b> וגם ה<b>תירוש</b> שבתוך <b>יקביך</b> <b>יפרוץ</b> הגדר לרבויו שלא יכילנו היקב. או ר"ל ויקביך ירבו תירוש.
ועל דרך נסתרו יאמר אם חננך האל חכמה ושכל שיעור שהשלימך ועודף על השלמתך שיעור להשלים זולתך אל תמנע מזה רק כבד את ה' ית' ותאציל מחכמתך על זולתך וממבחר כוונתיך ודעותיך ולא תעלימם מאנשי החכמה הראויים אליהן. ואמ' לא תחשוב כי בהאצילך מחכמתך על זולתך תחסר חכמתך כי חכמתך תרבה ותוסיף בלמדך זולתך כי בעת שילמוד האדם לבדו לא ישאל ולא ישאלוהו ולא יהיה קניין החכמה ההיא בנפשו קניין חזק. אמנם בעת שיעשה לו רב ויקנה לו חבר ישאל וישאלוהו וירבה המשא והמתן ביניהם ויעמיקו בדבר יותר ממה שיעמיק האחד בהיותו לבדו. והוא דומה למאמר רבותינו ז"ל הרבה למדתי מרבותי ויותר מחברי ומתלמידי יותר מכולם וזה מה שכוון באמרו <b>וימלאו אסמיך שבע ותירוש יקביך יפרצו.</b> כלומ' אם תלמד החכמה לזולתך תהיה סבה שחכמתך תעדיף ותרבה.
<h3>פסוק יא</h3>
<b>מוסר יי' בני אל תמאס ואל תקוץ בתוכחתו.</b> יאמ' בני אם ייסר אותך האלהים בעולם הזה ויבא עליך דבר שיכבד עליך אל תמאס מוסרו ואל תקוץ בתוכחתו כי מה שיעשה עמך הוא על דרך המוסר שייסר האדם זולתו להסירו מדרך רעה ועל הדרך שמוכיחים את האדם להשיבו מדרכו הרעה והענין שלא תחשוב שייסוריך ומכאוביך יהיו עניינים מקריים או יהיו נקמה ממך בשנאת יי' אותך רק כולם הם בכוונת מכוון להסירך מדרך רע והוא אמרו –
<h3>פסוק יב</h3>
<b>כי את אשר יאהב ה' יוכיח וכאב את בן ירצה.</b> כלומ' כמו שהאב המייסר את בנו כדי להסירו מדרך רע הוא מכוון לטובת בנו ולתועלתו והבן הוא חושב הייסורים ההם לעצמו לרעה ולא לטובה כן הענין במכאובי האדם ורעותיו שהוא יחשבם שה' ית' יביאם עליו לרעתו ועל דרך האמת כולם הם לטובת האדם אם להעיר אותו משנת האולת וכדי להסיר גאון לבו ויכנע לבבו הערל ואם כדי שיקבל פרי מעשיו הרעים בעולם הזה כדי שיהיה ראוי במותו אל תענוג העדן הרוחני וכמו שרוב הבנים לא יבינו כונת אביהם רק יחשבו הדבר ההוא ענין רע לעצמם. כן רוב העולם יצעקו על רעותיהם ויחשבו שיהיה הכל לרעתם. וכמו שהבן החכם יודע כי כל מה שיעשה אביו הן מן הטוב הן מן הרע אין המכוון ממנו להכאיבו ולצערו רק לדחות מעליו נזק יותר גדול ממנו כן החכם והמשכיל יודע כי חנון ורחום הוא ית' ארך אפים ורב חסד. ואם יצערנו יודע כי הצער ההוא הוא לדחות מעליו צער גדול ממנו.
ואמרו <b>וכאב את בן ירצה</b> ר"ל והוא רוצה בתועלת נבראיו לדמיון האב שרוצה בתועלת הבן והענין כי כמו שהאב רוצה בבנו ומתוך כך יכאיבהו כן יעשה האל ית' עמנו.
<h3>פסוק יג</h3>
<b>אשרי אדם מצא חכמה</b> ר"ל המאושר שבאנשים הוא האדם שזכה לעלות במעלות הסולם העשוי מקורות עץ החיים עד שהשיג בשכלו לדעת החכמה האלהית והיא הנקראת בספר הזה חכמה סתם כי החכמה ההיא היא תכלית השגת האדם.
וכן אשרי <b>אדם יפיק תבונה</b> והוא האיש שהשיג החכמות הלמודיות הנקראות אמרי בינה לפי שבהם ידע האדם מפלאות תמים דעים בריחוק הגרמים השמימיים וגודל ערכם וכיוצא בהם.
<h3>פסוק יד</h3>
ואמר <b>כי טוב סחרה מסחר כסף</b> כלומ' יותר טובה היא סחורת החכמה האלהית מסחורת הכסף ויותר טובה <b>תבואתה</b> מן ה<b>חרוץ</b> והוא הזהב היקר וזה כי הזהב והכסף והפנינים הם ענינים כלים נופלים תחת הזמן בלתי נצחיים והם חוץ מעצמות האדם לא העדיף המרבה והממעיט לא החסיר ישללם הזמן מבעליהם אמנם החכמה האלהית אשר היא תכלית המכוון מן האדם לא ישללנה מנפש האדם שולל והעמל אשר יעמול האדם בקניינה הוא הנקרא העמל בדבר שהוא למעלה מן השמש. אמנם הקניינים הזמניים כמו הכסף והזהב והפנינים העמל בהם הוא עמל בדבר שהוא חוץ מעצמות האדם ונקרא עמל בדבר שהוא תחת השמש.
<h3>פסוק טו</h3>
ולפיכך אמר על החכמה האלהית כי היא יקרה מפנינים והם האבנים הטובות הנסגרות לפני לפנים כי הפנינים צריכים להסגר מפני שהם מזומנים אל ההפסד וכן ישללם שולל. אמנם החכמה האלהית וידיעת אמיתת הנמצאות לא ישללם דבר מבעליהם ולפי' אמר <b>וכל חפציך לא ישוו בה</b> כלומ' אין חפץ מחפציך שישוה אל קנין החכמה האלהית.
<h3>פסוק טז</h3>
ואמ' אחר זה <b>אורך ימים בימינה בשמאלה עושר וכבוד</b> כלומ' מי שמתעסק בחכמה לשמה והעניין שידבק בחכמה ויאהב אותה למעלתה הוא יזכה בעבורה לעונג עולם הנשמות שהוא עונג נצחי שאין לו הפסק וקרא חיי העולם הבא שהיא הטובה הצפונה לצדיקים <b>אורך ימים</b> על הדרך שרמזו רבותינו ז"ל באמרם למען ייטב לך והארכת ימים. מפי השמועה למדו למען ייטב לך לעולם שכולו טוב והארכת ימים לעולם שכולו ארוך. ובעבור היות הימין נכבד מהשמאל ייחסו הדרך הנכבד והוא הדרך האמתי אל הימין. ואמרו <b>אורך ימים בימינה</b> ר"ל בקנות האדם החכמה האלהית וידבק בה בעבור מעלת החכמה ולא כדי להתגדל בה ולעשותה קורדום לאכול ממנה יזכה בעבור זה אל העונג התמידי והוא חיי העולם הבא. אמנם <b>בשמאלה</b> והוא בעת שיאהב האדם החכמה ויקנה אותה שלא לשמה לפחות ימצא בעבורה <b>עושר וכבוד</b> וזה כי בחכמה יעלו החכמים אל המעלות הרמות ויכובדו בין האנשים ואפי' המלכים בעבור מעלת חכמתם. ואמר אחר זה להודיע כי המשתדל לקנות החכמה לא בעבור מעלתה רק שישים תכלית החכמה תכלית אחר והוא העושר שיקנו בה או הכבוד שיכובדו בה בעולם הזה אע"פ שלא זכה בעבורה אל החיים הנצחים מכל מקום הוא יזכה בעבורה אל <b>עושר</b> והוא רבוי קנייני העולם הזה ואל <b>כבוד</b> שיכובד בחיוו בעבור חכמתו.
<h3>פסוק יז</h3>
ואמר אחר זה <b>דרכיה דרכי נועם וכל נתיבותיה שלום</b> כלומ' ההנהגות שיתנהג האדם בסבת החכמה הוא הנהגות של נועם. או יאמר שהדורך דרך החכמה הוא ילך דרך הנעימות והענין שהדרך שלה הולך אל הנעימות ולכן מי שדורך בה הוא ישיג בסוף אל הנעימות.
<b>וכל נתיבותיה שלום</b> ר"ל כל נתיבותיה מדריכות האדם אל שלום. או ר"ל ובכל נתיבותיה יש שלום ובאה מלת <b>וכל</b> בחסרון הבי"ת. או יאמר שכל פעולות אשר תחייב ותגזור החכמה האלהית יביאו אל השלימות והוא השלום האמיתי.
<h3>פסוק יח</h3>
ואמר אחר זה <b>עץ חיים היא למחזיקים בה</b> כלומ' החכמה האלהית היא <b>עץ חיים</b> לאותם שהם <b>מחזיקים בה</b> והענין כי כמו שעץ החיים השולח ידו ויקח ממנו יאכל ויחיה לעולם כן החכמה האלהית האיש אשר ישיג אותה הוא הגיע אל ההצלחה האמיתית ויחיה לעולם החיים הנצחיים.
ואמרו <b>ותומכיה מאושר</b> ר"ל כל אחד מתומכיה הוא המאושר שבאנשים וזה ידוע כי מי שהגיע אל ההצלחה האמיתית הוא המאושר ובכאן הרחיב שלמה ע"ה נקבי המשכית אשר על תפוחי התורה והוא שגלה כי החכמה האלהית והדבקות בשכל הנפרד הוא שקראה התורה עץ חיים.
<h3>פסוק יט</h3>
<b>יי' בחכמה יסד ארץ.</b> יאמר בפסוקים האלה כי ה' ית' ששם הארץ אשר כוללת היסודות הארבע כמו יסוד ודבר קיים שיסובו צבאות השמים סביבם כי העיון הטבעי גוזר שתהיה סביבתם על דבר קיים בחכמה גזר היותה כן. וכן ה<b>שמים</b> שהם כוללים כל הגרמים השמימיים שהוא ית' <b>כוננם</b> על ה<b>תבונה</b> אשר הם עליה מן הגודל והסדר והתנועה ושמירתן לסדרם בתבונה גזר היותם על התכונה ההיא. וכאלו ר"ל ראו גודל מעלת החכמה והתבונה שתיקון הנמצאות השפלות וסדרם. ומציאות הגרמים השמימיים ותנועתם ושמירתם לסדרם כולם נמצאו על הסדר אשר הם עליו בחכמה ובתבונה. וכאלו רצה להעיר שישתדל האדם בקניית החכמה והתבונה מפני שבאמצעותם ישכיל טבע הנמצאות השפלות ותכונת הגרמים השמימיים וסדרם והנהגתם אחרי שמציאותם וסדרם היה בחכמה ובתבונה.
<h3>פסוק כ</h3>
ואמר אחר זה <b>בדעתו תהומות נבקעו ושחקים ירעפו טל</b> כלומ' כמו שהנמצאות השפלות והגרמים העליונים נמצאו ונסדרו בחכמה ובתבונה כן הפעולות הנמשכות מהגעת הכחות השמימיות על היסודות הארבע והם עליית האידים אשר יתחייב מהם המטר והוא שכנה בבקיעת התהומות וכן ירידת הגשם אחרי שהאיד ישוב מים בפגישת קרירות האויר האמצעי הנקרא אבני שיש טהור והוא שכנה באמרו <b>ושחקים ירעפו טל</b> הכל נמצא בדעת ובתבונה. ולכן המשים עיונו בחכמה ובתבונה ובדעת ישכיל טבע העולם השפל ותכונת הגרמים השמימיים וסדרם ותנועתם וידע גם כן הפעולות המתחדשות מהגעת כחות הגשמים על היסודות.
ולפי הסדר אשר אנחנו בו שיהיה שם חכמה סתם רמז אל החכמה האלהית והתבונה אל החכמה הלימודית יהיה ענין הפסוק כן ה' ית' בחכמתו העליונה ובאלהותו סדר מציאות זה העולם השפל על הענין אשר הוא עליו ושמו כמו יסוד ודבר קיים להיות התנועה העליונה סביב דבר קיים.
ואמר כי החכמה האלהית חוקרת גם כן על סדר זה העולם ותיקונו. כי השכל העשירי אשר הוא השכל הפועל שהוא מכלל עולם הנפרדים אשר החכמה האלהית חוקרת עליו הוא חותם תבנית נותן הצורות בנמצאות השפלות ויחון הצורה לכל מי שזמן הגשם החמישי החומר. ואמרו <b>כונן שמים בתבונה</b> ר"ל כי חכמת הלימודים אשר מכללה חכמת המספר והשיעור והתשבורת יגיעו בם אל חכמת הגלגלים וצבאותיהם ואל ידיעת שיעורם ומרחקם מן הארץ ומרחקם זה מזה ושיעור עובי גרמיהם וביאור תנעותיהם השונות. והודיע שהסדר ההוא הנמצא בם נעשה בתבונה. ולכן מי שישכיל בחכמת הלימודיות הנקראות אמרי בינה ידע סדר צבאות השמים וכל מה שימשך בהם ומהם. ואמרו <b>בדעתו תהומות נבקעו ושחקים ירעפו טל</b> אפשר שחכמת הטבע קרא במקום הזה <b>דעת</b> אע"פ שדרך החכם הזה לקרוא חכמת הטבע בשם מוסר וקרא חכמת הטבע דעת לפי שבה יהיה ידיעת טבע הנמצאות השפלות. והזכיר עליית האידים ושובם מים לפי שתנועת הגלגלים אשר להם כוון הנביא באמרו וינועו אמות הסיפים מקול הקורא והבית ימלא עשן והוא רמז אל עליית האדים ויתחייב מזה הווית הדומם והצומח והחי וכאילו כוון החכם הזה להעיר שישתדל האדם בקניית החכמות השלש והם האלהיות והטבעיות והלימודיות לפי שבהם ומהם ידע אמיתת הנמצאות העליונות והשפלות וכל מה שיתחדש בהם. וממה שצריך שתדעהו הוא כי אמרו יסד ארץ וכן בחוקו מוסדי ארץ ואמרו גם כן איפוא היית ביוסדי ארץ וכיוצא בזה היה ראיה גדולה על היות הארץ הדבר הקיים אשר יסובו הגלגלים סביבו ולא תתפתה אחרי דיעות תלמי והחוזים הקדומים אשר המציאו גלגל היקף וגלגל יוצא המרכז ולפי דבריהם תמצא תנועה סביב דבר לא קיים רק סביב נקודה מדומה קצת תנועה תהיה סביב נקודה מדומה באויר וקצת תנועה תהיה סביב נקודה מדומה בין גלגל לגלגל מה שירחיקהו כל היקש טבעי. וכבר חבר חכם גדול ספר והמציא תבונה חדשה מבלתי שיתחייב גלגל היקף ולא גלגל יוצא המרכז כי אלו שני העניינים יחייבו מציאות תנועה סביב דבר לא קיים ומציאות הריקות. וכבר התבאר המנע מציאותם בחכמת הטבע.
<h3>פסוק כא</h3>
<b>בני אל ילוזו מעיניך נצור תושיה ומזמה.</b> אחרי שהזכיר שבח החכמות השלש ומעלתן ואמר כי בהם נוסד העולם השפל ובהם יודע מה שיתחדש במציאות. אומר בני אחרי שמעלת החכמות הנזכרות היא כל כך נשאה ונפלאת אין ראוי לך שיסורו מנגד עיניך כלל כלומ' אין ראוי שתשים עיונך בדבר זולתם אחרי שהם מביאות אל זה השלימות הגדול.
ו<b>נצור תושיה</b> והיא החכמה האלהית שהיא יש ואין דבר זולתה ראוי שיקרא בשם יש כי היא המציאות הנכבד והחזק. ו<b>מזמה</b> והוא שם אל החכמות המשרתות לה.
<h3>פסוק כב</h3>
ונתן הסבה במה שאמר <b>ויהיו חיים לנפשך וחן לגרגרותך</b> כלומר תועלת החכמות הנזכרות היא שבחכמה האלהית הנקראת תושיה תקנה חיי הנפש המשכלת כי מוצאה מצא חיים ויפק רצון מה' וקצת מהם והם הטבעיות והלמודיות אע"פ שאינם התכלית המכוון מכל מקום יהיו <b>חן לגרגרותיך</b> כי יכובד בהם האדם והם מדרגות והצעות לעלות אל החכמה האלהית.
<h3>פסוק כג</h3>
ואמרו <b>אז תלך לבטח דרכיך ורגלך לא תגוף</b> ר"ל ואם תשים החכמות השלש נגד עיניך ולא יסור עיונך מהם <b>תלך לבטח</b> ב<b>דרכך</b> בכל הנהגותיך כי המתנהג על פי החכמה בכל ענייניו ינצל ממקרי הזמן כי החכם עיניו בראשו והחכמה היא לו לנר ולאור להנצל מן המכשולות. והזכיר בזה המאמר כי החכמות הנזכרות יצילוהו מן המכשולות בעולם הזה בעוד בחיים חייתו. ובהגיע עת המות לא יפחד מן העונש המעותד לנפשות המקצרים בעבודת האל רק יתעתד לקצור פרי מעשיו הטובים ויתענג מזיו החכמה אשר קנה. וזה רצה באמרו <b>אם תשכב לא תפחד</b> קרא המיתה בלשון שכיבה כמו ושכבתי עם אבותי.
או יהיה אמרו <b>אז תלך לבטח דרכך ורגלך לא תגוף</b> כלומר אם שמת מגמת רעיונך להשיג החכמות הנזכרות אתה אחזת בזה הדרך הישר כי אם אין חכמה אין יראה ואור החכמות יביאך להנצל ממכשולי הספקות ולא תכשל בדרכך בכוונך לעלות אל האלהים אחרי שתעלה במדרגות הסולם העשוי מקורת עץ החיים מדרגה אחר מדרגה כי אתה תמצא עצמך דורך דרך ישר להגיע אל ההצלחה האמיתית. וזה רצה באמרו <b>אז תלך לבטח דרכך</b> כלומ' בשומך החכמה סולם לעלות אל האור העליון תלך דרך בטוח ולא תגוף רגלך.
<h3>פסוק כד</h3>
ו<b>אם תשכב</b> כלומ' אם תאסף אל עמך לא תירא מן העונש הרוחני רק תהיה מנוחתך כבוד ותתעטר בעטרה שמעטרים בה הצדיקים בעולם הרוחני ותהנה מזיו שכינה וזה רצה באמרו <b>ושכבת וערבה שינתך</b> וקרא מיתת הצדיקים שינה בעבור הדמיון אשר ביניהם והוא כי השינה היא מנוחת החושים החיצוניים ותנועת החושים הפנימיים. וכן מיתת הצדיקים היא בטול כחותם הגופניות וחיי הנפש המשכלת וכבר ביארתי זה הענין בפירוש ספר קהלת בפסוק מתוקה שנת העובד.
<h3>פסוק כה</h3>
אמרו <b>אל תירא מפחד פתאום</b> ר"ל לא תצטרך לירא מפחד מקרי הזמן החלים פתאום. וכן לא תצטרך לירא בעת שתראה חול השואה על הרשעים פן תחול עליך גם כן. ונתן הסיבה בזה ואמר –
<h3>פסוק כו</h3>
<b>כי ה' יהיה בכסלך</b> כלומ' בעבור שדבקת באלהים הדבקות ההוא יביאך שהשגחת ה' ית' תהיה דבקה בך דבקות רצוף. ומתוך כך תהיה נשמר מכל רע ושלא תלכד במצודת הזמן כאשר נלכדים הרשעים אשר הלכו חשכים ואין נוגה להם.
<h3>פסוק כז</h3>
<b>אל תמנע טוב מבעליו.</b> יאמר אין ראוי לך שתמנע הטוב מן האדם הראוי אל הטוב ההוא ועל תנאי שיהיה יכולת בידך לעשותו. וזה המאמר כולל הענקת הדלים ועשיית החסד אל הראוי אליו בעת שיוכל האדם על זה. ורמז שלא יחוייב האדם לעשות אלא כפי יכלתו. ואפשר שרמז באמרו <b>בהיות לאל ידך לעשות</b> כי אולי יבוא זמן שלא יוכל ולכן יעשה בעת שיש לו יכולת על זה.
ועל דרך נסתרו יאמר שראוי לכל בעל חכמה שיאציל מחכמתו אשר חננו האל לכל הראוי אליה מדורשי החכמה בעת שיגיע שכלו אל מדרגה מן החכמה שיהיה ראוי להשלים זולתו והוא שיהיה שכלו עודף על שלימותו שיעור להשלים זולתו.
ואמרו <b>מבעליו</b> רמז שלא ישליך האדם השלם פניני החכמה לפני החזירים לא ידעו חין ערכה. אך ראוי למנעה מהם על הדרך שיצוו חכמי הרפואה למנוע הבשר והיין והלחם מן החולים עם היותם הטובים שבמזונות לבריאים. וכן ראוי למנוע החכמות האמיתיות מן הסכלים מפני שיזיקו להם היזק מבואר.
<h3>פסוק כח</h3>
ואמרו <b>אל תאמר לרעך לך ושוב</b> יאמר לפי פשוטו בראותך אדם ראוי לקבל הטוב והחסד ויש בדעתך לעשות עמו חסד אל תאמר לו לך היום ושוב למחר ומחר אתן לך בקשתך הואיל ויש הדבר בידך ותוכל להעניקו מברכותיך היום והסבה היא שאולי מחר לא תוכל ליתנה לו וגם שאולי היא צריכה לו בעת בקשתו צורך הכרחי ואין לו תועלת בתת לו בקשתו בעת מחר.
ואפשר שמלת <b>לרעך</b> היא מענין בנת לרעי מרחוק שענינו הרעיון והמחשבה. ואמר בעת שתראה שיתעורר ממך רצון לבקש דבר מדברי החכמה והתורה לא תדחה הרעיון ההוא מנפשך כי לפעמים ידחה האדם הרצון ההוא וברצותו אחר שעה או אחר יום או אחר זמן ידוע לעמוד על הדבר ההוא לא ימצא שכלו מזומן להגיע אל הדבר ההוא ולהשיגו. ולכן אמר מצוה בעת ראותך שיתעורר ממך חפץ ורעיון לחקור חקירה שכלית ולהשקיף על עיון שכלי בדבר מדברי החכמה אל תאמר אל הרעיון ההוא לך היום ושוב מחר ומחר אתעסק בהשגת הדבר ההוא אחרי שאתה רואה שכלך מוכן ומשתוקק להבנת הענין ההוא כי יכול להיות שאם תדחה החפץ לפי שעה ידחה עולמית.
<h3>פסוק כט</h3>
<b>אל תחרש על רעך רעה</b> יאמר לפי פשוטו כי אין ראוי לאדם שיעמיק לחשוב על רעהו רעה והוא בוטח באהבתו. וכן אין לו לאדם לריב עם אדם חנם אם לא גמלו רעה. והזכיר זה החכם כי בעת שיהיה האיש רעהו לא די שאין ראוי לו שיריב עמו חנם אלא אין ראוי שיחשוב הדבר בלבו כל שכן שיוציא מהשבתו אל הפועל. ואם לא יהיה רעהו אמר שלא יריב עמו חנם אחרי שלא גמלו רעה. ואמרו <b>אם לא גמלך רעה</b> אשר המובן ממנו שאם גמלו רעה יותר לו לריב עמו לא בא לסתור מאמר התורה שאמר' לא תקום ולא תטור את בני עמך כי אם היית שואל שלמה האם מותר ליקום וליטור היה משיב כי הוא מעשה איסור. אמנם שלמה בא להזכיר בספר הזה מה שיחייבהו השכל האנושי לא מה שנאסר עלינו מצד התורה.
ואפשר שקרא <b>רעך</b> החלק השכלי. ואמרו <b>אל תחרוש על רעך רעה</b> ר"ל שלא ימנע ממנו לחם חוקו והוא השגת המושכלות כי אם תעשה זה תגרום לו רעה גדולה.
<h3>פסוק ל</h3>
וקרא אדם באמרו <b>אל תריב עם אדם חנם</b> יצר התאוה ואמר שאין ראוי לאדם לענות את החומר ללא סבה מחייבת וזה כי ענוי החומר הותר וכוון בעת שיטה טבע האדם אל קצה אחד והוא רע ואז מחייב השכל להטות אל הקצה האחר לרפאות התכונה הרעה ההיא. אמנם בעת שהחומר יהיה שלם עמך ולא יטה אותך לדבר רע אין ראוי לך שתענה אותו. והצורך לומ' זה מפני שהרבה מן האנשים המתחכמים והמתקדשים והמטהרים יאמרו בלבם הואיל והתאוה והכבוד הם דרך רע ומוציאים את האדם מן העולם נפרוש מהם ביותר ויתרחקו בעבור זה אל הצד האחרון עד שלא יאכלו בשר ולא ישתו יין ולא ישאו אשה ולא ישבו בדירה נאה ולא ילבשו מלבוש נאה רק ילבשו השק והצמר וכיוצא בהם והדרך הזה הוא רע וההולך בדרך זה נקרא חוטא ונאמר בענין הנזיר וכפר עליו מאשר חטא על הנפש. ואמרו ז"ל מה אם הנזיר שלא פירש אלא מן היין צריך כפרה המונע עצמו מכל דבר על אחת כמה וכמה ולפי' צוו חכמינו ז"ל שלא ימנע אדם עצמו אלא מן הדברים שמנעה התורה בלבד ולא יהיה אוסר עצמו בנדריו ובשבועתיו הדברים המותרים אמרו חכמינו ז"ל לא דייך מה שאסרה תורה אלא שאתה אוסר עליך דברים אחרים. ועל כיוצא בזה אמר החכם הזה בספר קהלת אל תהי צדיק הרבה כלומ' לא תראה הצדק במקום שאין הצורך אליו כלומ' בעת שלא תראה טבעך נוטה אל דרך רע. אמנם בראות האדם טבעו נוטה אל קצה אחד מדרך החכמה הוא ראוי לרפאותו דרך עינוי וזה כי כמו שחולי הגופות הם טועמים המר מתוק והמתוק מר ויש מן החולים שמתאוה אל המאכלים בלתי ראויים אל האכילה כגון העפר והפחם ושונא המאכלים הטובים כגון הפת והבשר לפי רוב החולי כן יש בני אדם שנפשותיהם חולות ואוהבים הדיעות הרעות ושונאים הדרך הטובה ומתעצלים ללכת בה והיא כבידה עליה למאד לפי חליים ועליהם נאמר הוי האומרים לרע טוב ולטוב רע שמים חשך לאור ואור לחושך שמים מר למתוק ומתוק למר. ותקנת חולי הנפשות האלו הוא שילכו אל החכמים רופאי הנפשות וירפאו חליים בדיעות אמתיות שילמדו אותם עד שיחזרו אל הדרך הטוב. וכיצד היא רפואתם מי שהוא בעל חימה אומרים לו שינהיג עצמו שאם הוכה וקולל לא ירגיש כלל ויתנהג על זה הדרך זמן מרובה עד שתעקר מדת הכעס מלבו. ואם היה גבה לב ינהיג עצמו בבזיון הרבה וישב בשפל המקומות וילבש בלוי הסחבות המבזים לובשיהם וכיוצא בדברים אלו עד שתעקר ממנו מדת הגאוה ויחזור אל הדרך האמצעית. וכשיהיה בדרך האמצעית יתנהג בה לעולם. וכן אם מצא עצמו נוטה לצד הזוללות יתנהג בצום ובענוי עד שיתרחק ממדת הזוללות. וכן אם מצא עצמו נוטה אל הניאוף והחשק יענה את נפשו עד שיכנע יצרו ולא יחטיאהו. ועל זה הדרך מותר לענות החומר ולהכאיבו. אמנם בעת שהחומר לא יטה אותך לדבר מהדברים הרעים אין ראוי לך שתעשה מריבה עמו וזה מה שכוון באמרו <b>אל תריב עם אדם חנם אם לא גמלך רעה.</b> ולפיכך אמר <b>אדם</b> ולא אמר איש כנה החומר באדם כי עפר הוא ואל עפר ישוב. ואפשר שמלת <b>על</b> באמרו <b>אל תחרוש על רעך רעה</b> באה תמורת עם. ויהיה ביאור <b>רעך</b> רעיונך ור"ל אל תעסוק עם רעך והוא מחשבת לבך בדברים מהבלי הזמן כיון שאתה יכול להעסיקו בדברים נכבדים תהיה בבטחון גדול עמהם והם תועלתך והצלחתך. ואמרו <b>והוא יושב לבטח אתך</b> ר"ל והוא נמצא בך לתועלת ולא לפוקה כי הכח השכלי נמצא באדם כדי שיהיה אדם לא שיהיה בהמה. ואמר שיפעיל הכח השכלי לתועלת אנושותו לא לצורך בהמיותו. ואומר <b>אל תריב עם אדם חנם</b> בא לומר כי המריבה ממנה מופתית וממנה בלתי מופתית ובא לומר במקום הזה שאם אין מריבתך מופתית אלא חנם שלא תריב ואמרו <b>אם לא גמלך רעה</b> ר"ל שאם תשמע דבר שלא התבאר לך במופת סותרו אל תכזיבהו <b>אם לא גמלך רעה</b> כלומר שלא יאמר כנגד אמונתך.
<h3>פסוק לא</h3>
<b>אל תקנא באיש חמס ואל תבחר בכל דרכיו.</b> אחרי שהזכיר בפסוקים הקודמים שאין ראוי לענות החומר ולהכאיבו ללא סבה מחייבת אמר לא תחשוב עם זה שיהיו פעולות החומר פעולות רצויות וראוי שימשך האדם אחריהם רק הראוי הוא ש<b>לא תקנא באיש חמס</b> והוא האיש החומס נפשו המשכלת ומונע ממנה המושכלות ונמשך אחר בהמיותו. או קרא הכח הבהמי איש חמס ואמר שאין ראוי לבחור ולאחוז לנפשו פעולה מפעולותיו כי כל פעולות החומר הם <b>תועבה</b> וקרא החומר נלוז בעבור ההעדר הדבק בו. אמנם עם ה<b>ישרים</b> והם האנשים ההולכים בדרך השכל ומתרחקים מתאותם סוד ה' נגלה אליהם וזה רצה באמרו <b>כי תועבת ה' נלוז ואת ישרים סודו.</b>
ואפשר שקרא הכחות השכליות בשם <b>ישרים</b> ואמר כי הכחות הגופניות הם תועבת ה' להמשכם אחר החומר ועם הכוחות השכליות שהם הישרים הוא ידוע ונגלה סוד ה' ית'. גם אפשר שקרא <b>איש חמס</b> בעל ההיקש המטעה ועליו אמר גם כן איש חמס יפתה רעהו והוליכו בדרך לא טוב ואמר <b>ואל תבחר בכל דרכיו</b> כלומ' אע"פ שתראה במקצת דבריו נכונה אל תבחר באחד מהם.
<h3>פסוק לג</h3>
<b>מארת ה' בבית רשע.</b> יאמר כי מארת ה' תהיה בבית האיש רשע והמארה היא החסרון והמגרעת. אמנם ה<b>נוה</b> של <b>צדיקים</b> ה' ית' <b>יברך</b> אותו. והברכה היא תוספת הטובה כמו שהמארה היא החסרון.
<h3>פסוק לד</h3>
ואמר אחר זה <b>אם ללצים הוא יליץ</b> כלומר בראות ה' ית' האנשים הלצים הוא יניחם על ליצנותם. אמנם <b>לענוים יתן</b> להם חכמה שבעבורה ימצאו <b>חן</b> בעיני ה' ואדם.
<h3>פסוק לה</h3>
ומתוך כך <b>כבוד חכמים ינחלו</b> כלומ' החכמים בעבור החכמה שקנו ישיגו דבר שיכובדו בו בעולם הזה ובעולם הנשמות. אמנם ה<b>כסילים</b> כל אחד מהם הוא מעורר ה<b>קלון</b> ומסבב אותו אל עצמו. או ר"ל וכל אחד מן ה<b>כסילים מרים</b> ה<b>קלון</b> מן הארץ ונותנו על ראשו. ויש שפירשו <b>וכסילים מרים קלון</b> שהכסילים בעבור שסכלו החכמה הם מפארים ומרוממים הדברים של קלון בלשונותם.
ואפשר שקרא <b>בית רשע</b> הגוף ותאותיו ואמר כי הגוף וכחותיו הם ענינים כלים אין להם השארות רק החסרון וההעדר דבק עמהם וזה רצה באמרו <b>מארת ה' בבית רשע.</b> אמנם הנפש המשכלת שהוא נוה הכחות השכליות היא מזומנת אל הקיום והנצחות ואל רבוי השכר והתענוג. ואמרו <b>אם ללצים הוא יליץ</b> בא לרמוז כי רשות כל אדם נתונה לו אם רצה להטות עצמו לדרך טובה הרשות בידו. וכן אם רצה להטות עצמו לדרך רעה הרשות בידו ואין לו מי שיכפהו ולא גוזר עליו שימשך לאחד משני דרכים אלא הוא מעצמו נוטה לאי זה דרך שירצה וכשם שחפץ ה' ית' שיהיו האש והרוח תנועתם מן האמצע ותנועת המים והארץ אל האמצע והגלגל סובב בעיגול ככה חפץ שיהיה האדם ברשותו וכל מעשיו מסורים לו ולא יהיה לו כופה ולפי' הוא ראוי מפני זה אל הגמול ואל העונש וזה רצה באמרו <b>אם ללצים הוא יליץ</b> כלומר אם ימשך האדם אחר דרך הלצים הוא ימצא עצמו מוכן אל הליצנות וכבר הורשה להדבק באי זה מן הדרכים שיחפוץ. אמנם <b>לענוים</b> והם אשר דבקו בהצלחה האמתית <b>ה' יתן</b> להם <b>חן</b> כלומ' הוא יעזרם על זה והם המוצאים חן בעיניו ית' והזכיר הענוים מפני שהענוה הגמורה לא תהיה רק עם השלימות האחרון אחרי שנתברר אל האדם גדולת אלהיו ורוממותו וקטנות ערכו ושפלותו.
ואמר אחר זה <b>כבוד חכמים ינחלו</b> והוא הכבוד שיכובדו נפשות הצדיקים בעולם הנשמות כמו שאמרו רז"ל צדיקים יושבים ועטרותיהם בראשיהם. ואמרו יושבים על דרך משל כלו' נפשות הצדיקים מצויות שם בלא עמל ויגיעה. ואמרו ועטרותיהם בראשיהם ר"ל דיעה שידעו שבגללה זכו לחיי העולם הבא היא מצויה עמהם והיא העטרה שלהם כענין שאמר החכם הזה בשיר השירים בעטרה שעטרה לו אמו ביום חתונתו. והוא דומה למאמר הנביא ע"ה ושמחת עולם על ראשם. ואמרו <b>וכסילים מרים קלון</b> הוא רמז אל העונש הרוחני המעותד לנפשות המקצרים. ואפשר שאמרו <b>מארת ה' בבית רשע</b> בא לרמוז שבעל ההיקש המטעה תהיה מארת ה' בחכמתו כי בעבור שלא יעלה בידו דבר של חכמה תתמעט חכמתו בכל יום. אבל ההולכים הדרך האמתי והם הצדיקים נויהם מתברך כלומר תגדל חכמתם יום יום ותוסיף.
<h2>פרק ד</h2>
<h3>פסוק א</h3>
<b>שמעו בנים.</b> אחרי שהזכיר ענין החכמה האלהית באמרו ה' בחכמה יסד ארץ הזכיר ענין החכמה הטבעית שקראה <b>מוסר</b> ואמר <b>שמעו בנים מוסר אב.</b> ובפרשה ראשונה מהספר הזה הזכיר שמע בני מוסר אביך ואל תטוש תורת אמך ופירשנו שם שענינו שבתחלת דרישת החכמה צריך לרמוז הצורה על נושא מפני שלא יגיע שכל האדם בתחלת למודו להפשיט בשכלו הצורות מן החומרים ולפיכך אמר שם כי לוית חן הם לראשך כלומ' דרישת הצורה על נושא הוא חיבור של חן בראשית למודך. אמנם אחר שיכנס באלהיות ועבר הטבעיות יש בשכלו די להפשיט הצורה מן החומר ולהעמדה בשכלו בלתי נושא וזה רצה באמרו <b>שמעו בנים מוסר אב</b> כלומ' השתדלו להשכיל הצורה מופשטת מכל נושא. ואפשר שקרא השכל אב לפי שהוא המכוון שינהיג כחות הגוף כמו שהאב הוא מיוחד בהנהגת הבנים והבית. וכאלו אמר שמעו בנים מוסר השכל המצווה במצות ה' ית' ואמר והקשיבו לדעת בינה כלומ' השתדלו לקנות מהחכמות הלימודיות הנקראות אמרי בינה מה שיספיק לכם לצורך החכמות הטבעיות והאלהיות.
<h3>פסוק ב</h3>
<b>כי לקח טוב נתתי לכם</b> ר"ל מדע טוב וחכמה טובה נתתי לכם ומה שאני מורה אתכם והיא <b>תורתי אל תעזובו.</b>
<h3>פסוק ג</h3>
<b>כי בן הייתי לאבי</b> ר"ל לא יכבד עליכם מה שאני מורה אתכם כי כן קרה אלי גם כן <b>כי בן הייתי לאבי</b> ואהב אותי והחזיקני בתורת בן ולא מנע ממני מוסרו והייתי <b>רך ויחיד</b> באהבתי על שאר בני <b>אמי.</b> ולפי מה שכתוב <b>לפני אמי</b> ר"ל אע"פ שלא הייתי יחיד לאבי הייתי יחיד לאמי ועם כל זה <b>הורני ויאמר לי –</b>
<h3>פסוק ד</h3>
<b>יתמוך דברי לבך</b> כלומ' יתמוך לבך אחרי. <b>שמור מצותי וחיה</b> ר"ל שמור מצוותי ובהן תחיה. ואפשר שאמרו כי בן הייתי לאבי רך ויחיד לפני אמי הזכיר האב והאם לרמוז בו בתחלה כשאדם למד צריך הוא לעיין בצורה ובגולם ולפיכך הזכיר בלשון עבר ואמר הייתי ואחר כן הזכיר ויורני ויאמר לי יתמוך דברי לבך לרמוז כי עלה בידו לבסוף לעיין בצורה ולא מצד היותה בעולם.
<h3>פסוק ה</h3>
ואמר אחר זה <b>קנה חכמה קנה בינה</b> כלומ' שים קניינך החכמה האלהית שהיא הצלחת האדם והדבר המכוון ממנו ותקנה גם כן מהבינה שהיא חכמת הלימודים לצורך הטבעיות והאלהיות ו<b>אל תשכח ואל תט מאמרי פי.</b>
<h3>פסוק ו</h3>
<b>אל תעזבה ותשמרך</b> הכנוי במלת תעזבה שב אל החכמה האלהית הנזכרת באמרו קנה חכמה ואמר אל תניח מלקנות החכמה האלוהית <b>ותשמרך</b> ר"ל והיא תשמור נפשך כי היא סבת ההצלחה האמתית.
<b>אהבה</b> ר"ל אהב אותה והיא תנצור אותך ולפיכך לא אמר אל תעזבם אהבם כי על החכמה האלהית בלבד ירמוז.
<h3>פסוק ז</h3>
<b>ראשית חכמה קנה חכמה</b> אין המכוון מן המאמר הזה שהוא יקדים למוד חכמת האלהית ללמוד שאר חכמות רק ר"ל שהוא ישים אותה ראשונה במעלה וישים תכלית כל שאר החכמות הלמודיות והטבעיות כולם להגיע אליה.
<b>ובכל קניינך קנה בינה</b> ר"ל ועם כל קנין חכמה תהיה טבעית או אלהית אתה צריך אל החכמה הלימודית הנקראת בינה מפני שהיא מחדדת השכל והיא הצעה וסולם לשאר החכמות.
ואפשר כי באמרו <b>ראשית חכמה קנה חכמה</b> הודיע החכם הזה שיש מושכלות ראשונות שהם מושכלות בלא למוד אבל הם ידועות לחומר השכל אשר באדם ומאותם המושכלות הראשונות תלקחנה הקדמות ותלדנה תולדות מופתיות ובזה הדרך ימצא מופת לכל חכמה מופתית כי לכל מין ומין מן החכמות יש מושכלות ראשונות אשר מהם תצאנה תולדות המופת עד שישיג האדם אמתת המבוקש בחכמה ההיא וכל מה שילמוד האדם מכח המושכלות הראשונות יקרא שכל קנוי. וכן החכם הזה קרא הדברים שיושכלו בלא למוד <b>ראשית חכמה.</b> והדברים שיושכלו בלמוד קרא אותם <b>קנין.</b> והקנין ההוא חלק לשני חלקים. התולדות האמצעיות והראשנות שהם בהצעות קרא חכמה קנויה לפי שחכמה הוא שם משותף לכל מיני ערמה ותחבולה הן מלאכה הן מדה הן למוד טוב או רע. והתולדות האחרונות המורות על אמתת המבוקש קרא בינה קנויה לפי ששם בינה נופל על ידיעת אמת ויהיה פירוש הפסוק כן ב<b>ראשית חכמה</b> כלומ' בהקדמות מושכלות ראשונות אשר מהם תעשה ההיקש <b>תקנה</b> תחבולה כלומ' תשיג תולדות שהם תחבולה לדעת האמת. <b>ובכל קניניך</b> כלומ' בכל התולדות שהם חכמה קנויה <b>תקנה בינה</b> כלומ' תשיג האמת מן המבוקש.
ויש שפירשו <b>ראשית חכמה קנה חכמה</b> בענין זה כלומ' שתקבל מן החכמה האלהית ראשי פרקים מחכם מקובל. ובכל קנינך קנה בינה ר"ל שכל חותם ראשי פרקים שקבלת יש לך להבין אותם בלבך עד שיהיו מקובלים בלבך.
<h3>פסוק ח</h3>
<b>סלסלה ותרוממך</b> ר"ל התחזק בה כמו עודך מסתולל בעמי כלומר התחזק בחכמה האלהית והיא תרומם מעלתך. או יהיה <b>סלסלה</b> כמו שלשלה נגזר מענין שלשלת. וכבר ידעת כי השלשלת הם חתיכות של ברזל נפרדות ונתלות זו בזו. ודמה ענין בקשת החכמה אל זה ואמר סלסלה במקום שלשליה כלו' עלה במעלות החכמה ובמדרגותיה מדבר לדבר כהתלות חלקי השלשלת זה בזה והיא תרומם מעלתך.
וגם תכבד אותך חכמת האלהות בעת ש<b>תחבקנה</b> כלומ' תגרום לך כבוד בעולם הזה כי מדרך כל בעל חכמה שיכובד בין בני אדם וכל שכן מי שהגיע אל ידיעת חכמת האלהות מצורף אל זה שמי שהשיג אותה הוא דורך דרך ההצלחה האמיתית ותכובד נפשו בעולם הנשמות עם הצדיקים שיושבים ועטרותיהם בראשיהם. ורמז באמרו <b>כי תחבקנה</b> כי הכבוד והתענוג האמתי יהיה בעת שתגיע מעלתם שיתאחד שכלך עם השכל הנפרד והוא אשר המשיל לחיבוק אשר הוא רבוי הדבקות וההתאחדות.
<h3>פסוק ט</h3>
<b>תתן לראשך לוית חן</b> ר"ל כי החכמה האלהית היא תתן לראשך חבור של חן כלומ' תזכה בעבורה לכתר המלכות הרוחני וגם היא תמסור לך עטרת תפארת. והיא העטרה שנכתרים בה הצדיקים בגן עדן אשר כבר ביארנו עניינה.
גם נוכל לומר כי אמרו <b>אל תעזבה ותשמרך</b> עניינו אל תעזבה ומתוך שלא תעזבה תהיה אתה שומר עצמך. והתי"ו במלת <b>ותשמרך</b> לפי זה הפי' אינו תי"ו הנקבה שלא לנכח רק תי"ו הזכר לנכח. וכן <b>אהבה ותצרך</b> ענינו אהוב החכמה ומתוך כך אתה תצור עצמך ועל זה הענין יהיו כלם. וכן <b>סלסלה ותרוממך</b> ענינו סלסל החכמה ומתוך כך תהיה מרומם מעלתך. וגם <b>תכבדך כי תחבקנה</b> ר"ל אתה תכבד עצמך בעת שתכבד החכמה. וכן <b>תתן לראשך לוית חן</b> ר"ל בקנותך החכמה אתה תתן לראשך לוית חן ואתה תמסור לעצמך עטרת של תפארת.
ויש שפירשו <b>תתן לראשך לוית חן</b> בענין זה ידוע כי במוח האדם שלש כחות והם הדמיון והמחשבה והזכרון ובחיבור אלו הג' כחות תגמר המחשבה בדברים שאדם רוצה לעשותן ולפיכך הוא מצוה בכאן תתן לראשך לוית חן כלומ' עשה שילוו אותך השלש כחות שבראשך ויתחברו חבור טוב והוא שיתחברו הדמיון והמחשבה והזכרון בעסק החכמה הנזכרת ולפי' אמר הנה <b>תתן לראשך לוית חן</b> לשון צווי ולא אמר כי לוית חן הם לראשך כמו שאמר בפרשה הראשונה לפי שבכאן הדבר תלוי ברצון האדם אם רוצה לחבר אלו הג' כחות בעסק החכמות ולחשוב בהם תמיד אז יהיה אותו חן טוב ואם חברם לזולת זה לא יהיה חבור של חן. אבל בפרשה הראשונה אמר <b>כי לוית חן הם לראשך</b> כי אין הדבר תלוי ברצון האדם רק הוא ספור שחבור הגולם והצורה בתחילת דרישת החכמה הוא חבור של חן.
<h3>פסוק י</h3>
<b>שמע בני</b> אחרי שהזכיר הפאר והכבוד שיגיע לאדם בדרישת החכמות הנזכרות אמר <b>שמע בני</b> שמיעת האזן הדברים שאמר לך ולא תספיק לך שמיעת האזן בלבד רק <b>תקח אמרי</b> בלבך ותסכים לעשותם ומתוך כך <b>ירבו לך שנות חיים.</b> והענין שבהנהגתך בדרך החכמה תהיה בשלוה ובהשקט החיים הזמניים בעולם הזה וגם תאריך ימים לעולם שכולו ארוך בהפרדך מהעולם הזה אם תעלה בסולם החכמות עד שתדבק באלהיך.
<h3>פסוק יא</h3>
ואמר אחר זה <b>בדרך חכמה הוריתיך</b> כלומר אני זרזתיך וסקלתי הדרך לפניך לעלות אל חכמה האלהית הנקראת חכמה סתם ו<b>הדרכתיך במעגלי יושר</b> כלומר והענין שהדרכתי אותך הדרך ישר לעלות אליה והוא מה שהזכיר בתחלת הספר הזה לקנות החכמות השלש והזכיר גם כן שם הדרך שידרוך לעלות אליהם והוא שישים מגמתו אל החכמה הטבעית ראשונה אחרי קנותו מעט מן החכמה הלימודית מה שיספיק לו לצורך הטבעיות והאלוהיות ושיקדים לכל דבר יראת ה' כי אם אין יראה אין חכמה ולפיכך אמר אחר זה –
<h3>פסוק יב</h3>
<b>בלכתך לא יצר צעדיך ואם תרוץ לא תכשל</b> כלומ' אם תתנהג בדרישת החכמות על פי הדרך אשר הדרכתיך בכוונך לדרוך דרך ההצלחה האמתית תמצא דרך סלולה. <b>ואם תרוץ</b> ברחובות השכל <b>לא תכשל</b> כי אחרי שתלמוד החכמות על הסדר ותקדים להם יראת ה' תהיה נצול מן ההריסה ולא תאמין דיעות בטלות. ובפרשה הזאת יזכיר מה שכרו של אותו שנתעסק בחכמה על הדרך שאמר ומה תקותו ומהות ההשגה ותכליתה לפי שהזכיר בפרשה שלפני זה מה מוטל על האדם לעשות ואז תעלה בידו זאת החכמה הגדולה המעולה והיה הסדר בפרשיות העוברות כן שהוא פתח ספרו בהגדת השלש חכמות והזכיר סדורם בעצמם וסדורם בלמידתם והזכיר בפרשה הראשונה כללות חכמת המוסר ובשנית האלהית ובשלישית הלמודית וברביעית הזכיר על חכמת מינות וע"ז וצוה לעסוק בתורה ואחרי כן צוה ללמד מי שראוי ואחר כך הודיע כיצד הדרך לקנות זאת החכמה כפי היכולת. ועתה יתחיל לספר מה תכלית זאת החכמה וזאת ההשגה. ואמר <b>וירבו לך שנות חיים</b> ולא הספיק לומר לו <b>שנות</b> אלא הוסף לו <b>חיים</b> לפי שיש שנות שאינם של חיים והם חיי העולם הזה. אבל חיי העולם הבא הם הנקראים חיים באמת לפי שהם חיים שאין עמהם מות כלל אלא הנפש קיימת ונהנית מזיו שכינה.
<h3>פסוק יג</h3>
<b>החזק</b> יאמר לפי פשט המקראות <b>החזק במוסר</b> שייסרו אותך הוריך ומוריך <b>ואל תרפה</b> אותו.
<b>נצרה</b> ר"ל ונצור החכמה הנזכרת כאמרו בדרך חכמה הוריתיך כי היא סבת חייך הזמניים והרוחניים. ולפי כוונת הספר אשר אנחנו בביאורו יאמר <b>החזק</b> בחכמת הטבע הנקראת בשם מוסר <b>ואל תרף</b> חכמת הלימודים <b>ונצור</b> חכמת האלהות כי היא לבדה סבת חיי הנפש ושאר החכמות הם כולם לעלות אליה.
<h3>פסוק יד</h3>
<b>באורח רשעים אל תבוא</b> ר"ל שלא יתנהג בדרכי הרשעים לעשות כמעשיהם.
<b>ואל תאשר</b> ענינו ואל תדרוך מן כאין שופכו אשורי. ואם הוא מענין אשרי האיש ר"ל ולא יהיו בעיניך מאושרים ההולכים בדרך אנשים רעים.
<h3>פסוק טו</h3>
<b>פרעהו</b> הכנוי במלת פרעהו שב אל האורח הנזכר ואמר שיניח אותו הדרך ויתרחק ממנו ולא יעבור בו.
<b>שטה מעליו ועבור</b> מיד ולא תתעכב סמוך למקומם. או יאמר <b>שטה מעליו ועבור</b> ר"ל נטה מעליו ועבור דרך אחרת ונתן הסבה בזה ואמר –
<h3>פסוק טז</h3>
<b>כי לא ישנו אם לא ירעו</b> כלומ' לא יתנו שינה לעיניהם אם לא יגרמו הזיק לנפשם או לזולתם. <b>ונגזלה שנתם</b> כלומר תדד שנתם מעיניהם <b>אם לא יכשילו</b> אחרים בדרך רע.
<h3>פסוק יז</h3>
<b>כי לחמו לחם רשע</b> ר"ל סבת עשותם הרע הוא כי אכלו מאכל של רשע ואמר כן על צד הרחבת הלשון כלומ' תחת אשר היה להם לאכול לחם התורה והחכמה המזהירות מכל רע ומרחיבות על הדרך הטוב אכלו <b>לחם רשע ושתו יין חמסים.</b>
<h3>פסוק יח</h3>
אמנם <b>אורח</b> האנשים ה<b>צדיקים</b> הוא מאיר <b>כאור</b> הכוכב הנקרא <b>נוגה</b> שהוא לרוב אורו לא יסתר כעלות השחר כשאר הכוכבים רק הוא <b>הולך ומאיר</b> עד זריחת השמש ממש. אמנם –
<h3>פסוק יט</h3>
<b>דרך</b> האנשים ה<b>רשעים</b> היא חשיכה לדמיון ה<b>אפלה</b> והם נכשלים בעבור זה ובדבר של הבל וזה רצה באמרו <b>לא ידעו במה יכשלו</b> כאדם האומר נכשלתי ולא ידעתי במה נכשלתי. והענין כי לפחיתותם יכשלו בדבר שלא היה להם להכשל כל כך הוא מבואר שההולך בו יכשל. או ר"ל <b>לא ידעו במה יכשלו</b> כלומ' לא ירגישו במה שיכשלו ואפשר שקרא הכחות החומריות <b>רשעים</b> ו<b>רעים</b> מפני היותם סבה לכל רשע ולכל מרי ואמר שאין ראוי לאדם שימשך אחריהם ואמר שמי שירצה להיות אדם על דרך האמתי לא שיהיה בהמה על צורת איש שיניח דרך התאוות לגמרי ולא יקח מהם כי אם ההכרחי בלבד מפני שהם ירעו וישחיתו ויגרמו כל רע וכל נזק וימנעו הכחות השכליות מלפעול פעולתם. ואמרו <b>כי לחמו לחם רשע ויין חמסים ישתו</b> בא לרמוז כי הם מוטבעים לבחור לפי התאוה בלבד ומדרכם לחמוס הכח השכלי. אמנם אורח הצדיקים והם העושים צדק לנפשם ופורעים חובות האלהים עליהם ומשתדלים בהשלמת נפשם הוא לדמיון <b>אור נוגה</b> ר"ל כאור כוכב הנוגה. וזה הכוכב ידוע מעניינו שאינו מתרחק מן השמש הרבה אלא עד מ"ח מעלות ולעיתים הוא מזרחי והוא כשיראה בשחר ועתים הוא מערבי והוא כשיראה לפנות ערב. והמשיל עתה השגת הצדיקים בזה העולם הדומה ללילה ואחרי כן יגיעו ההגעה השלימה שהיא אחר הבדלת הצורה מהגולם לאור זה הכוכב כשהוא מזרחי שאורו רצוף כאור השמש כלומ' בא אחריו מיד ואינו נרחק ממנו הרבה. וכן <b>אורח צדיקים</b> בהשגתם זו בעוד הצורה היא עם הגולם היא דומה לאור זה הכוכב שיהיה אחריו אור השמש תכף לו וכמו כן תשלם ותגמר השגת הצדיקים אחר הבדלת צורתם מגולמם הדומה ללילה ותהיה כאור חזק ערכו מזאת ההשגה שעלה לה בכאן בזה העולם בערך אור השמש מאור נוגה כי הנפש בעודה מסובכת בגוף ואינה מתעסקת בדבר מהשלימות האנושי היא בליל חשך ואם היא תתחיל באותה השלימות וההשגה כראוי בדרכים המביאים לאותה ההשגה יתחיל להופע עליה אור כאלו היא תתחיל לצאת מאותה אפילה מעט מעט. ואם אותה ההשגה תהיה רצופה מאין הפסק כמו שאמר <b>נצרה כי היא חייך</b> תוסיף אותה ההשגה ההופעה והאור תמיד בתוכה עד שיגיעו באור השמש והוא <b>נכון היום.</b>
<h3>פסוק כ</h3>
<b>בני לדברי הקשיבה</b> ר"ל אל הדברים שאני עתיד לזכור לך <b>הקשיבה</b> ו<b>לאמרי הט אזנך</b> לשמעם ואחרי שאמר שישמעם שמיעת האזן אמר –
<h3>פסוק כא</h3>
<b>אל יליזו מעיניך</b> כלומ' לא יסור עיונך מהם רק תהיה השגחתך עליהם כאלו יעמדו תמיד לנגד עיניך ותשמור אותם בתוך לבבך ונתן הסבה הזה ואמר –
<h3>פסוק כב</h3>
<b>כי חיים הם למוצאיהם</b> כלומר הדברים שאזכור לך הם חיי האדם ר"ל חיי הנפש והם גם כן <b>מרפא לכל בשר</b> האדם וזה רמז אל החיים הזמניים.
<h3>פסוק כג</h3>
<b>מכל משמר</b> ר"ל יותר מכל דבר שבעולם שצריך שמירה אתה צריך לשמור לבך ונתן הסבה בזה ואמר <b>כי ממנו תוצאות חיים</b> כלומר בעבור שמן הלב ימשכו חיים. ואחר היות ענינו כל כך נכבד שימשכו ממנו חיים צריך לשמירה על כל שאר הדברים. ושמירת הלב הוא שלא יחשוב און בלבבו ושלא יאמין דבר כזב וכיוצא בהם. ואמרו <b>כי ממנו תוצאות חיים</b> ר"ל כי הלב צריך שימשכו ממנו המשכות של חיי עד והם חיי העולם הבא ואם יהיו מחשבות הלב בחלוף מן הצדק והיושר ימשך ממנו המות והעונש הרוחני אשר יהיה לנפש אחר המות. או יאמר מכל הדברים שראוי שישמר האדם ממנו <b>נצור לבך.</b> והזכיר הלב בעבור היותו ראש ושלטון וכאלו הוא שורש להרחקת הרעות ולעשות הטובות. ואפשר שזה הפסוק כולל גם הרעות העיוניות והוא מזהיר שישמר בהם האדם מכל מה שראוי להשמר ממנו כלומ' שיזהר שלא יהיו בדעותיו שגיאה וטעות ועל כן ביאר בו <b>כי ממנו תוצאות חיים</b> כלומר התועלת בנצירה ההיא גדולה מאד שהיא גורמת החיים רוצה בהם החיים התמידים. ואמרו <b>ממנו</b> שב אל הלב כלומ' יש בלב מה שאין בשאר האברים שעתיד להזהיר עליהם לישרם שממנו תוצאות חיים מה שאין בהם כי אל הלב יתייחסו החכמות והדיעות מה שאין כן בשאר האברים. ונראה שזכר זה החכם הנה כל האברים שיוחסו אליהם ענייני האדם ופעולותיו הלב אין צורך לבאר בו שהוא עקר ונזכר בכל מקום. אבל גם העינים והפה והשפתיים והרגלים נזכרים הרבה בדברי זה החכם בענין המדות. ומעט יוחש אל הידים וכל שכן שאין לזכור בזה הענין האזנים כי אין להיישירם בפעולתם כי ישמעו המעוקל והישר בשוה ואפשר שהיה יכול לומ' גם בהם אך הספיק לו באלה.
<h3>פסוק כד</h3>
<b>הסר ממך עקשות פה</b> כלומ' אל תעקש דבריך רק ישרם והרחק הלזות וקרב הישר. ומלת ולזות שרשו לזה מנחי הלמ"ד ואפשר שיהיה מעלולי העי"ן וענין המלה הזאת נטות מן הדרך הנכונה וסור ממנה. וי"מ עקשות פה להיות אחד בפה ואחד בלב. ו<b>לזות שפתים</b> השחוק .
<h3>פסוק כה</h3>
<b>עיניך לנוכח יביטו</b> ר"ל עיונך והשקפתך יהיו לעולם לאחוז הדרך האמצעי מכל מדה ולא יטו לאחד מן הקצוות כי כל אחד מהקצוות רע. והמשיל האדם המכוון אל הדרך האמצעית לאדם שהוא מביט נכחו ומי שיטה במדותיו אל אחת הקצוות לאדם שאינו מביט נכחו רק מביט לאחת מן הקצוות. ואמרו <b>ועפעפיך יישירו נגדך</b> ר"ל יראו הדרך הישרה שהוא נכחך ולא יעוותו לימין ושמאל וענינו יישירו הדרך נגדך.
<h3>פסוק כו</h3>
<b>פלס מעגל רגליך</b> כלומ' שים בפלס בינתך ושקול במאזני חכמתך כל הנהגותיך ומדותיך והמדות הנבזות והגרועות הרחק ממך ובחר לך המדות הרמות והנכבדות ובכן יכונו כל דרכיך. או יאמר שישקול שתי קצות כל מדה וישים כל קצה בכף אחת משתי כפות הפלס וכשיהיה לשון הפלס בעינו שאינו יוצא לחוץ כלל אז הוא הדרך הנכון שיש לו ללכת בו שהיא המדרגה האמצעית הרחוקה משתי הקצוות רוחק שוה או המזוגה משתי הקצות מזג שוה שמה שבכף האחת מן הקצה האחד שוה למה שבכף האחר מן הקצה האחר וזהו הפילוס שהזהיר עליו.
<h3>פסוק כז</h3>
והוסיף על זה ואמר <b>אל תט ימין ושמאל</b> כלומר לך באמצע ואל תהיה נוטה לאחת משתי הקצוות אשר האחת בכף הימנית והאחרת בכף השמאלית מפני ששתיהם רע וזה רצה באמרו <b>הסר רגלך מרע</b> כלומר אם לא תטה לאחת מן הקצוות תהיה סר מדרך רע.
או רמז באמרו <b>הסר רגלך מרע</b> אל החלק האחר מענין רפואת חליי הנפש ותקון המדות כלומר אע"פ שצויתי עליך ללכת במדה חאמצעית אינו רק במדות ששתי הקצוות שוות בהם ברוע. אך המדה שהקצה האחד בה הוא יותר רע מן האחר התרחק מן הרע ונטה אל שכנגדו ואל תעמוד אז באמצע מפחד שלא ימעד אשורך פעם ותטה אל הקצה הרע ההוא על כן התרחק ממנו לצד הקצה האחר ותשמר מרע.
ויש שפרשו <b>עיניך לנוכח יביטו</b> שישמש מחשבתו במה שעתיד והוא שקרא נוכח ולא יטריד מחשבתו במה שעבר כי מה שעבר לא תועיל בו המחשבה. או רמז באמרו <b>עיניך לנוכח יביטו</b> אל העיון האמתי.
<h2>פרק ה</h2>
<h3>פסוק א</h3>
<b>בני לחכמתי הקשיבה</b> ר"ל בני אל החכמה החכמה האלהית שאני זרזתיך עליה תהיה אזנך קשבת וכן אל ה<b>תבונה</b> אשר עוררתיה עליה והיא חכמת הלמודים <b>הט אזנך.</b> ואמר <b>הט אזנך</b> ולא אמר תן לבך וכיוצא בו מפני שחכמת הלימודים אין ראוי שיעמיק האדם בם רק ראוי שיקח ממנה לצורך החכמות האחרות.
<h3>פסוק ב</h3>
<b>לשמור מזימות</b> ר"ל החכמות הנזכרות יועילוך לשמור מזימות וגם ש<b>שפתיך ינצרו דעת.</b> או נאמר שאמרו <b>לשמור מזמות</b> וגו' שב לאמרו <b>לתבונתי הט אזנך</b> כלו' הט אזנך לחכמה הלימודית הנקראת תבונה בעבור שהיא תועילך לשמור מזימות כלו' לבחון דרך החכמות וגם ששפתיך ינצרו דעת ולא יחטאו בדבורם ויצילוך מהטעות זולתך ומהתפתות להטעאות זולתך. וכבר ידעת כי חכמת ההגיון שהיא מכלל חכמת הלימודית תשמור האדם מזה.
<h3>פסוק ג</h3>
<b>כי נופת תטופנה שפתי זרה</b> כלומר החכמות הנזכרות הם צריכות לך בעבור שבאמצעותם תהיה נצול מן האשה הזרה או מן דרך המינות הנמשלת לאשה זרה. ובאמרו <b>כי נופת תטופנה שפתי זרה</b> רמז כי תאוות החומר הם נחמדים ליצר האדם ותאוה לעינים ואם לא יעמוד האדם כנגדם בכח החכמה והשכל יטו אותו מן הדרך הישר לרוב התענג יצר האדם בהם.
ואמרו <b>שפתי זרה</b> במקום דברי זרה בעבור שהדברים שמדברת יאמרו באמצעות השפתים. או רמז אל נשיקות שפתיה.
ואמרו <b>וחלק משמן חכה</b> ר"ל וחלקים הם יותר מן השמן הדברים שמדברת לשונה בחכה.
<h3>פסוק ד</h3>
<b>ואחריתה מרה כלענה</b> כלומ' תכלית החומר ותאוותיו הוא דבר מר וממית למה שימשך אחריהם מן הרע והנזק ומן הפעולות המגונות והעדר החכמה שהיא אור העולם.
ואמרו <b>חדה כחרב פיות</b> ר"ל שאחרית התאוה ותכליתה אל הרע כמו שהחרב בעל פיפיות מזומנת אל החיתוך.
<h3>פסוק ה</h3>
ואמרו <b>רגליה יורדות מות</b> ר"ל כי הנמשך אחרי התאות החומריות יהיה יורד ממעלת האנושיות אל הבהמות ויהיה מזומן אל העונש הרוחני המעותד לנפשות המקצרים. ואפשר שאמרו <b>רגליה יורדות מות</b> בא לרמוז כי הנמשך אחר התאוות הגופניות יסבב מיתת גופו.
ואמרו <b>שאול צעדיה יתמוכו</b> שצעדיה יורדות עד שיתמוכו השאול כלומ' עד שיפגשהו וימששהו.
<h3>פסוק ו</h3>
<b>אורח חיים פן תפלס</b> בעבור שהזכיר למעלה מזה פלס מעגל רגליך שענינו שיבחין מדותיו וישקלם במאזני חכמתו. אמר לא תחשוב שתוכל לבחון בחכמתך ובפלס בינתך התורה שהיא אורח חיים ושתוכל להביא מופתים חותכים על חידוש העולם ועל מעמד הר סיני וכיוצא בהם מן הדברים שהם מעמד השכל והענין שאין השכל האנושי מגיע אל ידיעתם ולכן הזהר שהדברים שאתה צריך להאמין אותם דרך קבלה ואין השכל האנושי מגיע אליהם שלא תביא אותם במאזני חכמתך ולא תשקלם בפלס בינתך כי הם עניינים רחוקים מהשיג ותשתבש השגתך ויטו רגליך מהדרך הישר וזה רצה באמרו <b>נעו מעגלותיה לא תדע</b> כלומ' אתה תכנס בדבר שתמצא דרכים נבוכים ולא תדע אמיתתם. או לא תדע לחזור אל הדרך הישר. והכנוי במלת <b>מעגלותיה</b> שב אל <b>אורח חיים</b> הנזכר.
והמפרשים נטו מזה הדרך ופירוש <b>אורח חיים פן תפלס</b> בענין זה כלומ' ראוי לכל אדם המתפאר ללכת בדרכי ה' ית' שיפלס וישקול כל דרכיו ויתבונן וידע כי הוא מורכב מגוף ומנפש וראוי להם שיתנהגו גופם ונפשם בדרך ריעים ואהובים. והוא שישמח כל אחד בחלקו וירצה לחבירו חלקו הראוי לו כדי להשיג השלימות שהוא החיים וזה הדרך קרא החכם <b>אורח חיים.</b> ועל הנטייה מהדרך הזה אמר <b>אורח חיים פן תפלס נעו מעגלותיה לא תדע.</b> ר"ל שלא תדע לשקול ביושר ובכוון המיצוע אבל <b>נעו מעגלותיה לא תדע</b> הדרך ללכת אל עיר וכל אשר תדמה להתקרב אל העיר תרחק ממנה אבל המפלס מעגל רגליו בטרם ישאם יכונו שני דרכיו אם לגוף הדרך הראוי לו ואם לנפש הדרך הראוי לה והוא שלא יחסר חלק אחד מהם כדרך השוקל במאזני מרמה. אבל הכל יעלה במאזני צדק ויושר ויתן לכל אחד אבן שלימה ר"ל שצריך שיזהר שלא יחסר חוק אחד מה' ולא יוסיף כי אע"פ שהמכוון באדם הוא הנפש אחר שהיא צריכה שתשכון בגוף מן החמלה על הנפש ומאהבתה צריך לחמול על הגוף ולהשתדל להעמיד בו הנפש החייה כל אשר יוכל ושלא לענותה ללא צורך כי זה צריך לצדיק לדעת נפש החייה כמו שיאמר אחר זה בזה הספר יודע צדיק נפש בהמתו.
<h3>פסוק ז</h3>
<b>ועתה בנים שמעו לי</b> ר"ל שמעו דברי ולא תספיק לכם שמיעת האזן בלבד רק <b>אל תסורו מאמרי פי.</b>
<h3>פסוק ח</h3>
<b>הרחק מעליה דרכך</b> ר"ל מן הזרה הנזכרת למעלה באמרו כי נופת תטופנה שפתי זרה. ואמר ראוי לך שלא תעבור דרך אצלה רק תשים הדרך אשר תלך בה רחוק ממנה עד ש<b>לא תקרב אל פתח ביתה</b> ונתן הסבה בזה ואמר –
<h3>פסוק ט</h3>
<b>פן תתן לאחרים הודך ושנותיך לאכזרי</b> כלו' פן תתן הודך ושנותיך מסורים ביד אכזרים והענין כי השוכב עם הזרה יסתכן בנפשו וחייו וגופו מסורים ביד אחרים והם קרובי האשה שאם ימצאוהו יהיו חייו והונו מסורים בידם להמית ולהחיות.
<h3>פסוק י</h3>
ואמר אחר זה <b>פן ישבעו זרים כחך ועצביך בבית נכרי</b> כלומר אם תתפתה אל האשה הזרה תפסיד בה ממונך ומה שטרחת בזיעת אפך ועבדת בעצבון וישבעו קרובי האשה הזרה והזרה מן ההון שטרחת בכחך ומה שקנית בעצבון ובעמל ישאר בבית איש נכרי והוא בית הזרה וקרוביה.
או יאמר אם תתפתה אל הזרה יכול להיות שתהר ותלד לך בנים והבנים ההם לא יהיו בחזקת בניך רק הטובה והשעשוע בהם יהיה לאנשים זרים והם קרובי הזרה וזה רצה באמרו <b>פן ישבעו זרים כחיך</b> כלומר פן יהיו הזרים מן הבנים שהם כחך וראשית אונך. <b>ועצביך</b> והם תארך וצלמך והם הבנים שיהיו בדמותך וצלמך יהיו בבית איש נכרי. ומלת <b>ועצביך</b> נגזרת מן העצב נבזה נפוץ.
<h3>פסוק יא</h3>
<b>ונהמת באחריתך</b> ר"ל אע"פ שאתה בעת רתיחת הליחות והמית הבחרות לא תכיר פחיתותך אתה באחרית הענין בסוף ימיך ובימי זקנתך <b>בכלות בשרך ושארך</b> והיא העת שיקרב הזמן עמדך למשפט על מעשיך תנהום ותתחרט על מה שעשית.
<h3>פסוק יב</h3>
<b>ואמרת איך שנאתי מוסר</b> ר"ל תאמר בעת זקנתך איך שנאתי המוסר שייסרוני הוריי ומלמדיי והתוכחת שהוכיחוני מוכיחיי נאץ לבי.
<h3>פסוק יג</h3>
<b>ולא שמעתי בקול מורי</b> ר"ל לא קבלתי לעשות מה שהורוני מוריי כאלו לא שמעתי קולם בהורותם אותי <b>ולמלמדי</b> והם אותם שלמדוני מוסר וחכמה <b>לא הטיתי אזני.</b>
<h3>פסוק יד</h3>
<b>כמעט הייתי בכל רע</b> ר"ל כפשע ביני ובין הרע וכמעט שהגיעני הרע בפרהסייא בתוך קהל ועדה. ואפשר שאמרו <b>בתוך קהל ועדה</b> דבק עם <b>ואמרת</b> כלומר ואמרת בתוך קהל ועדה איך שנאתי מוסר ותוכחת נאץ לבי ולא שמעתי לקול מורי ולמלמדי לא הטיתי אזני כמעט הייתי בכל רע.
<h3>פסוק טו</h3>
<b>שתה מים מבורך</b> אמר דרך משל כאדם האומר מה לך לחצוב בורות נשברים אשר לא יכילו המים. <b>שתה מים מבורך</b> והנמשל הוא מה לך לשגות באשה זרה תשגה באשת חיקך.
<b>ונוזלים מתוך בארך</b> ר"ל ושתה נוזלים מתוך בארך והענין שתתעסק באהבת אשתך ולא תתעסק באהבת זולתה ומתוך כך –
<h3>פסוק טז</h3>
<b>יפוצו מעיינותיך חוצה</b> ויפוצו <b>ברחובות פלגי מימיך</b> והענין שמקורך יהיה ברוך ולא יחסר בהתעסקך באהבת אשתך בלבד.
<h3>פסוק יז</h3>
והבנים אשר תלד <b>יהיו לך לבדך</b> כלומר יתיחשו אליך ולא ישבעו זרים כחך ולא יהיו עצביך בבית נכרי כמו הבנים שתלד הזרה שיתיחשו על שם זולתך.
<h3>פסוק יח</h3>
<b>יהי מקורך ברוך</b> כלומר המקור שלך יהיה שופע וברוך <b>ותשמח מאשת נעוריך</b> שהיא <b>אילת אהבים ויעלה</b> למודת <b>חן.</b>
או יהיה <b>ושמח מאשת נעורך</b> צווי והענין עשה שיהיה מקורך ברוך ולא יחסר בלכתך אחרי נשים נכריות וקום ושמח מאשת נעוריך שהיא <b>אילת אהבים ויעלת חן</b> ולא תחשוב שהיא לא תספיק לך <b>כי דדיה ירויך בכל עת</b> ולכן אם באת לשגות באהבת אשה תשגה באהבתה.
ואמר <b>תמיד</b> כלומר אחרי שלא תשגה באחרת הרשות בידך לשגות בה לרצונך. ואעפ"כ קורא התמדת חשקו אפי' באשתו שגגה.
<h3>פסוק כ</h3>
<b>ולמה תשגה בני ב</b>אשה <b>זרה ותחבק חיק</b> אשה <b>נכריה</b> אשר לא די מה שיש בה מן הסכנה מצד קרוביה אלא שיש בה מן החטא מה שכבר נודע. ואם תאמר מי רואינו ומי שומעינו –
<h3>פסוק כא</h3>
הלא ידעת <b>כי נוכח ה' דרכי איש</b> כלומ' כל דרכיו ופעולותיו של איש גלויות לפניו ית'. <b>וכל מעגלותיו מפלס</b> ר"ל שהוא ישקול בפלס חכמתו כל דרכיו של איש.
<h3>פסוק כב</h3>
<b>עונותיו ילכדונו את הרשע</b> ר"ל והעונות שיעשה הרשע הם ילכדוהו והענין שהוא נלכד בעבור עונותיו ובא <b>ילכדונו את הרשע</b> בשני סימנים כמו ותפתח ותראהו את הילד. ובחבלי חטאתו יתמך ר"ל שהוא יתלה בחבלי חטאתו. ואמר דרך משל כי האדם הגונב החבל הוא ראוי שיתלה בה. וכן החוטא הוא ראוי שיענש בסבת חטאו.
<h3>פסוק כג</h3>
<b>הוא ימות באין מוסר</b> ר"ל וסבת מותו היא בעבור שלא ישמע מוסר מוכיחיו ובעבור רוב אולתו ישגה מן הדרך הטוב.
ועל דרך האמת נאמר כי החכם הזה קרא הנפש הצומחת והנפש החיה זרה ונכריה וקרא אחרים וזרים ונכרים הכחות החמריות בעבור היותם זרות ונכריות מעצמות האדם כי האדם לא נתעצם בשתי הנפשות הנזכרות רק נתעצם בכח השכלי אשר בו ולפיכך אמר <b>הרחק מעליה דרכך ואל תקרב אל פתח ביתה.</b> והענין שלא תמשיך אחר תאוותיה ותענוגיה פן ישבעו זרים והם התאוות הגופניות ממה שהיה ראוי שישבע הכח השכלי וכמו שהיה ראוי שיהיו פעולתיך פעולות אלהיות יהיו פעולות זרות ונכריות. ובאמרו <b>ושנותיך לאכזרי ועצבך בבית נכרי</b> קרא יצר התאוה אכזרי ונכרי כי הוא סבת כל מרי וכל רע. <b>ונהמת באחריתך</b> ר"ל כי בהתקרב אחרית ימיך אשר תהיה מוכן אל הנסיעה ואשמותיך תהיינה צרורות עליך ותהיינה עונותיך על עצמותיך אז תנהום מפחדך מן הדין האלהי. <b>שתה מים מבורך</b> כלו' תתעסק בהשלמות נפשך המשכלת אשר היא לך לבדך <b>ושתה נוזלים מתוך בארך</b> ותקנה המושכולות שהם מזון נפשך ו<b>יפוצו מעיונותיך חוצה</b> שתועיל בהם גם כן זולתך. <b>יהיו לך לבדך</b> כלומ' וזה שתעשה מהשלמת נפשך יהיה תועלתך בלבד ותהייה נוטר כרמך ולא כרמי זולתך. <b>ואין לזרים אתך</b> ר"ל ואז לא יהיה עסקך לצורך דבר חוץ מעצמותך. <b>יהי מקורך ברוך</b> ר"ל ששכלך יגבר ויעדיף. <b>ושמח מאשת נעוריך</b> רוצה בו התעסק בהשלמת הנפש המשכלת אשר היא חלקך בחיים. ואמרו <b>דדיה ירווך בכל עת</b> בא לרמוז כי אם ישתדל האדם להוציא שכלו מן הכח האנושי אל הפועל ויעלה במדרגת סולם החכמה ישפיע עליו מן השכל שיעור שירווה צמאונו. ואמרו <b>באהבתה תשגה תמיד</b> ר"ל שלא יסחור כי אם סחרי החכמה ולא ישתעשע כי אם באהבתה. <b>ולמה תשגה בני בזרה</b> כלומר למה תשים כל פעולותיך נוטות אל אהבת הנפש המתאוה שהיא זרה מעצמותך. <b>ותחבק חיק נכריה</b> כלומ' ותדבק באהבת הנפש הבהמית שהיא נכריה ולא נתעצמת בה מצורף אל זה ש<b>נוכח עיני ה' דרכי איש</b> והטוב והרע שיעשהו האדם גלוי לפניו ויגמול על הטוב טוב ועל הרע רע. ואפשר שאמרו <b>שתה מים מבורך ונוזלים מתוך בארך</b> כלומ' כי מים עמוקים עצה בלב איש ואיש תבונה ידלנה. ואמר ואתה בן אדם שחננך האלהים שכל וחכמה ויש מים חיים ומים עמוקים נתונים בך בכח הוצא אותם לפועל ודלה המים החיים ההם ושתה מהם והשקה לזולתך. ובאמרו <b>שתה מים מבורך</b> רמז שיקנה הוא החכמה לצורך השלמת נפשו. ובאמרו <b>יפוצו מעינותך חוצה</b> רמז אל עשיית הנפשות. או יאמר הדבר שהוא בכח הוצא אותו אל הפועל כאדם האומר מעיין החכמה שהוא בלבך שימהו נובע ויצא לחוץ.
<h2>פרק ו</h2>
<h3>פסוק א</h3>
<b>בני אם ערבת לרעך.</b> ענין הערבות ידוע כי הוא דבר שמתערב אדם בו עם אחרים ללא צורך לו בו והוא שמשתעבד למלוה בדבר הלוה על מה שהלוהו ולא יגיע בו לערב הנאה כלל. ואשר ירגיל עצמו בשעבוד זה יכשל לעיתים שיכנס ערב בשביל איש זר שלא יבוא לפרוע חובו. ובא להזהיר בענין הערבות הנהוג בין בני אדם שלא ירגיל בו אדם ואמר <b>בני אם ערבת לרעך</b> וקרא המלוה <b>רעך</b> ויורה על זה אמרו <b>כי באת בכף רעך לך התרפס ורהב רעיך</b> שאין ספק שהוא קורא ריע במקום הזה המלוה. ור"ל <b>בני</b> אם עשית ערבות לאיש מן האנשים ונדרת לרעך שהוא המלוה לפרוע חוב האיש ההוא אם לא יפרעהו הוא ו<b>תקעת לזר</b> שהוא המלוה <b>כפך</b> לפורעו אם לא יפרעהו הוא לא תחשוב שלא עשית דבר גדול ושלא קיימת אסר חזק במה שערבת לרעך ובמה ש<b>תקעת לזר כפך</b> כי במעשה הזה אשר עשית <b>נוקשת</b> ואע"פ שלא עשית מעשה רק שדברת ב<b>אמרי פיך</b> ונתרצת להיות ערב נפלת בתוך מוקש ובעבור אמרי פיך אתה נלכד.
<h3>פסוק ג</h3>
<b>עשה זאת איפה בני והנצל</b> ר"ל עשה עצתי זאת בני אם תרצה להנצל ממוקשיך <b>כי</b> כבר <b>באת בכף רעך</b> ואין לך מנוס ממנו <b>לך התרפס ורהב ריעך.</b> או יהיה ביאור <b>כי באת בכף רעיך</b> בענין זה כלומר כאשר תבא לכף רעך שתתחייב לו הדבר בעבור ערבות ובעבור אי זו סבה שתהיה לך תתרפס כלומ' הכנע תחת כפות רגליו עד שירפוס אותך ברגליו.
<b>ורהב רעך</b> ר"ל ורהב רעך עליך כלומר המשילהו עליך. או יאמר פרע חובו והשליטהו בשלו.
<h3>פסוק ד</h3>
<b>אל תתן שינה לעיניך</b> ר"ל אל תתרשל בדבר רק תעשה כאדם שהוא חפץ לעשות דבר בחפץ גדול מרוב חשקו לא ינום ולא יישן עד עשותו ועד הקימו מזימות לבו.
<h3>פסוק ה</h3>
<b>הנצל כצבי מיד</b> ר"ל הנצל כמו שימהר הצבי להנצל מיד הצייד. או יאמר <b>הנצל כצבי מיד</b> בעל חובך ואם לא נזכר. או יהיה ביאור <b>מיד</b> מהרה על הדרך הנזכר בלשון רז"ל ועניינו השתדל להנצל מהרה ולצאת מתחת ידו.
<b>וכצפור מיד יקוש</b> ר"ל ותנצל מהרה כהנצל הצפור מיד יקוש. ואפשר כי מלת <b>יקוש</b> משרתת במקום שנים כאלו אמר הנצל כצבי מיד יקוש וכצפור מיד יקוש. ו<b>יקוש</b> הוא פעול במקום פועל כמו חץ שחוט שעניינו חץ שוחט וכן יקוש ענינו יוקש. ור"ל <b>הנצל</b> כמו הצפור הנמלט (באהבה) [במהרה] מיד האיש שנתן לפניו מוקש.
ואפשר שאמרו <b>בני אם ערבת לרעך תקעת לזר כפך.</b> ר"ל בני אם עשית ערבות אל המלוה בעבור איש מן האנשים שהיה רעך <b>ותקעת</b> בעבור <b>איש זר כפך</b> למלוה ונדרת לפורעו עשה כך וכך ולפיכך הזכיר הזר כלומ' אם ערבת לזר שלא יבא לפרוע חובו כי אם יפרע בעבור אחיו או קרובו אע"פ שהוא דבר קשה אינו בתכלית הרוע. ויעצהו החכם הזה בשני ענינים האחד מהם שאחר שנוקש ב<b>אמרי פיו</b> ונתרצה ללווה הזר לתקוע כף בשבילו ונלכד הטוב לו שלא יבא לריב עמו או להכעיסו על זה אבל יכנע לפניו ויתן גובה וגאוה לרעהו שהוא המלוה כדי שימחול עליו ויאריך לו הזמן עד שיוכל להכריח הלוה הרשע לשלם והוא מה שאמר <b>לך התרפס ורהב רעך</b> ורז"ל אמרו על זה הרבה עליו רעים והביאם לומר זה היו"ד שכתוב ב<b>רעיך</b> והוא כאלו ורהב ברעיך. ועל דרך האמת היו"ד נוספת כמו שבאה במקומות רבים וכן נראה במסורת שכתב עליו לית מלא. סוף דבר העצה האחת הוא שיכנע הערב למלוה והשנית הוא שישתדל בכל כחו להוציא כל זמנו בחריצות להנצל מערבות. והוא שאמר <b>אל תתן שינה לעיניך ותנומה לעפעפיך הנצל כצבי</b> וגו'.
ולפי הדרך הנסתר כוונת הפסוקים האלה היא על האדם בעצמו בענין כחות נפשו. וה<b>זר</b> הוא יצר הרע כמו שאמרו רז"ל בפסוק לא יהיה בך אל זר. אי זהו אל זר שהוא בגופו של אדם הוי אומ' זה יצר הרע והוא הטבע החמרי החיוני. וכשהטבע ההוא הוא רע הוא לוה ואינו משלם ועליו אמר נעים זמירות לוה רשע ולא ישלם. וזה לפי שידוע שהלוה נוטל משל אחר והטבע החיוני נוטל לפעמים מהריע שהוא השפע השכלי אשר הוא הדבוק אשר בין האדם ובין בוראו יתעלה שעליו נאמר רעך וריע אביך אל תעזוב. וכשהכח השכלי משתדל בצורך ההוא הגופני והוא מתרשל בפעולתו ונטל לעצמו אז הכח ההוא החמרי לוה מהריע והשכלי ערב. וכשהלוה רע הוא לוה ואינו משלם רוצה בו שאינו מניח דבר מתאוותיו לממשלת הריע ההוא ולא ישים תשוקתו אליו כמו שבקש ממנו באמרו ואליך תשוקתו ואתה תמשול בו. ואלו היתה תשוקתו אליו על הדרך שבא יי נגדך כל תאותי והוא שיקח הנאותיו לשם שמים ויניח תאותיו לממשלת הראוי למשול כמו שכתב החכם עשיר ברשים ימשול ועבד לוה לאיש מלוה. והרשים לפי המשל הם שאר הכחות ואז הלוה ההוא הוא עבד למלוה כראוי לו ואז יהיה פורע חובו ומשלם גמול למלוה כי כשם שהוא לוה דינר אחד לצורך עמידת הכח החיוני כן הוא מלוה לקיום הכח השכלי. והוא שאמר מלוה יי חונן דל וגמולו ישלם לו ר"ל כי החונן הדל והוא הילד המסכן הידוע הוא מלוה יי. והודיע באמרו <b>בני אם ערבת לרעך תקעת לזר כפך</b> שאם היצר הרע לווה מן האלוהי לצורך עמידת הכח החיוני שלא יתרשל האדם להשיב אל החלק השכלי הדבר אשר לוקח ממנו ויכניע יצרו וימשיל הריע שהוא השפע השכלי כפי המכוון מן האדם כאמרו ואתה תמשול בו.
<h3>פסוק ו</h3>
<b>לך אל נמלה עצל</b> אמר חשוב בשכלך אתה המתרשל במעשיך ענין הנמלה וקנה ממנה עצה וזריזות. או יאמר לעצל אחרי שאין בך שכל וחכמה לחשוב בלבך ענין זריזות הנמלה לך עד שתמצא הנמלה ותראה בעיניך זריזותה ואולי כי אז תקנה חכמה לנפשך.
<b>ראה דרכיה</b> ר"ל ראה הנהגותיה ופעולותיה ותקנה חכמה ומלת <b>וחכם</b> הוא צווי במקום עתיד ועניינו ראה דרכיה ותחכם כמו עלה ומות בהר שעניינו עלה בהר ותמות שם.
ואמר <b>דרכיה</b> לשון רבים ולא אמר דרכה לרמוז כי יש במעשיה ענינים רבים נעשים על צד הערמה והזריזות הן לפנות מקומותיהם מרקבון הבר ומפגריהן והן מצבירת הבר והן לראות באיזה ענין יצברוהו ואיך יתחכמו לשאת הבר וכשלא יוכלו לו על צורה אחת ישאוהו על צורות שונות אע"פ שאלו הפעולות לא יבאו מאתה מערמה וחכמה שיהיה בה על דרך האמת רק היא מהתחלה טבעית חנן לה הטבע זה הזריזות ואלה הפעולות כמו שחנן לעכביש האריגה לצוד ציד להביא ולדבורים הבנין ועשיית הדבש ולפי שיראה בהתחלת העיון שיהיו מפאת ערמה וזריזות ייחסו לה זריזות וערמה. והשתכל שלא אמר ראה חכמתה או זריזותה רק אמר ראה דרכיה וחכם וענינו ראה הדרכים שהיא מתנהגת לפי טבעה ותקנה חכמה לנפשך בעבורם. ואפשר כי אמרו <b>דרכיה</b> בלשון רבים בא לרמוז כי יש לה שני דרכים הדרך האחד שהיא הולכת דרך ישר כשאר הבעלי חיים. והדרך השנית שהיא הולכת אחרונית והוא בעת שלא תוכל לשאת הבר בהליכתה הישר אז תלך אחורנית ותקל עליה נשיאת הבר על זאת הצורה.
<h3>פסוק ז</h3>
<b>אשר אין לה קצין שוטר ומושל</b> ר"ל שאין להן מנהיג ינהיגהם על דרך החכמה. ועם כל זה –
<h3>פסוק ח</h3>
<b>תכין בקיץ לחמה אגרה בקציר מאכלה</b> כלומ' שהיא תכין בזמן הקיץ מה שתאכל כל החורף. וכן תאגור בעת הקציר והוא הזמן אשר תמצא התבואה בשדות מה שתאכל כל השנה.
<h3>פסוק ט</h3>
ואחרי שהזכיר אשר תראה כל זאת הפעולה בבריה שפלה אין לה שכל ואין לה מנהיג שינהיגנה. אתה העצל שיש לך שכל ומנהיגים ומעוררים <b>עד מתי תשכב במטתך</b> ו<b>מתי תקום משנתך</b> להשתדל על מחיתך. ואפשר שכוון לומר עד מתי תבקש לך המנוחה ומתי תקיץ משנת העצלה.
<h3>פסוק י</h3>
<b>מעט שנות מעט תנומות</b> כלומ' הלא ידעת אתה העצל כי מי שיפסיד זמנו קצת בשינה וקצת בתנומה וקצת <b>בחבוק ידים לשכב</b> על דרך המנוחה ואפי' בלא שינה יבוא עטיו ורישו כביאת האיש המהלך ברגליו דרך שליחות שהוא ברעש וברוגז יגמא ארץ <b>ומחסורך</b> יקדים ויבוא קל חיש כמרוצת האיש שירוץ בסוסו במגינו.
או יהיה אמרו מעט שינות וגו' עצה טובה שנותן אל העצל כלומ' עד מתי תרבה לישן ומתי תקום משנתך אין זה מדרך הנכון. אמנם הדרך הנכונה היא להתנהג האדם במיעוט שינה ובמיעוט תנומה ובמיעוט חבוק ידים לשכב ואם את הדבר הזה תעשה יסתר ענייך ויתרחק ממך כהתרחק האיש ההולך במרוצה ובמרוצת האיש שירוץ עם מגינו ולפי זה הפירוש יהיה <b>ובא</b> מן ובא השמש וטהר. ואמר החכם זה המשל להעיר האדם המתרשל מהמציא טרף לביתו שהוא יקנה ערמה וזריזות ממה שיראה מענין הנמלה וכן יתעורר מי שיש לו לב בראותו שהנמלה תכין בקיץ לחמה כדי שיספיק לה לאכול בחורף לקנות הוא מן ההון בימי חרפו מה שיספיק לו לימי זקנתו. וכן יתעורר האדם השלם לקנות מן החכמה בזריזות בימי חרפו שהוא הזמן הראוי לקנות חכמה בטרם שיגיעו הימים אשר יאמר אין לי בהם חפץ וכן יתעורר כל בעל שכל להכין לו צידה אל הדרך הרחוקה בצאתו מן העולם הזה אל העולם הבא כי אנו רואים כי האדם שיכוון ללכת מהלך יום יכין לו צידה מה שתספיק לו לאותו היום. וכן יורדי הים באניות יכינו להם צידה אל ימים ושבועות וחדשים ואיך לא יתעורר המקצר בעבודת בוראו ובהשלמת נפשו ולא ישיב אל לבו כי הוא מעותד אל הנסיעה הגדולה והרחוקה ומה היא הצידה אשר יכין אל הדרך ההיא. ולו יקרא האדם לפני שופט יחרד לבבו ואיך לא תאחזנו פלצות והננו קרואים למשפט לפני מלך מלכי המלכים היודע מצפון לבבינו התרה בנו כמה וכמה ואין מידו מציל ולכן אמר החכם הזה עד מתי אתה המתרשל בהשלמת נפשך ובעבודת בוראך תשכב ותשתקע באהבת העולם ומתי תניח הבלי הנעורים הלא ידעת כי מי שיפסיד זמנו בתאוות העולם ימהר עניותו שהוא עניות דעתו וקל חיש יבוא.
<h3>פסוק יב</h3>
<b>אדם בליעל</b> יאמר הפסוק הזה כי האיש שמעשיו רעים עד שראוי שיקרא בעבורם <b>אדם בליעל</b> ו<b>איש און.</b> מדרכו הוא מתנהג במידת עקשות פה והענין שהוא עקש באמרי פיו שכל דבריו הם נאמרים על דרך העקשות ולא על דרך יושר ואמת.
<h3>פסוק יג</h3>
ומדרכו גם כן שבמקומות שאינו יכול להראות רשעו ועקשותו בפיו לפי שהוא רוצה להסתיר עקשותו ומצפון לבו בקרבו הוא <b>קורץ בעיניו</b> לרמוז בעיניו הרשע העול הצפון בלבו ולא יוכל לגלותו בפיו וכן במקומות שהוא ירא לקרוץ בעיניו פן ירגישו אחרים עליו הוא <b>מולל ברגליו.</b> ובמקומות שהוא רוצה להראות מצפון לבו הוא <b>מורה</b> אותו <b>באצבעותיו.</b>
<h3>פסוק יד</h3>
<b>תהפוכות בלבו</b> ר"ל שהוא חושב לעולם דברים שהם הפכיים ונגדיים אל האמת וליישוב העולם.
<b>חורש רע בכל עת</b> ר"ל שהוא מעמיק לחשוב רע על זולתו לדמיון האדם החורש ומעמיק לחפור הארץ.
<b>מדינים ישלח</b> ר"ל שהוא משלח מדנים ומדינים בין האנשים.
<h3>פסוק טו</h3>
<b>על כן פתאום יבא אידו</b> ר"ל בעבור רעתו והיותו רע לשמים ורע לבריות בפתע פתאום יבא שברו כי מטבע העולם שבהמצא איש על זאת התכונה הרעה יקומו עליו ויכריתוהו. ואם אין זה יחולו עליו הענשים האלהיים. וקרא החכם הזה הרמיזה שירמוז האיש בעיניו להורות על דבר מהדברים קריצה והרמיזה שירמוז ברגליו מלילה. והרמיזה שיעשה בידו הוראה והוא אמרו מורה באצבעותיו והוא מענין את מי יורה דיעה. ואפשר שלשון קורץ נגזר מן קרץ מצפון שענינו השחיטה והחתיכה ומולל נגזר מן כל המוללו מריח ריחו. ומורה באצבעותיו נגזר מן ירה ויור. ובעבור היות הרשע הרומז בעיניו או מולל ברגליו או מורה באצבעותיו מזיק וחובל באחרים כי דברי נרגן ורמיזותיו הם כמתלהמים. והם ירדו חדרי בטן אמר קורץ בעיניו כלומ' שוחט ומכה חבירו ברמיזת עיניו. וכן הוא מולל חבירו ומכאיבו ברמיזת רגליו וכן הוא מורה חצציו בלב ויכרו ברמיזת ידיו.
<h3>פסוק טז</h3>
<b>שש הנה שנא ה'</b> אמר כי ששה דברים הם שהם שנואים בעיני ה' ית' ואם תחבר אליהם אחר יהיו עמו שבעה אשר כולם הם <b>תועבת נפשו</b> שהוא רצונו ית'.
<h3>פסוק יז</h3>
<b>עינים רמות</b> לפי פשוטו קורא עינים רמות האיש שהוא רום עינים ועניינו גבה לב. ויש לדעת כי הגאות יהיה על כמה פנים מהם שיקרא עינים רמות או רום עינים והוא האיש שתהיה נכרת גאות לבו בעיניו ובהבטתו כי בהבטתו יכירו האנשים בו מדת הגאות. ויש גאוה שיוכר בעליה בהלוכו והוא הנקרא רגל גאוה והענין שיתהלך בגאוה ויש שיוכר גאותו בדבורו מכל מקום בכולם גאותם תקועה בלב אלא שבזה יראו סעפי הגאוה בלשון ובזה יראו על העינים ובזה בהלוכו ואמר החכם הזה כי ה' ית' שונא הגאות לפי שהגאוה תורה על טבע רע בתכלית הרוע כי היא תורה כי בעליה לא יכיר ערך עצמו ותגדל מעלתו בעיניו ולפי' תקטן בעיניו מעלת זולתו עד שיתגאה עליהם ולא הכיר הסכל המתגאה ערך כל כדור הארץ וכל מה שיש בה מצמח ובעל חיים ואדם ואל הגופים השמימיים וכל שכן אל הצורות הנכבדות קדושים מלאכי עליון די מדרהון עם בשרא לא איתוהי. אז יחדל מגאותו ויכנע לבבו הערל וידע כי אך הבל כל אדם וכל שכן הוא לבדו ולפי' אמ' כי מי שיתגאה הוא תועבת נפשו ית'.
ועל דרך נסתרו נאמ' כי קרא <b>עינים רמות</b> בעת שישים אדם עיונו בדברים רמים מאד ר"ל שהם רחוקים מהשגת השכל האנושי ויעבור הגבול בעיונו בחקרו מה למעלה ומה למטה מה לפנים ומה לאחור וכיוצא באלו מהענינים הרמים והנשאים בהן מעמד שכל. ואמר כי מי שיחקור בשכלו על הענינים הנעלמים אשר לא יגיע אליהם השכל האנושי הוא נתעב בעיני ה' ית' לפי שההריסה תביאהו להשומם או להאמין אמונה כוזבת או נפסדת. גם אפשר שקרא עינים רמות הכופר בהשגחה והענין שיאמין שלא תהיה השגחת ה' ית' עוברת מגלגל הירח ולמטה וקרא בעל הדעת הזה <b>עינים רמות</b> בעבור שיחשוב כי עיני השגחתו ית' שהם על דרך האמת משוטטים בכל הארץ ומשגיחים אפילו על השפל שבנמצאות השפלות יהיו רמות כלומ' למעלת האלהות ורוממותו יחשוב שלא ישגיח בשפלים ולא ידעו כי רם ה' ושפל יראה ואם נסק שמים שם מרכבות כבודו ואם נציע שאול משפטיו תהום רבה ולפי' אמר כי מי שיחשוב שבעבור רוממות האלוה ית' שמו עיני השגחתו הם רמות מהשגיח בשפלים הוא תועבה לפניו ית' ועל זה הענין רמז דוד המלך ע"ה באמרו אמרו לאלהים מה נורא מעשיך ברוב עוזך יכחשו לך אויביך כלומר כדי לייחש לך רוב עוז ורוב רוממות יכחישו היות השגחתך בעולם הזה השפל אויביך וקרא אויביו המתחכמים ההולכים אחר דיעותיהם וסברותיהם ולא יאמינו דברי התורה והנביאים המעידים על היות ההשגחה בכל הנמצאות השפלות.
ואחרי שהזכיר הדבר הראשון מהדברים שהם תועבה לפניו ית' והוא אמרו <b>עינים רמות.</b> הזכיר הדבר השני והוא <b>לשון שקר</b> ולפי פשוטו יאמר כי השקר הוא דבר נתעב בעיניו ית' ולפי שהוא רחוק ממעלתו ית' המרחק הקצה כי האלוה ית' הוא האמת האמתי אשר נתן לכל נמצא זולתו האמיתות. והאמתות נאמר עליו ית' ועל זולתו בשתוף השם בלבד כי הוא ית' הנמצא האמיתי אשר כל הנמצאים צריכים לו והוא ית' אינו צריך להם ולא לאחד מהם ולפיכך אין אמתתו כאמתת אחד מהם והוא שהנביא אומר הנביא וה' אלהי' אמת הוא אמת ואין לאחר אמת כאמתתו. והוא שהתורה אומרת אין עוד מלבדו כלומ' אין שם מצוי ראשון אמת מלבדו כמותו ואחר שהוא ית' שמו האמת האמתי אשר נתן לכל בעל אמתות האמתות יש להאמין שאין דבר נתעב לפניו כמו הדבר שהו הפכי אל האמת והוא השקר. ואפשר שקרא לשון שקר האיש שיורה לבני האדם דיעות בלתי אמתיות ויתן אמונות כוזבות ודיעות נפסדות לבני האדם.
והזכיר אחרי כן הדבר השלישי הנתעב בעיניו ית' והוא <b>וידים שופכות דם נקי</b> ואמר כי האיש השופך דם האיש הנקי והצדיק על לא חמס בכפיו הוא שנאוי ומשוקץ בעיניו ית' וזה כי ה' ית' ברא האדם כדי שיעבדהו ומי שיהרוג אותו ויגרשהו מעבודת אלהיו תשוב נפש הנהרג אל האלהים ותאמר כי פלוני גרשו מעבודתו ואין אדם בעולם שלא יחרה אפו על כיוצא בזה וכל שכן מלך מלכי המלכים הקב"ה. ולפי זה הפי' יהיה <b>נקי</b> תואר אל האדם כלומ' שופכות דם איש נקי במעשיו. ואפשר שיהיה <b>נקי</b> תאר לדם ובעבור היות הפעולות האנושיות מיוחשות אל הרוח והרוח הוא האיד העולה מן הדם והוא הנושא אל הכחות. ובהיות הדם נקי יתחייב ממנו רוח נקי נושא לכחות נכבדות. קרא האיש בעל פעולות נכבדות דם נקי כי על הרוב איש כזה יהיה דמו בטבע נקי ולפי' היה רוחו נושא לכחות נכבדות. ובאמרו שופכות דם נקי נרמז ממנו האיש בעל המעשים הנכבדים שדמו נקי. ואפשר שקרא החלק השכלי מכחות הנפש נקי והכח הזה השכלי המכוון ממנו הוא שיצא מן הכח האנושי אל הפועל האלהי והוא שימלוך על כחות הגוף וישלים המכוון ממנו. ומי שימליך המלך זקן וכסיל ויעביד שכלו לתאותו הוא שופך דמו כלומ' הורג ומאבד הכח השכלי וזה שהכח הזה השכלי בעת שלא יצא אל הפועל הוא איננו מן הכוחות הגופניות עד שיפסד בהפסד נושאו שהוא הגוף רק בעת שתשק ערפה לחמותה ותפנה אליה עורף הכח הזה ישאר קיים על דרך ורות דבקה בה ויהיה מגורש מעולמו מעותד אל העונש הרוחני אם אין עליו מלאך מליץ אחד מני אלף לאמר פדעהו מרדת שחת מצאתי כופר ולפיכך אמר כי האיש שיאבד בפעלותיו הרעות זה הכח השכלי ותחת היות מכוון ממנו שימלוך על כל כחות הנפש והגוף יעבידהו ויבכר את בן האהובה על פני בן השנואה הבכור עד שיגרום אבידתו הוא נתעב בעיני ה' ית' וזה רצה באמרו <b>וידים שופכות דם נקי.</b>
<h3>פסוק יח</h3>
והזכיר אחרי כן הדבר הרביעי הנתעב בעיני ה' ית' והוא אמ' <b>לב חורש מחשבות און.</b> ואמר כי בעת שהלב שהוא מקור השכל ומבוע הכחות אשר המכוון ממנו הוא שיפעל פעולות אנושיות רחוקים מן הבהמות ויפעול פעולות בהמיות זהו דבר שהוא נתעב בעיניו ית' לפי שהוא מכוון בפעלותיו הפך מה שכוון בהם ה' ית'.
והזכיר אחרי כן הדבר החמשי הנתעב בעיניו ית' והוא אמרו <b>רגלים ממהרות לרוץ לרעה</b> והוא האיש אשר רגליו ממהרות לרוץ לעשות רעה ובעבור היות רגל שם משותף ויאמר על הסבה כמו ויברך ה' אותך לרגלי שענינו בסבתי נוכל לומר שקרא הסבות המביאות לכל רע ולכל מרי רגלים ממהרות לרוץ לרעה ואמר כי האיש המסבב סבות להביא רע ונזק לנפשו ולזולתו הוא נתעב בעיניו ית'.
<h3>פסוק יט</h3>
והזכיר אחרי כן הדבר הששי הנתעב בעיניו ית' והוא אמ' <b>יפיח כזבים עד שקר</b> ור"ל כי העד שקר שהוא מעיד דברי כזבים על רעהו הוא נתעב בעיניו ית' לשתי סבות האחד שהוא גורם היזק לרעהו במעשה הרע הזה על לא חמס בכפיו אחר שהדבר שיעיד עליו הוא שקר. והשנית בעבור היות השקר אפי' במקום שלא יגרום היזק לאחר דבר שנאוי ומשוקץ מאוד לרחקו מהאלהים ית' שמו אשר הוא האמת כאשר זכרנו. גם אפשר שקרא בעל חכמת ההטעאה ואשר יכוון להטעות בני אדם בהקדמות כוזבות אשר יעשם. יפיח כזבים עד שקר כלומ' שהוא מפיח ומדבר כזבים בסבת הקדמה מוטעת שהיא הנרמזת מעד שקר כי כמו שעל פי עדות עד שקר יצא המשפט מעוקל כן בסבת הקדמה כוזבת תהיה התולדה כוזבת גם כן ואמר החכם הזה כי זה הדבר הוא שנאוי ונתעב בעבור היותו סבה לנתינת אמונה כוזבת ודעת בלתי אמתי.
והזכיר אחרי כן הדבר השביעי הנתעב בעיניו ית' והוא אמרו <b>ומשלח מדנים בין אחים</b> והוא הרכיל שהא שונא בדבר שהוא שומע מן האחד ומגלה אותו אל האחר. ומתוך כך יתחדש ריב ביניהם וזהו דבר נתעב בעיניו ית' מפני שהרכיל אע"פ שלא יעשה בידיו ההיזק לחבירו אחרי שהוא גורם לו ההיזק ההוא בדברי פיו הוא כאלו חבל בו בעצמו כי אין הפרש בין המזיק ובין הגורם ההיזק אחרי שבסבתו יתחדש ההיזק ההוא.
<h3>פסוק כ</h3>
<b>נצור</b> יאמר לפי פשוטו שראוי לאדם שישמור מצות אביו ואל יטוש תורת אמו ולפי שהאם על הרוב אין לה שכל כמו האיש לא אמר שישמור תורת אמו רק אמר שלא יטוש אותה רק יתבונן במה שתורה אותו אמו ואם תורה אותו דרך ישר יכוון אליו.
<h3>פסוק כא</h3>
ואמר <b>קשרם על לבך תמיד</b> כלומ' קשור מצות אביך ותורת אמך על לבך תמיד והענין שלא יסירם מלבו ויענדם על גרגרותיו כלומ' שיקשרם להיות לו לתכשיט של נוי במקום הענקים הנתונים על הגרגרת והענין שיהגה בהם יומם ולילה.
<h3>פסוק כב</h3>
ואמ' אחר זה <b>בתהלכך תנחה אותך</b> כלומ' עשה שמצות אביך ותורת אמך תהיה כל אחד מהם שמורה בלבך עד שבעת הלוכך בדרך <b>תנחה אותך</b> והענין שתהיה אז שמורה בלבך וכן <b>בשכבך תשמור עליך</b> ר"ל שאפי' בעת שתשכב לא תסיח דעתך ממנה וכן בעת שתקיץ תהיה בפיך ובלבך כאילו היא תשיח ותדבר עמך.
<h3>פסוק כג</h3>
ונתן הסבה בזה ואמר <b>כי נר מצוה ותורה אור</b> כלומ' המצוה שיצוה אותה אביך תהיה לך במקום נר לשמור אותך ממחשכי הנהגותך שלא תכשל בהם. וכן תורת אמך תהיה לך לאור והתוכחות של מוסר שייסרוך ידריכוך אל דרך חיים וכלל בזה החיים הזמניים והחיים הנצחיים.
או ר"ל באמרו <b>בתהלכך תנחה אותך</b> כלומ' מצות אביך ותורת אמך כל אחד מהם תנחה אותך באורח מישור ותהיה עמך בכל דרכיך להצילך. וכן בעת שכבך היא <b>תשמור עליך</b> שלא יגע בך רע. ובעת היקיצה היא תשיח עמך ליישרך ולהנהיגך באורח מישור. והענין כי בהתנהגך על פי עצתם ועל פי מוסרם תנצל מכל היזק ומכל דבר רע. ועל דרך נסתרו נאמר כי קרא במקום הזה השכל אב והתורה והמצוה קרא תורת אם לפי שהיא התורה שקבלה אומתינו ואמר שראוי אל האדם שישמור מצות השכל וימליכנו על כל כחות הגוף והנפש וישים כל יצוריו סרים אל משמעתו ובאים בבריתו ולא יעברו מצות השכל בדבר מהדברים ועם כל זה ראוי שישמר תורת אלהיו ולא יטשנה רק תהיה שמורה בלבו ויהיו מצות השכל והתורה קשורים על לבו ועל גרגרותיו. והענין שלא יסורו מלבו ויתפאר בעשותו מה שיחייבו השכל והתורה כמו שיתפאר האיש בענקים אשר על גרגרותיו. ואמר אחר זה <b>בהתהלך תנחה אותך</b> כלומ' המצות והחוקים אשר יחייבו התורה והשכל יישירו פעולותיך והנהגותיך וינחו אותך באורח מישור בהתהלכך בין החיים בעולם הזה. וכן בעת שתשכב עם אבותיך והוא רמז אל המיתה הפעלים שתפעול על ידי מצות השכל וחוקי התורה ישמרו נפשך מן העונש הרוחני בהיותך בעולם הנשמות ולא יסור התענוג ההוא הרוחני ממך עד אשר תקיץ ותעמוד לגורלך לקץ הימין והוא זמן תחיית המתים. ואמר <b>כי נר מצוה ותורה אור</b> הוא נתינת סבה לאמרו בהתהלכך תנחה אותך כלומ' הסבה שאני אומ' כי מצות השכל וחוקי התורה יישירו הנהגות האדם ופעלו בעולם הזה. הוא כי המצוה שיצוה השכל והתורה הוא נר שבו יראה האדם וישקול פעולותיו ויישיר אותם ולולי השכל והתורה שיאירו שכל האדם ממחשכי הזמן היו פעולות אדם והנהגותיו הולכות על סדר בלתי נאות. ואמרו <b>ותורה אור</b> הוא נתינת סבה לאמרו <b>בשכבך תשמור עליך</b> כלומ' הסבה שאני אומר כי מצות השכל וחוקי התורה ישמרו נפש האדם אחרי המות מן העונש הרוחני הוא שהתורה ר"ל מה שיורו מצות השכל וחוקי התורה הם אור הנפש. ולפיכך בהתנהג האדם על פי עצתם ומוסרם תהיה הנפש באור הגדול בעולם הנשמות. ואמרו <b>ודרך חיים תוכחות מוסר</b> הוא נתינת סבה לאמרו והקיצות היא תשיחך כלומ' הסבה שאני אומר כי מצות השכל וחוקי התורה יסמכו נפש האדם בעולם הנשמות עד התחייה היא כי תוכחות המוסר שיוכיחו התורה והשכל הם הדרך להגיע אל דרך החיים והוא זמן התחייה. גם אפשר שהחכם הזה כוון באמרו <b>כי נר מצוה ותורה אור</b> להזכיר מעלת מצות התורה על הערת השכל וקרא מצוה העבודה והכניעה שתהיה מחמת הערת השכל ודרך הראייה קרובה אל ה' ית' ורצויה לפניו יותר מהערת התורה הן בעבור כי היא לא תהיה מיוחדת כי אם לשם שמים לא יתערב בה שום חונף ולא זיוף מצד שיתפאר בה. והן שהיא לא תהיה כי אם לנדיבות הנפש ורצותה להשתדל בכל יכולתה בעבודת אלוהיה לשמו. והן שהעבודה שתהיה מן השכל הצפון בלב כפלים ממה שנראה ממנה על האברים והן שהעבודה הבאה מהערת התורה היא מבוא אל העבודה הבאה מהערת השכל. והעבודה הבאה מהערת השכל היא לשמו ית' לא לייחול גמול ולא ליראת עונש. והן שמצות השכל אין להם קץ ותכלית כמצות התורה והן שהעבודה הבאה מהערת השכל בטוח בעליה מהכשל בה כי הנפש אינה נמשכת אליה אלא אחר הנחת תאות הגוף והגברת השכל עליה ושמושו בה כחפצו ורצונו ולפי שהעבודה הבאה מחמת הערת השכל גדלו מעלותיה הנזכרות בא לומר שלא תניח ההערה התורית ולבזות אותה כי עם כל זה מעלות התורה רבות ונשאות. ולפיכך בא להעיר זה החכם אנשי החכמה ואמ' <b>כי נר מצוה ותורה אור</b> וזה כי העניינים המצריכים להערת התורה רבים. אחד מהם כי האדם הוא מחובר מגוף ונפש ויש במדותיו מה שיביאוהו להתמכר בהנאות ולשקוע בתאוות הבהמיות ולנתק קשר השכל מעליו. ויש בו גם כן מדות שיביאהו למאוס בעולם ולהניח יישובו מפני התהפכות עניניו בו והתמדת הפגעים והיגונות עליו ולנטות אל העולם הרחוני. ושתי העצות אינם משובחות מפני שהאחת מביאה להפסד סדר בני אדם והשנית מביאה להפסד הנפש והגוף ומחמלת הבורא ועוצם טובתו על האדם שחננו מה שיתקן בו ענייניו ויכונן בו דרכיו בשני העולמים בסדר אמצעי בין השכל והתאוה והיא התורה הנאמנה השומרת הצדק שמרחקת האדם מתאותיו ושומרת לו גמולו באחריתו. ולפי' אמר זה החכם כי נר מצוה ותורה אור. ועוד כי הערת השכל אינה גוררת חיובי מעשה עבודת ה' ית' מתפילה וצום וצדקה ומעשר וגמילת חסדים ואין אדם מגיע בה לידיעת גבולי העונשים אשר יתחייב בהם המקצר. ומפני זה הוצרכנו לנר המצוה ולאור התורה לסדר העניינים המכוונים ולהגבילם. ועוד כי ההערה השכלית אינה כוללת כל האנשים מפני קוצר מחשבת קצתם ויתרון על קצתם. והערת התורה כוללת כל מה שהגיע לתנאי הצווי על דרך שוה. ואם הם חלוקים בהבנתם אותה. והערת השכל מתחלפת בהתחלף הכרת האדם אמנם הערת התורה כאשר זכרנו אינה מתחלפת בעצמה אבל צורתה צורה אחת שוה לכל לנער ולזקן ולכסיל ולמשכיל. ועוד כי מן הידוע כי בני האדם חייבים בעבודה כפי מעלות טובות האל עליהם ובכל דור מתחדשות סבות לעם זולתי עם אחר מביאות וגורמות שיוחדו בטובה מה' ית' וצריך בעבודה שיתייחדו הם בתוספת עבודת הבורא מבלעדי שאר העמים. ואין דרך לדעת מצד השכל לבדו כאשר ה' ית' בחר בנו והוציאנו ממצרים וקרע לנו את הים וכהנה רבות אין מספר ולא נגלה לנו זה רק באמצעות אור התורה. ועוד כי ההערה התוריי' היא הקדמה ומבוא אל הערת השכל בעבור צורך האדם בנערותו אל חנוך והנהגה ולמנוע תאוותיו עד שיחזק ויכון שכלו. וכן הנשים וקלי הדעת מן האנשים אינם נמשכים אחר הנהגת השכל והצריך הדוחק אל הנהגה בינונית שיסבלו אותה ולא יבצר מהם לעמוד בה ועל כן נוסדו התורות ונמצאו סובבות על קטבי ייחול הטובה והעונש. ולולי הנחת התורה ואורה הזורחת בלבבות לא היינו מגיעים אל הערת השכל כי אם בקושי. ועוד עם נר מצות השכל הוצרכנו אל אור התורה כי התורה כללה עניינים לא יוכל השכל לבאר אופני חיובם והם המצות השמעיות וכללים משרשי השכליות וזה היה בעבור שהיה העם אשר נתנה להם התורה בעת ההיא בענין גבירת התאוות הבהמיות עליהם ונחלשו מדעתם והכרתם מהבין הרבה מן השכליות ונתנה בהם התורה בזה מנהג אחד ושבו השכליות והשמעיות אצלם שוים בהערה עליהם ומי ששכלו והכרתו חזקים יתעורר עליהם ויקבלם על עצמו לשני הפנים ומי שנחלש שכלו מדרך חייובם יקבלם מצד התורה בלבד וינהג בהם מנהג השמעיות. ואחרי שלא יספיק לו נר שכלו ילך לאור התורה ומצותיה שדרכיה דרכי נועם וכל נתיבותיה שלום. ועוד כי התורה נגיע אליה באמצעות אדם שיראו על ידו אותות ומופתים שכל בני אדם שוים בהם מצד הרגשותיהם לא יוכלו לדחותם ויתברר להם מה שיבוא להם מצד ה' ית' במופתים מורגשים. וזאת תוספת על מה שהוטבעו עליו בשורש הבריאה והיצירה מן הערה השכלית ולפיכך הוציא החכם מצות השכל בשם נר והתורה בשם אור וזה מבואר.
<h3>פסוק כד</h3>
<b>לשמרך.</b> אחרי שהזכיר שנר השכל ואור התורה ותוכחות מוסר יביאו האדם אל החיים. אמר עוד יועילוך לשמרך מאשה בעלת רע ומן המאמרים החלקים אשר תדבר האשה הנכריה.
<h3>פסוק כה</h3>
ואמר <b>אל תחמוד יופיה בלבבך</b> ואל תסכים ותתפתה לדבריה עד שהיא <b>תקח אותך</b> בקריצת <b>עפעפיה.</b> או ר"ל אל תחמוד יופיה בלבבך אם תרצה שלא תקח אותך בעפעפיה. והענין שאם תחמוד אותה בלבך יהיה סבה שהיא תקח אותך בעפעפיה. או ר"ל ואל תקחך בעפעפיה כי היא לא בחיל ולא בכח תצטרך למשוך אותך אם תחמוד יפיה בלבבך כי אפי' לא תאחז בך אלא עם שתי עפעפיה תמשוך אותך לאי זה דרך שתחפוץ.
<h3>פסוק כו</h3>
<b>כי בעד אשה זונה עד ככר לחם</b> ר"ל כי בסבת אשה זונה יעני האדם עד שיחזור על הפתחים וישאל הלחם.
<b>ואשת איש נפש יקרה תצוד</b> ר"ל כי הניאוף שיהיה עם אשת איש יצוד נפש יקרה כלומ' יהיה סבת הכרת הנפש המשכלת מעולמה.
ועל דרך נסתר יאמר כי מצות השכל שהוא נר והתורה שהיא אור יועילוך להצילך מן החומר ותאוותיו ומתענוגי הנפש המתאוה אשר לא נתעצמת בה רק היא נכריה מעצמותך. ואמר <b>כי בעד אשה זונה עד ככר לחם</b> כלומ' אם תתפתה אל הנפש המתאווה תגיע אל העניות הגמור אשר אין עוני למעלה ממנו והוא חסרון השכל. ואמרו <b>אשת איש נפש יקרה תצוד</b> ר"ל החומר אשר הוא נמשל לאשת איש לפי שלא ימצא לעולם בלא צורה הוא יצוד נפש יקרה כלומ' הוא הוא סבת מרי האדם ואבוד הנפש המשכלת היקרה והכרתה מעולמה.
<h3>פסוק כז</h3>
<b>היחתה</b> כמו לחתות אש מיקוד. ואמר החכם כי כמו שהוא רחוק שימצא שישים האדם <b>אש בחיקו ולא תשרפנה בגדיו</b> וכמו שרחוק גם כן ש<b>יהלך איש</b> ברגליו <b>על הגחלים ולא תכוונה רגליו.</b> כן רחוק שימצא שינאף איש את אשת רעהו וינקה כי אם ירגיש הבעל או קרובי האשה יקחו את נקמתם ממנו. ואם אי[ש] זה הסתיר מעשיו מבני אדם הוא לא יכול להסתירם מה' ית' שמו כי בכל מקום עיני ה' צופות רעים וטובים ואין חשך ואין צלמות להסתר שם פועלי און והוא ית' לא ינקהו.
<h3>פסוק ל</h3>
<b>לא יבוזו לגנב כי יגנוב</b> אמר שאין ראוי שיבוזו לגנב בעת שיגנוב כדי למלאת נפשו הרעבה בלבד כי רעבון נפשו הביאהו אל הגניבה ההיא ולא אמר לא יבוזו לגנב סתם גם לא אמר לא יבוזו לגנב שיגנוב יותר מכדי אכלו רק אמר <b>לא יבוזו לגנב כי יגנוב למלא נפשו כי ירעב</b> כלומר לא יבוזו לו בעת שיגנוב בסבת רעבונו ובתנאי שלא יגנוב רק שיעור שימלא תאותו לעמוד כנגד רעבונו. אמנם בעת שיגנוב ולא יכריחהו רעב אל זה או אף אם יגנוב בעת רעבונו יותר מכדי רעבונו גנאי הוא לו ולפי' שם שני תנאים שלא יגנוב רק בעת ירעב וכדי שבעתו. ואין כונת המאמר שהמעשה הזה אינו לכלימה רק שלא יבזוהו האנשים. או יאמר שאין כלימת בעל המעשה הזה ככלימת נואף אשה שיזכיר אחר זה.
<h3>פסוק לא</h3>
<b>ונמצא ישלם שבעתים</b> ר"ל הסבה שלא יבוזו לגנב שיגנוב על תנאי הנזכר הוא שהדבר הזה יש לו תשלומין אפי' אם תמצא בידו הגניבה מה שאין כן בנואף אשת איש כי אם זה האיש שיגנוב בסבת רעבונו תמצא בידו הגניבה ישלם גניבתו. ואפי' אם ישלם שבע על גניבתו אפי' אם יתן כל הון ביתו בעבור גניבתו לא יפסיד בעבור זה גופו ולא יכניס עצמו בדבר ממית.
<h3>פסוק לב</h3>
אמנם האיש שהוא <b>נואף אשה</b> ר"ל אשת איש הוא <b>חסר לב</b> ר"ל חסר שכל. ומי שהוא חפץ בהשחתת עצמו הוא יעשה זאת האשמה. והזכיר אחר זה הרע הנמשך אחר המעשה ההוא. ואומר –
<h3>פסוק לג</h3>
<b>נגע וקלון ימצא</b> כלומר יכול להיות שישיגנו נגע כלומר חבורות פצע שיופצע מצד קרובי האשה ואם זה לא יהיה ימצא קלון והענין שיתפרסם קלונו אצל הכל ולפעמים ימצא שניהם הנגע והקלון כי לא יסור הקלון בסבת הנגע.
<b>וחרפתו</b> הכנוי במלת <b>וחרפתו</b> שב אל הנואף שהחרפה שתהיה לו בעבור שנאף עם אשת רעהו לא תשכח לעולם.
<h3>פסוק לד</h3>
<b>כי קנאה חמת גבר</b> ר"ל הסבה שזה הנואף הוא ימצא נגע וקלון היא כי דרך בני אדם לקנאות אל מי שינאף עם אשת חיקם והקנאה ההיא תהיה בחמה עזה ואם לא יעלה בידו להנקם יד ליד מן הנואף ויעברו ימי מספר לא תחשוב שהוא ישכח הקלון שעשית לו רק הוא ימתין זמן שיוכל להנקם ממנו. וזה רצה באומרו <b>לא יחמול ביום נקם.</b>
<h3>פסוק לה</h3>
<b>לא ישא פני כל כופר</b> ר"ל ולא יקרה לנואף מה שיקרה לגנב שהוא ישלם שבעתים או גם יצטרך לתת כל הון ביתו בעבור גניבתו יפטור מן הגניבה כי בעל האשה לא ישא פנים אל הכופר שיתן לו הנואף ואף אם יהיה כופר רב רב כופר לא יטהו ולא יאבה לשמוע בקול הנואף ולחמול עליו ואפי' בעת שירבה ליתן לו שוחד ולפיכך הוא יותר חסר כל מי שיביא עצמו לנאוף עם אשת איש ממי שיכניס עצמו לגנוב ממון חבירו. ואפשר שהכנוי במלת <b>וחרפתו לא תמחה</b> שב אל בעל האשה. ואמר כי הנואף ימצא נגע וקלון שיפצעוהו ויכלימוהו קרובי האשה. והאיש בעל האשה לא תמחה מציורו וממחשבתו החרפה שנעשת לו ויזכרה לעולם. והסבה היא <b>כי קנאה חמת גבר</b> כלומר כי האיש יקנא ותעלה חמתו על הנואף ולא יחמול עליו בעת שיוכל ליקח נקמתו ממנו.
ועל דרך נסתרו נאמר כי כוונת הפרשה הזאת היא לומר כי האיש הרעב והצמא לא רעב ללחם ולא צמא למים כי אם אל מי החכמה ואל לחמי התעודה ומרוב רעבונו והשתוקקו אל החכמות וקריאתו הספרים אשר לאנשי החכמה הקדומים יבוא לגנוב דעת בלתי אמתי והוא לא ידע ואשם והענין שהוא לא יכוון אל הדעת הבטל ההוא רק כשגגה שיוצאה מלפני השליט יזדמן שהוא יקח מן החכמות ההם הקדומות דעת בלתי אמתי והוא לא ירגיש עליו אין להאשימו כל כך כמו שיש להאשים ולבזות האיש המתרשל בקניית החכמה ולא ילמד חכמה מן החכמות ויתרשל בעבודת האלהים ובהשלמת נפשו וישאר בבהמותו והוא שקרא <b>נואף אשה</b> כלומר נמשך אחר החומר בכל עניניו ונתן הסבה בזה ואמר כי האיש שאינו משתדל בקניית החכמה אם יזדמן בקצת העתים שהוא יאמין דעת בטל בסבת עברו על ספרי החכמה הקדומים הוא לא הפסיד כל מעשהו מפני שאם יחטא בדבר אחד הוא קנה מן החכמה מה שהשיג בעבורה דעות אמתיות רבות אחרות. אמנם מי שהוא נמשך בכל ענייניו אחר תאותיו הוא משחית נפשו לגמרי כי מזון הנפש המשכלת הם המושכלות. ומי שימנעם מן הנפש ישחית אותה וימצא נגע וקלון בעולם הזה ועונש וכלמה בעולם הנשמות בעת שתהום כל העיר על הנפש המקצרת ותאמרנה הזאת נעמי כלו' הזאת היא שקוינו ממנה כל כך נעימות ושלימות. ונגע וקלון רמז אל העונש הרוחני המעותד לנפש המקצרת. אמנם המשתדל בקנין החכמה והוא מקצר בדבר מדבריה והוא הגונב לפי תומו דעת בלתי אמתי לא ישחית נפשו לגמרי. אמנם יגמל כפי קיצורו בדבר ההוא כי היה לו לקנות מן החכמה מה שלא ישאר עמו דעת בטל ולפיכך אמר <b>ונמצא ישלם שבעתיים</b> כלומר אפי' אם יענש על האמינו דעת בטל שבע על חטאתיו לא יגיע ענשו אל עונש הסכל אשר התרשל לגמרי מקנות החכמה. ואמרו <b>כי קנאה חמת גבר ולא יחמול ביום נקם לא ישא פני כל כופר ולא יאבה כי תרבה שחד.</b> בא לרמוז כי אל קנא ונוקם ה' ובעל חמה ואין לפניו לא עולה ולא שכחה ולא משוא פנים ולא מקח שחד.
<h2>פרק ז</h2>
<h3>פסוק א</h3>
אמר <b>בני שמור אמרי</b> בלבבך ומצותי יהיו צפונים ושמורים עמך.
<h3>פסוק ב</h3>
<b>שמור מצותי וחיה</b> ר"ל שמור מצותי אם תרצה לחיות והוא כאילו אמר ותחיה ובא על דרך ומות בהר שעניינו עלה ותמות.
<b>ותורתי כאישון עיניך</b> ר"ל ותורתי תשמור כאישון עיניך. ומלת <b>שמור</b> משמשת במקום שנים.
<h3>פסוק ג</h3>
<b>קשרם על אצבעותיך כתבם על לוח לבך</b> כלו' יהיו תמיד בין עיניך וקשורים בלבך כאלו יהיו קשורים על אצבעותיך וקשורים על לוח לבך.
<h3>פסוק ד</h3>
<b>אמור לחכמה אחותי את</b> עניינו אמור אל החכמה הנקראת בספר הזה חכמה סתם והיא החכמה האלהית אחותי את והענין שתתקרב אליה ביותר. אמנם אל חכמת הלמודים הנקראת בינה תקרא מודע כאלו הוא קרובך רחוק פחות מקרבת האחות והענין כי החכמה האלדית היא התכלית המכוון מן האדם. אמנם חכמת הלמודים היא צריכה מצד שהיא מחדדת השכל והיא כסולם לעלות אל חכמת הטבע וחכמת האלהות ואין טוב לאדם שיעמיק שכלו בחכמת הלמודים רק יקח ממנה מה שיספיק לו לצורך חכמת הטבע והאלהות.
<h3>פסוק ה</h3>
ואמר אחר זה <b>לשומרך מאשה זרה מנכריה אמריה החליקה</b> כלומר מצותי ואמרי והעסק בחכמה ובבינה יועילוך לשמרך מאשה זרה כלומר מהאמין אמנה כוזבת ואמנה נכריה מן האמת.
<h3>פסוק ו</h3>
ואמר אחר זה <b>כי בחלון ביתי בעד אשנבי נשקפתי וגו'</b> כלומר צריך לך זה צורך גדול כי ראיתי רבים מחסירי החכמה שנכשלו כמו שאמר לפנים והנה אשה לקראתו שית זונה ונצורת לב וגו'. או יהיה ביאור לשמרך מאשה זרה כלומ' שמצותי והחכמה והבינה יועילוך לשמרך מן החומר ותאותיו הנמשל לאשת איש זונה שלא תהיה ניסת אחריו כי ראיתי אנשים חסירי שכל שהם נסתים אחריו. וקרא אשה זרה ונכריה הנפש הצומחת והנפש המרגשת שהם זרות ונכריות והם חוץ מעצמות האדם כי האדם לא נתעצם בהם רק נתעצם בחלק השכלי מכחות הנפש ור"ל כי החכמה והבינה יועילוהו שימליך שכלו על תאותו ולא יבכר את בן האהובה על פני בן השנואה הבכור.
<b>כי בחלון</b> משפטו בחללון על דמיון בחצצון תמר ונבלע אחת מאותיות הכפל וגזרתו מדברי רבו' ז"ל חלולים חלולים חללו של עולם והקבוץ ממנו חלונות וכן חלונים.
<b>בעד אשנבי</b> שרשו שנב והאלף נוספת ופי' חלון ואמר כי הוא נשקף בעד החלון ובעד האשנב וראה מה שיזכיר אחר זה. והוא שראה בין ה<b>פתאים</b> וראה בתוך ה<b>בנים נער חסר לב</b> ר"ל חסר שכל.
<h3>פסוק ח</h3>
<b>עובר בשוק אצל פנה</b> ר"ל אצל פנתה ובא על דרך להיות פחם שענינו פחתם. והכנוי במל' <b>פנה</b> שב אל הזרה והנכריה.
<h3>פסוק י</h3>
<b>שית זונה</b> פירשו בו תכונת זונה.
<b>ונצורת לב</b> שרשו נצר ועניינו תכונת זונה מעמיקה בתרמית ונמנעת מהשיג ערמתה שמורה מההתפתות וכמוהו ונצורות ולא ידעתם שעניינו שמורות מהגיע אליהם ומעמוד עליהם נמנעות מדעת אותם ומהשקיף עליהם. וכן כעיר נצורה כלומ' שמורה שלא יגיעו אליה בני אדם ולא יצאו ממנה ואיננו רחוק שתהיה הנו"ן במלת <b>ונצורת לב</b> לבניין נפעל מלשון כי תצור על עיר.
<h3>פסוק יא</h3>
<b>הומייה</b> ר"ל שלא תדבר דבריה בנחת על דרך חכמה רק כצעקת הכסילים.
<b>וסוררת</b> שהיא כפרה סוררת לא שמעה בקול לא לקחה מוסר.
<b>בביתה לא ישכנו רגליה</b> והיא מסימני האשה הנואפת. כי האשה הצנועה תשב בירכתי הבית.
<h3>פסוק יג</h3>
<b>והחזיקה בו</b> ר"ל שזאת האשה הנזכרת בראותה הנער חסר לב עובר דרך אצל ביתה <b>החזיקה בו ונשקה לו.</b>
<b>העזה</b> פועל עבר מהבנין הכבד הנוסף מפעלי הכפל והענין שהיה לה עזות פנים לתבוע אותו בפה.
<h3>פסוק יד</h3>
ואמרה לו <b>זבחי שלמים עלי היום שלמתי נדרי</b> ר"ל מעתה אני חייבת להביא קרבן זבח שלמים
<h3>פסוק טו</h3>
<b>ועל כן יצאתי לקראתך לשחר פניך</b> ומצאתיך. או יאמר אני זבחתי היום זבח שלמים לפי ששלמתי נדרי שנדרתים לשעבר ובעבור שעשיתי זבח שלמים יצאתי לקראתך כדי למצוא אותך שתאכל עמי.
<h3>פסוק טז</h3>
<b>מרבדים רבדתי ערשי</b> מרבדים הם המסכים שמשימים נגד המטות ומחזק הענין הזה אמרו <b>חטובות אטון מצרים</b> ור"ל כי המרבדים והם המסכים תלויים במיתרים העשויים במצרים וגזרת <b>חטובות</b> מן וה' האמירך היום שתרגומו וה' חטבך יומא דין שעניינו רוממך והעלך ומזה נאמר לסעיף העליון אמיר.
ו<b>אטון</b> דומה לתרגום מיתריהם אשר הוא אטוניהון.
<h3>פסוק יז</h3>
<b>נפתי משכבי</b> פירשו אותו לפי עניינו כמו גשם נדבות תניף אלהים ועניינו הרויה וכאלו יאמר רויתי או הרויתי משכבי מ<b>מור</b> ומ<b>אהלים</b> ומ<b>קנמון.</b> ויש שפירשוהו מענין ונופת צופים.
<h3>פסוק יח</h3>
<b>לכה נרוה</b> ר"ל בא ונרוה יחד אנחנו הדודים ונעלוז בעניינים של אהבה. או יאמר <b>לכה נרוה</b> משעשוע ה<b>דודים עד הבקר.</b> או יהיה ביאור <b>דודים</b> אהבים. כמו שם אתן את דודי לך שעניינו אהבי ור"ל נרוה מחשק אהבים. ומלת <b>נתעלסה</b> עניינה השמחה. וזאת המלה היא שוה בסמ"ך ובזי"ן ובצד"י. כמו עלץ לבי בה'. עליזי גאותי לפי שהן קרובים במוצא.
<h3>פסוק יט</h3>
<b>כי אין האיש בביתו.</b> ר"ל כי בעלה איננו בביתו והלך דרך רחוקה ויוכל לעלוס עמה לבטח. ואפשר שר"ל והלך בדרך מזמן רחוק.
<h3>פסוק כ</h3>
<b>צרור הכסף לקח בידו</b> כלומר בעבור ששם בלבו ללכת דרך רחוקה לקח צרור הכסף להוצאה.
<b>ליום הכסא.</b> ר"ל ליום אחרון מן החודש. או ר"ל בעבור יום הכסא שהוא יום חגינו יחזור לביתו.
<h3>פסוק כא</h3>
<b>הטתו ברוב לקחה</b> ר"ל הטתה אותו ברוב מתק מאמרה.
<b>בחלק שפתיה</b> ר"ל בחלקות דברי שפתיה הדיחתו מהדרך הטוב.
<h3>פסוק כב</h3>
<b>פתאם</b> שורשו פתה והמ"ם בו נוספת והאלף מומרת מיו"ד כאשר היתה אל"ף שגיאות מי יבין מומרת מיו"ד כי שרשו שגה. ופי' <b>פתאום.</b> פתע.
<b>כשור אל טבח יבוא</b> ר"ל הליכתו בביתה אחריה הוא סבת מותו לדמיון הליכת השור אל בית המטבחיים שהוא הולך למות שם.
<b>וכעכס אל מוסר אויל.</b> ר"ל השעשוע שיש לו שם הוא לרעתו אעפ"י שיתענגו אז והוא לו לדמיון העכסים והם הכבלים מברזל אשר ישימו אותם ברגלי הכסיל שהן לרעתו והוא לסכלותו יחשבם לתפארת. וכן זה יחשוב התענוג ההוא דבר טוב והוא סבת מותו.
<h3>פסוק כג</h3>
<b>יפלח</b> כמו פולח ובוקע בארץ. ויפלח אל הנזיר. יפלח כליותי. שעניינם הבקיעה והשבירה והוא בלשון ערבי ענין בקוע. ור"ל כי הוא לא ירגיש עד שיפלח חץ כבדו ויקרה לו כמו שיקרה אל ה<b>צפור</b> שימהר <b>אל</b> ה<b>פח</b> והוא <b>לא ידע כי בנפשו הוא</b> כלומר לא ירגיש שהוא סבת מותו.
ודע כי כל זאת הפרשה היא משל יספר בה כי הוא שם עיונו והבחין וראה כי האנשים שהם נעדרי החכמה נוקשו ונלכדו ביד האשה הזרה בסבת העדר חכמתם. והענין שבעבור העדר חכמתם באו להאמין אמונה כוזבת שהיא נרמזת מן האשה הזרה בעבור היות האמונות הנזכרות והדעות הבטלות נכריות מאמונתינו. או יאמר כי ראה האנשים שהם חסרי שכל שבעבור חסרון חכמתן לא שערו דבר שכלי. ונמשכו בסבת זה אחר החומר ותאותיו. וקרא החומר בשם אשה זונה בעד הדמיון אשר ביניהן שהוא יפשוט צורה וילבש צורה ולא יסור מעשות כן ולא ימצא בלא צורה לעולם לדמיון אשת איש המזנה תחת בעלה שהיא יש לה בעל לעולם ותמיר בעלה באחר ואחר באחר וכן לעולם. וכבר ביארנו כי זרה ונכריה רמז אל הנפש הצומחת והנפש המרגשת ואמר כי ראה אנשים שנמשכו אחר חמרם והעבידו שכלם ליצרם שיהיה הדבר ההוא סבת אבדון נפשם באמר' עד יפלח חץ כבדו וגומ' והדברים שבאו בתוך הפרשה באמרו כי אין האיש בביתו. צרור הכסף לקח בידו ודומיהם באו להמשך המשל. ולא תקוה שיהיה לכל פרטי המשל נמשל.
<h3>פסוק כד</h3>
<b>ועתה.</b> אחרי שהזכיר דרכי האשה הזונה הזהיר הבנים שדרכם להתפתות אחריה שישמעו לעצתו ויקשיבו אמריו ולא יתפתו אחריה.
<h3>פסוק כה</h3>
<b>אל ישט</b> ר"ל לא יטה לבך לדרוך באחת מדרכי הזונה הנזכרת ולחפוץ בהנהגותיה. או אמר שלא ידרוך בדרך אשר היא דורכת רק ירחק ממנה. ואמרו <b>אל תתע בנתיבותיה</b> בא להעיר כי ההולך בנתיבותיה הוא תועה מדרך השכל ולפיכך לא אמר <b>אל תלך בנתיבותיה.</b> ונתן הסבה בזה ואמר –
<h3>פסוק כו</h3>
<b>כי רבים חללים הפילה</b> כלומר חללים רבים הפילה <b>ועצומים כל הרוגיה</b> כלומ' חללים רבים סבבה ולא תחשוב שיהיו חלליה דלת העם בלבד רק אנשים גדולים ועצומים הם הרוגיה. ואפשר כי <b>עצומים</b> ר"ל שהם רבים במספר וזה מבואר מן האשה הזונה כי הניאוף עמה הוא סבת ההרג והאבדן הן שיתגודדו הנואפים בית זונה והן שיתבטלו ממלאכתן בעת שיתנהגו על דרך הניאוף ויהיה זה סבת עניים ומרודם והשחתת ממונן וימותו בלא עתם. והן שישכבו עם נשי ריעיהם ויקומו עליהם ויהרגום והן שיענשו מצד השופטים והמלכים וזה רב מלספור.
<h3>פסוק כז</h3>
<b>דרכי שאול ביתה</b> כלומ' דרכי שאול הם דרכי ביתה וההולך אל ביתה יחשוב כי הולך בשאול. ודרכיה הם יורדות אל החדרים אשר שם המות.
ועל דרך נסתרו יאמר <b>אל ישט אל דרכיה לבך</b> כלומ' לא תמשך אחר דרך המינות או אחר תאות יצרך בדבר מן הדברים כי אם תמשך אחר תאותך תהיה תועה מדרך השכל. ואמרו <b>כי רבים חללים הפילה.</b> ר"ל כי הנפש המתאוה היא מפלת תמיד חללים רבים <b>ועצומים כל הרוגיה</b> וזה אמת כי המכוון מן האדם הוא שיהיה אלוהי בשכלו ולא שיהיה בהמה על צורת איש. והמונע שכל האדם מהגיע אל שלימותו ואל התכלית המכוון ממנו הוא החומר ותאותיו. ואע"פ שכוון מן המין האנושי שיגיעו אל ההצלחה האמיתית המכוונת מהם תמצא שהחומר ותאוותיו גורמים אל האנשים שיהיו נעדרי ההצלחה מלבד אנשים מעטים והם השרידים אשר ה' קורא. וכן תמצא רז"ל אומ' ראיתי בני עלייה והם מועטים אם שנים הם אני ובני מהם. ולולי קנייני העולם ותאוותיו היו האנשים מגיעין בקלות אל ההצלחה האמיתית אלא שהחכמה העליונה חייבה שימצאו אלו הכחות ר"ל הכחות החמריות באדם לפי שבאמצעותם תקנה הנפש מופתים ויעלה מן המורגשות אל המושכלות עד שתדבק באלהיה. מכל מקום התאוות הגופניות שנמצאו על צד ההכרח באדם הם המונעים מהשיג אל השלימות וזה כוון באמרו כי רבים חללים הפילה ועצומים כל הרוגיה והם כל אותם שקצרו בעבודת אלהיהם ומן המכוון מהם. <b>ואמרו דרכי שאול ביתה יורדות אל חדרי מות</b> ר"ל כי מי שימשך אחר החומר ותאותיו ויקצר בעבודת אלהיו הוא דורך דרך שאול ויורד אל חדרי המות הפך מהעולים בסולם החכמה ודורכים דרך אורח החיים שהיא למעלה למשכיל למען סור משאול מטה. ושאול וחדרי מות במקום הזה הם משל אל העונש הרוחני המעותד אל הנפשות המקצרות בעבודת בוראם והתרשלו בענין הצלחתם האמיתית.
<h2>פרק ח</h2>
<h3>פסוק א</h3>
<b>הלא חכמה תקרא.</b> אמר כי החכמה והיא החכמה האלהית <b>תקרא</b> בקול נשמע. וכן ה<b>תבונה</b> והיא חכמת הלמודים <b>תתן קולה</b> בחזקה.
<h3>פסוק ב</h3>
<b>בראש מרומים עלי דרך</b> כלומ' במקומות הרמים והמפורסמים. ו<b>בית נתיבות נצבה.</b> כלומ' במקום הנתיבות והמפורסמות שמה מקומה והנרצה מזה המאמר הוא כי החכמות הם נמצאות מזומנות ונכונות דרושות לכל חפציהן ומלמדי החכמה נמצאין אין דור רק מהם וכתר תורה וכתר חכמה מונח כל מי שרוצה ליטלו יבוא ויטלנו.
<h3>פסוק ג</h3>
<b>ליד שערים לפי קרת.</b> ר"ל שהם עומדות במקום שערי העיר ששם מושב הזקנים והחכמים וכדי שיראו אותן כל עובר ושב. <b>לפי קרת.</b> ר"ל בפתח הקריה.
<b>מבוא פתחים תרנה.</b> ר"ל בהכנסת פתחי העיר שהם המקומות המפורסמות תצעקנה וכל אחת מהן אומרת –
<h3>פסוק ד</h3>
<b>אליכם אישים אקרא.</b> ודע כי כשתסתכל בכל שם איש סתם בכתבי הקדש תמצא כי הוא נאמ' על האדם השלם. כמו איש אשר רוח אלהים בו. איש תם יושב אהלים. איש אחד מן הרמתים. איש היה בארץ עוץ. וזה הרבה במקרא מבלי שיפרש מה הוא אותו האיש ר"ל אדם שלם בחסדים המעשיים והמדעיים. ובעת שירצו לתאר האדם בין טוב ובין רע קורא גם כן איש טוב. כמו והאיש משה עניו מאד. והפך זה והאיש קשה. ואילו אמר איש סתם הייתי מבין בו כי היה טוב כי איש סתם בלא פירוש לא נאמ' אלא על אדם חסיד בלבד. ולפיכך אמר הנה אליכם אישים אקרא וגו'. ויש לדעת כי יש הפרש בין <b>אקרא</b> ובין <b>קולי</b> כי ענין אקרא הוא ענין קריאה למעלה כמו ויקרא אל משה. ולפיכך אמר בשלמים והם אישים <b>אקרא</b> כלומ' אתם שכבר נשלמה נפשכם בואו למעלתכם הראויה לכם. אבל אתם בני אדם שעדיין אינכם שלמים אבל יש בכם כח על זה אם תרצו <b>קולי</b> אליכם להדריככם בדרך הישרה אשר תלכו בה תהיו שלמים בפועל ותקראו <b>אישים</b> כאילו הוא קורא לשלם בכח <b>בני אדם</b> ולשלם בפועל <b>אישים.</b> ולפיכך אמר באישים שהן קרובים <b>אקרא</b> שאינם צריכין להרמת קול. אבל בני אדם שעדיין הם רחוקים צריך להם הרמת קול. ולפיכך אמ' <b>וקולי אל בני אדם.</b>
<h3>פסוק ה</h3>
<b>הבינו פתאים ערמה</b> ר"ל אתם הפתאים הבינו ותקנו לכם ערמה בחכמת הלימודים המחדדת השכל והיא סולם לעלות אל הטבעית והאלוהיות.
וכסילים הבינו לב כלומ' ואתם הכסילים <b>הבינו לב</b> ותקנו שכל.
<h3>פסוק ו</h3>
<b>שמעו כי נגידים אדבר</b> ר"ל דברים נכבדים אדבר או ר"ל <b>שמעו כי</b> דברי אנשים <b>נגידים אדבר.</b> <b>ומפתח שפתי מישרים</b> ר"ל כשאפתח שפתי לדבר לא אדבר כי אם מישרים והם דברי יושר וצדק.
<h3>פסוק ז</h3>
<b>כי אמת יהגה חכי</b> כלו' מה שאדבר בלשוני איננו כי אם אמת והענין כי אין המכוון ממני כי אם ידיעת אמתת הנמצאות.
<b>ותועבת שפתי רשע</b> ר"ל כי הרשע שהוא הפך האמת הוא תועבת שפתי וכאלו התנצל חכמת ההגיון שהיא מכלל חכמת הלימודים כי אין המכוון ממנה להטעות האנשים ולבנות מופתים מזוייפים רק עקר כוונתה להתרחק מן הכזב ולהשמר מן הזיוף וההטעאה הפך ממה שיחשבו האנשים.
<h3>פסוק ח</h3>
<b>בצדק כל אמרי פי אין בהם</b> מאמר <b>נפתל</b> או <b>עקש.</b> וכאלו תאמר חכמת הלימודים זה שתשמע ממני אומרת רוחק גלגל פלו' כך ועובי גלגל פלו' כך ורוחב כוכב פלו' מכוכב פלו' כך והדומה לזה ממה שתגזור חכמת השיעור והמספר לא תחשוב שהדברים ההם יהיו שקר או גוזמא רק בצדק וביושר נאמרים <b>כל אמרי פי</b> כי המופתים הבאים על אלו העניינים והדומי' להם הם מופתי צדק רחוקים מכל הטעאה ולפיכך אמר –
<h3>פסוק ט</h3>
<b>כולם נכוחים למבין</b> כלומר אם הם רחוקים מעיני שכלך בעבור שלא למדת חכמת הלימודים שהיא כוללת חכמת ההגיון וחכמת השיעור והמספר <b>הם נכוחים</b> אל ה<b>מבין</b> והוא הנבון שהוא בעל חכמת הלמודים הנקראת בינה ותבונה ואמרי בינה.
<b>וישרים למוצאי דעת</b> כלומ' דברי הם ישרים אצל האנשים המבקשים לדעת ידיעת אמתת הנמצאות. ויש שפירשו בצדק <b>כל אמרי פי אין בהם נפתל ועקש</b> בענין זה ש<b>נפתל</b> ו<b>עקש</b> הם שני נגדיים קצוות לצדק וצדק הוא הדרך הבינונית הממוצעת בין שני הקצוות שהאחד <b>נפתל</b> והאחר <b>עקש</b> ולפיכך אמר הכתוב ועם עקש תתפתל כלומ' מי ששנה מעשיו עד הקצה האחרון אתה משיב לו גמול בקצה הראשון. המשל בזה כי מי שהוא צר עין אינו נפטר מן העולם עד שיאבד ממונו. ומי שמוציא ממונו בדברים שאינם צריכים יבוא מהרה במדה שצריך לחוס אף על הצריך ור"ל שהחכמה תחייב ללכת בדרך האמצעית בכל המדות ולא לנטות אל הקצוות כי שתיהן רע. ואחרי שהזכיר דברי חכמת הלימודים הזכיר דברי החכמה הנקראת מוסר והיא חכמת הטבע. ואומרת –
<h3>פסוק י</h3>
<b>קחו מוסרי ואל כסף</b> כלומ' אחרי שקניתם מחכמת הלמודים מה שיספיק לכם לצורך הטבעיות והאלהיות <b>קחו מוסרי ואל כסף</b> כלו' השתדלו בקניית חכמת הטבע ולא בקנית קנייני העולם השפל.
<b>ודעת מחרוץ נבחר</b> ר"ל ידיעת אמיתת הנמצאות הוא יותר נבחר מקניית הזהב. או יאמ' והדעת הוא משובח יותר מן החרוץ המובחר והמעולה וזה כי קנייני העולם הם כלים ישללם הזמן מבעליהם. אמנם קנייני החכמה הם למעלה מן הזמן.
<h3>פסוק יא</h3>
<b>כי טובה חכמה מפנינים</b> כלומ' מה שאני אומרת אליכם שתקו מוסרי והיא חכמת הטבע הוא כדי שתוכלו להגיע באמצעותה לחכמת האלהות הנקראת חכמה סתם כי החכמה ההיא טובה מפנינים כי היא התכלית המכוונת מן האדם.
<b>וכל חפצים לא ישוו בה</b> כלומ' אין דבר מקנייני העולם ולא חכמה מהחכמות שתערוך אליה.
<h3>פסוק יב</h3>
<b>אני חכמה שכנתי ערמה</b> כלומ' תדבר חכמת האלהות בעד עצמה ותאמר אני חכמת האלהות שכנתי עם האדם שקנה ערמה כלומ' שקנה שאר החכמות שהם הלימודיות והטבעיות שהם הסולם לעלות אליה.
<b>ודעת מזימות אמצא</b> ר"ל ואיש בעל דעת ובעל מזימות אחפש עד שאמצאהו ואתחבר אליו. או ר"ל ולדעת איש בעל מזימות אחפש הודיע כי החכמה האלהית אינה נמצאת רק באנשים שלמים עברו הלמודיות והטבעיות.
<h3>פסוק יג</h3>
<b>יראת ה' שנאת רע</b> ר"ל ויש בי גם כן יראת ה' כי בעל חכמת האלהות יכיר ממעלת ה' ית' וכבוד אלהותו מה שלא יכירו האנשים שהם למטה ממדריגתו ולפיכך יירא מאלהיו ויעבדהו בכל לב.
<b>ושנאת רע</b> ר"ל ויש בי גם כן זאת המעלה שאני שונאת הרע ומתרחקת ממנו והענין כי בעל חכמת האלהות להכירו ערך העולם הרוחני ישנא העולם השפל ותאותיו וישנא יצרו שהוא רע וכל דבר נוטה אל רע ואל מרי ושונא גם כן הדיעות הנפסדות והאמונות הכוזבות ובכלל כל רע.
ו<b>גאה</b> הוא הגיאות ו<b>גאון</b> והוא האיש בעל הגיאות. <b>ודרך רע ופי תהפוכות שנאתי.</b>
<h3>פסוק יד</h3>
<b>לי עצה ותושיה אני בינה ולי גבורה</b> אומרת החכמה האלהית כל העצות וכל הבינות וכל התושיות וכל הגבורות אינם מכוונת לעצמם כי כולם לא כוונו רק להיות סולם להגיע אלי.
<h3>פסוק טו</h3>
<b>בי מלכים ימלוכו</b> כלומר הכחות השכליות אשר כוון מהם שימלוכו על כל כחות הגוף לא ימלוכו כי אם בי כלומר כאשר יגיעו לידיעת החכמה האלהית אז יצאו אל הפועל האלוהי ויוכתרו בכתר השכל הרוחני.
<b>ורוזנים יחוקקו צדק</b> ר"ל וכן הרוזנים והם גדולי המעלה בי יחוקקו חוקים של יושר. והענין כי בעלי חכמה האלהית בהגיעם אל ידיעת אמתת הנהגתו ית' את עולמו והשגחתו על כל נמצאיו וירצו להדמות אליו ית' כפי היכולת יעשו חוקים ונימוס של יושר לצורך הנהגת בני אדם כדי שיתקיים המציאות.
<h3>פסוק טז</h3>
<b>בי שרים ישורו</b> כלומר החכמים האלוהיים יגיעו אל המשרה הרבנית ואל האדנות הרוחני באמצעותי. או קרא <b>שרים</b> הכחות הנכבדות אשר הוכנו באדם לצורך הגעתו אל שלימותו לא שיהיו נעבדים אל הכחות הגופניות והתאוות הגשמיות. ואמר כי באמצעות החכמה האלהית הכחות הנכבדות ישארו במעלתם ולא יהיו כעבדים על סוסים ושרים הולכים כעבדים על הארץ.
<b>ונדיבים כל שופטי ארץ</b> בי ישורו גם כן.
<h3>פסוק יז</h3>
<b>אני אוהבי אהב</b> ר"ל אאהב ובא בחסרון האל"ף פא הפעל והוא עתיד מהבנין הקל ור"ל כי אותם שישתדלו להשיג אותי אני אראה להם אהבה וחבה והענין שבעבורי יזכו אל אהבת האלהים אשר הוא התכלית המכוון מן האדם.
<b>ומשחרי ימצאונני</b> ר"ל ואותם שיבקשו פני כשחר ולא יתעצלו מהשיג אותי הם ימצאו אותי לא המתרשלים.
<h3>פסוק יח</h3>
<b>עושר וכבוד אתי</b> תאמר החכמה האלהית כי עמה יש <b>עושר</b> והם קנייני העולם הזה <b>וכבוד</b> והוא הכבוד הרוחני בעולם הנשמות והוא דומה למה שהזכיר כבר אורך ימים בימינה בשמאלה עושר וכבוד. וזה כי המשתדלים בחכמה האלהית לשמה ר"ל שיאהב אותה ויקנה אותה מצד מעלתה ישיגו בעבורה אל הכבוד הרוחני וזה נרמז מאמרו הנה כבוד אתי ולאומרו אורך ימים בימינה שהם רמז אל החיים הנצחיים בעולם הנשמות. והעוסקים בה שלא לשמה רק כדי להתפאר בה אצל ההמון או להנות ממנה בדבר מהדברים ימצאו בעבורה עושר כלומר ריבויי קנייני העולם הזה. ואפשר שאומרו עושר רמז אל רבוי חכמה בהפלגה ואמר כי בעל חכמת האלהות ישיג אל רבוי חכמה ואל כבוד בעולם הנשמות וכן ישיג בעולם הזה אל הון עתק כלומר אל ממון מרובה ולצדקה והוא ליושר המדות והפעלים.
<h3>פסוק יט</h3>
<b>טוב פריי מחרוץ ומפז</b> אמר כי טוב הוא פרי החכמה האלהית יותר מן הזהב ומן הפז כי קניין החכמה הוא קניין עצמי לא ישללנו שולל מבעליו והקניינים הזמניים הם חוץ מעצמות האדם.
<b>ותבואתי מכסף נבחר</b> ר"ל ותבואתי היא טובה יותר מן הכסף הנבחר. או יהיה <b>פריי</b> מושך עצמו ואחר עמו ויהיה עניינו טוב פריי מחרוץ ומפז ופרי תבואתי הוא נבחר יותר מן הכסף.
<h3>פסוק כ</h3>
<b>באורח צדקה אהלך</b> תאמ' החכמה האלהית אני מהלכת באורח הצדק והיושר. והעניין שאינה נמצאת רק באנשים שלמים בעלי צדק ויושר.
<b>בתוך נתיבות משפט.</b> ר"ל לא תמצאני רק בלבות אנשים בעלי משפט וצדקה.
<h3>פסוק כא</h3>
<b>להנחיל אהבי יש</b> ר"ל להנחיל לאהבי יש לי די אכול והותר להנחילם עד ש<b>אוצרותיהם אמלא</b> ואם רבו אמלאם. או יאמר אני מנחלת לאהבי דבר שהוא ישות. ר"ל בעל מציאות חזק וקיים לא עניינים כלין כמו הקניינים אשר הם תחת השמש. ואפשר כי <b>להנחיל אהבי יש</b> הוא דבק לאמרו <b>בתוך נתיבות משפט</b> כאילו תאמר החכמה האלהית אני לא תמצאני רק בתוך נתיבות משפט. כלומר לא תראני שאעשה רק דבר של דין ומשפט. והוא <b>להנחיל אהבי</b> בעבור אהבתם אותי דבר עצמי וקיים ואבאר כל ספיקותיהם והנעלם מהם. והוא מה שכוון באמרו <b>ואוצרותיהם אמלא.</b> ובעבור שהאוצר הוא מיוחד לאצור בו עניינים נכבדים. אמר כי הוא ירוה צמאונם ממבחר הידיעות ומזמרת השלמיות.
<h3>פסוק כב</h3>
<b>ה' קנני.</b> אחרי שהזכיר בפרשה הקודמת דברי החכמה האלהית באמרה אני חכמה שכנתי ערמה. לי עצה ותושיה וכל הנמשך אחריו. אומרת החכמה האלהית ומשבחת עצמה ואומרת <b>ה' קנני ראשית דרכו.</b> ויראה לפי הפסוקים שיבואו בזאת הפרשה כי החכמה האלהית אינה היא האומרת ה' קנני ראשית דרכו רק הנמצאות הנכבדות והם הצורות הרוחניות הנפרדות מכל חומר אשר החכמה האלהית חוקרת עליהם הם האומרים <b>ה' קנני ראשית דרכו.</b> כלומר יאמר העולם הרוחני הכולל הדעות הנפרדות מחומר <b>ה' קנני ראשית דרכו.</b> כלומר אני הוא הנמצא הראשון שהמציא האל ית' שמו כאשר גזרה חכמת ידיעתו לברוא העולם כי הוא ראשית דרכי אל. והוא האור שנברא ביום ראשון אשר עליו נאמר ויאמר אלהים יהי אור ויהי אור. וירא אלהים את האור כי טוב כי הוא הטוב הגמור למעלתו וליקרתו כי האור שנברא ביום ראשון כולל האור הרוחני שהוא בריאת המלאכים אמר ויאמר אלהים יהי אור ויהי אור. ולפיכך אמר עליו וירא אלהים את האור כי טוב. אמנם על האור המורגש אמר ויקרא אלהים לאור יום ולחשך קרא לילה ויהי ערב ויהי בקר יום אחד ובו שוערו הימים והלילות. ואין ספק אצל חכמי האמת כי המלאכים היו הנמצאים הראשונים שהמציא הבורא ית' והם הנקראים אור לבושו. ואל זה רמזו רז"ל באמרם שמים מהיכן נבראו מאור לבושו. נבראו ואליהם רמז דוד המלך ע"ה באמרו עוטה אור כשלמה נוטה שמים כיריעה. ואומר ה' קנני יבא להעיר שלא היו קדומין כמו שיאמינו קצת מן החכמים קדמות הכסא וכל שכן שיאמינו קדמות השרפים אשר הם ממעל לכסא. ולפיכך באמרו יי קנני הודיע שהם קנויין והמציאם האל ית' בעת שגזרה חכמת ידיעתו ית' כי החכמה העליונה גזרה היות הוא ית' לבדו נמצא ולא דבר אחר בלעדיו וזה. כי מציאותו ית' מספיק ולכן נקרא שמו שדי כי הוא ית' ההספקה הגמורה כי כל הנמצאים צריכין לו ית' והוא ברוך הוא אינו צריך להם ולא לאחד מהם. וכאשר גזרה חכמת ידיעתו ית' ברא העולם כדי שתתפרסם גדולתו ומעלתו וחנן המציאות כפי מה שהוא עליו דרך נדיבות ושפע ברכה שופע מאתו לא שהוא ית' יצטרך לדבר אחד מדברי העולם. ומה שלא המציאו במה שלא סר מהזמן הוא להודיענו כי מציאותו ית' מספיק בעצמו כי התבאר אצל משיגי האמת כי התייחד האלוה ית' שמו במעלתו ובאחדותו ולא יהיה שם לא מלאך ולא גלגל ולא שם נמצא אין בו פחיתות מעלה מהיותו ית' עם אלף אלפי עולמות כי כמו שהקו והנקודה לא יעדיפו על הקו כן האלוה והעולם לא יעדיפו על התייחד האלוה ית' במעלתו.
ואמרו <b>ראשית דרכו</b> הוא על דרך הרחבת הלשון. והעניין כי בעת שגזרה חכמת ידיעתו ית' שבחו לברוא העולם הדבר הראשון שברא ברא אותי.
ואמר <b>קדם מפעליו מאז</b> ר"ל קודם שפעל שאר פעליו הייתי אני פעולתו הראשונה.
<h3>פסוק כג</h3>
<b>מעולם נסכתי מראש מקדמי ארץ</b> ר"ל מעולם היתה לי גדולה ונסיכות מראש בריאת העולם קודם שנבראת הארץ. וה<b>ארץ</b> במקום הזה כוללת כל הנמצאות השפלות אשר תחת גלגל הירח. וזאת הגדולה היא גדולת מעלה ומציאות חזק.
<h3>פסוק כד</h3>
<b>באין תהומות חוללתי באין מעינות נכבדי מים</b> ר"ל כי העולם העליון הנזכר נברא בזמן שהתהומות לא היו נמצאים אז. וכן ה<b>מעינות נכבדי מים</b> והם הימים והנהרות לא היה להם מציאות אז כי עדיין לא נבראו.
ומלת <b>חוללתי</b> איננה מהבניין המרובע. אכן היא מבניין פועל והוא מעניין חולל איילות תשמור והיה משפטו בדגש על משקל כי גנוב גונבתי. ואולי בא ברפה להבדילו מענין חלול.
ופי' <b>נכבדי מים</b> שהן כבדין לרוב עומק מצולתם. כי הכובד יזכירוהו על הפלגת רבוי העניין כמו ואברם כבד מאד במקנה בכסף ובזהב. שעניינו משופע. וכן המקומות שהמים שם בשופע יקראו נכבדי מים. ודע כי אמרנו כי העולם העליון נברא בזמן שלא היו נבראים או שאר הנמצאות הגשמיות נאמר אותו על צד הרחבת הלשון כי עד שלא נמצאו צבאות השמים לא נמצא הזמן כי הזמן הוא מקרה נמשך אחר תנועת הגלגל והתנועה היא מקרה במתנועע. ואמרנו זמן הוא שעד זמן לא זמן על הדרך האמתי.
<h3>פסוק כה</h3>
<b>בטרם הרים הוטבעו לפני גבעות חוללתי.</b> ר"ל כי העולם הרוחני נמצא בטרם שנמצאו ההרים. והזכיר מציאות ההרים בלשון טביעה לפי שטבע יסוד המים להקיף הארץ מכל חלקיה. והנה הארץ וההרים בכללה מכוסה במים בטבעה כאלו טבעה שם לדמיון הדבר הכבד בטבעו שטובע בתוך המים. ואם יהיה הטבעו מלשון טבע ר"ל בטרם שנסדרו ההרים על הטבע אשר הם עליו.
<h3>פסוק כו</h3>
<b>עד לא עשה ארץ וחוצות</b> ר"ל קודם שגזר שיקוו המים מתחת השמים אל מקום אחד ותראה היבשה אני נמצאתי.
<b>וראש עפרות תבל</b> ר"ל וקודם שהמציא מבחר עפרות תבל והם הארצות.
<h3>פסוק כז</h3>
<b>בהכינו שמים שם אני</b> ר"ל בעת שהבורא ית' המציא השמים וצבאותיהם שם הייתי אני. וכאלו בא לרמוז באמצעות השכלים הנבדלים נבראו הגלגלים. ואל זה רמזו רבותינו ז"ל באמרם שמים מהיכן נבראו מאור לבושו נבראו. ודומה לזה זכרו הפילוסופים בספריהם שהבורא ית' מעיין בעולם המלאכים וברא העולם.
<b>בחוקו חוג על פני תהום</b> ר"ל בעת שחקק והמציא השמים על צורת עיגול לדמיון הדבר הנעשה במחוגה סובבים סביב היסודות הארבע שם הייתי אני. והזכיר <b>על פני תהום.</b> ולא הזכיר שאר היסודות. לפי שבבריאת העולם היו המים גוברין על פני הארץ והארץ היתה מכוסה כולה במים עד שגזרה חכמתו ית' לגלות קצת מן הארץ ושבה יבשה. ולפיכך לא אמר בחוקו חוג על פני הארץ כי הארץ לא היתה נראית. ולא הזכיר האש והאויר לפי ששני אלו היסודות אינם מורגשים לחוש הראות כהרגש הראות במים עם היות שהמים אין להם מראה כי אע"פ שאין להם מראה כמו שאין מראה לאש ולאויר מכל מקום הם יותר נראים מן האש והאויר לגסותם בערך אליהם.
<h3>פסוק כח</h3>
<b>באמצו שחקים ממעל</b> בא להעיד על מעלת השחקים והם השמים ויקרתם ואל ערך מציאותם בערך אל היסודות. ולפיכך הזכיר אותן בלשון אומץ. להודיע כי הגלגלים הם יסוד פשוט ואע"פ שהם הווים אינם נפסדים רק אם ירצה האל ית' להעדירם כי הוא ית' יכול על זה. אמנם הוא ית' צוה ונבראו ויעמידם לעד לעולם חק נתן ולא יעבור ולפיכך הזכיר אותם בלשון אומץ ולהעיר גם כן כי הם בלתי משתנים ולא יקרו להם השנויים אשר יקרו אל היסודות ואל מה שמורכב מהם. והסדר אשר סודרו בו בעת הבריאה הוא קיים בהם ולא נשתנה ולא ישתנה שינוי מתמיד כי אע"פ שמצאנו שינוי בגשמים השמימיים על צד המופת כאמרו שמש בגבעון דום וכיוצא בו. האלהים עשה שייראו מלפניו וחזר אל מנהגו הקדום ולא התמיד השינוי ההוא. ובעבור שהגשמים השממיים וצבאותיהם הם שומרים מרחקיהם ושומרים לסדרם ולא יעברו גבולם והם נעדרי האכיות והשנויים וההרכבות ויתר המקרים הקורים אל הגופים השפלים הזכירן החכם בלשון אומץ ואומר <b>באמצו שחקים ממעל.</b> ר"ל שהמציאם על תכונה אמיצה וחזקה ושמם עליונים במקום ובמעלה.
<b>בעזוז עינות תהום.</b> אמר כי בעת שהמציא ה' ית' עיינות התהום על תכונה עזה שם הייתי גם כן ולשון <b>עוז</b> במקום הזה מורה על הרבוי כמו ובמים עזים נתיבה. או יהיה <b>עוז</b> כמשמעו.
<h3>פסוק כט</h3>
<b>בשומו לים חוקו ומים לא יעברו פיו</b> ר"ל בעת שה' ית' סדר את הים על התכונה אשר הוא עליו אשר החול הוא גבולו והמים הנקבצים לתוכו לא יעברו שפת הים שם נמצאתי אני. והענין כי ה' ית' יצוה לבית דינו והם משרתיו ומלאכיו גבורי כח עושי דברו והם יענו את השמים והם יענו את הארץ והכל בהשתלשלות מהסבה הראשונה כי אין אחד מהן פועל מעצמו וסבה ראשונה לדבר מהדברים רק הם משרתיו ועושי רצונו ולפיכך יאמר העולם הרוחני הכולל מלאכיו ושרפיו כי הוא היה הנמצא הראשון ובעת אשר נמצאו שאר הנמצאים הם היו במעמד ובאמצעותן נמצאו ברצון ה' ית'.
<b>בחוקו מוסדי ארץ.</b> ר"ל בחוקו חוג מוסדי ארץ כי הארץ וכל היסודות המקיפים אותה הם על צורת כדור אמנם חייבה החכמה העליונה לצאת הארץ מכדוריתה לתועלת הנבראים. וזה היה ברצון אלהי. אמנם הפילוסופים יאמרו כי המחייב לצאת הארץ מכדוריתה הוא השינוי שישתנו היסודות מזה לזה כי הארץ בעבור קשיותה יקרה לה מה שלא יקרה לשאר היסודות בעת שישוב הדבר אליהם הדבר ההוא ההוא יתערב בכולו ולא יחדש בו בליטה ותוספת ואם יחסר מהן חלק לא יחדש החסרון ההוא בהן עומק ופגימה. אמנם הארץ לקשיותיה יקרה לה שמה שיחסר ממנה וישתנה אל שאר היסודות יחדש בה פגימה ועומק. ואשר ישתנה משאר היסדות אליה יחדש בה תוספת ובליטה. וזאת היא סבה עצמית לפי דבריהן לצאת מכדוריתה.
<h3>פסוק ל</h3>
<b>ואהיה אצלו אמון.</b> אומר עולם הרוחני אני הייתי אצל הבורא ית' לדמיון האומן וענין <b>אמון</b> כמו אומן מן כאשר ישא האומן. וזה למשל נפלא כי דרך המלכים והשרים שלא יתעסקו הם בגידול בניהם ויתנו בניהם ביד האומן שיתעסק בגידול בניהם על הדרך שירצו הם ויבחרו בעבור בניהם והם יורו את האומן באיזה עניין יתנהג בגידול בניהם והאומן לא יסור ממצות המלכים והשרים ימין ושמאל ועל זה הדרך המציא ה' ית' מלאכיו גבורי כח עושי רצונו ושם אותם על הנהגת שאר הנמצאות לדמיון חאומן. והמציא באמצעיותם כל הנמצאים עליונים ותחתונים. ואחר שהמציאם ינהיג הנמצאות באמצעותם.
<b>ואהיה שעשועים יום יום</b> רמז אל הששון ואל התענוג אשר יהיה אצל השכלים הנבדלים בהשגת עצמם ובמה שישיגו מן הסבה הראשונה השגת מציאות לא מהות כי מעלתם גדולה עד מאוד. וכמו שנתענג אנחנו במה שנשיג כן יתענגו הם במה שישיגו וכמו שמעלתם גדולה ונשואה ממעלתינו כן הששון אשר יהיה להם גדול ונשא מן הששון שיגיענו במה שנשיג. ואמרו <b>יום יום.</b> בא להעיר כי שמחת השגתם ותענוגם הוא תמידי ורצוף מאין הפסק. ואמרו <b>משחקת לפניו בכל עת.</b> ר"ל מתענגת מזיו האור העליון במה שלא סר מהזמן ובמה שלא יסור.
<h3>פסוק לא</h3>
<b>משחקת בתבל ארצו</b> יש לומר שקרא ארץ ה' ית' העולם העליון. ואמ' כי השעשוע הגדול והתענוג הנפלא שיש להם הוא בעולם המלאכים הנקרא ארץ ה' וארץ החיים. או יאמ' אני משפעת מן השפע ששופע עלי מהסבה הראשונה אל הנמצאות השפלות. וקרא העולם השפל <b>תבל ארצו.</b>
ואמרו <b>משחקת</b> כאילו אמ' משפעת ופועלת מציאות בנמצאות השפלות במצות האל ית'.
ואמרו <b>ושעשעי את בני אדם</b> ר"ל אעפ"י שאני משפעת מציאות אלו הנמצאות השפלות. לא תחשוב בעבור שהשפע שופע מאתי על כל הנמצאות בשוה שיהיה קבול השפע ההוא ג"כ שוה. כלומר שכל הנמצאות יקבלו מן השפע ההוא שוה בשוה. אין העניין כן רק אעפ"י שהשופעים הם נדיבים ויתנדבו משפעם אל הכל בשוה. ישתנה הקיבול כפי המקבלים. והמקבל יותר מן השפע העליון הוא מין האדם. וזה רמז באמרו <b>ושעשועי את בני אדם</b> כלומ' אעפ"י שאני משחקת ומשפעת מציאות ומראה פעולותי הנכבדת בכל הנמצאות מכל מקום שעשועי הם עם המין האנושי כי הם יקבלו משפעי יותר משאר הנמצאות השפלות.
<h3>פסוק לב</h3>
<b>ועתה בנים שמעו לי.</b> גם אלה הם דברי חכמה האלהית אשר קדם זכרה וזה אחרי שאמרה ה' קנני ראשית דרכו וכל הפרשה הנזכרת. אמר <b>ועתה בנים שמעו לי.</b> כלומ' אתם הבנים המשתדלים להגיע אל ההצלחה האמיתית לא תספיק לכם מקניין החכמות קניין חכמת הלמודים וחכמת הטבע בלבד כי לא יגיע האדם בהם אל ההצלחה האמיתית רק אם תהיה מגמת פניכם אל מול ההצלחה האמיתית. <b>שמעו לי</b> כלומ' השתדלו לקנות אותי. ר"ל לקנות חכמת האלהית לפי שאני המאושרת ומתוך שאני היא המאושרת <b>אשרי</b> אדם ש<b>דרכי ישמורו</b> כלומ' אישים מאושרים בבנים אותם שישתדלו להשיג אותי.
<h3>פסוק לג</h3>
<b>שמעו מוסר וחכמו.</b> ר"ל בעת שתרצו ללמוד החכמות ולהשיג אותן על אמתתן לא תכוונו להגיע בתחילה אל חכמת האלהות כי אי אפשר להגיע אליה רק מי שלמד חכמת הלימודים וחכמת הטבע ג"כ. ולפיכך צריך שיכוון אל החכמה האלהית שילמוד החכמות על הסדר ולמד בפסוק הזה דרך לימודם ושלא ישנה סדרם. ואמ' <b>שמעו מוסר.</b> כלומ' תקנו בתחלה חכמת הטבע בשם מוסר. <b>וחכמו</b> אחרי כן. כלומ' ואחרי חכמת הטבע תגיעו אל החכמה האלהית הנקראת חכמה סתם. <b>ואל תפרעו</b> כלומ' ואל תלמדו החכמות למפרע ללמוד חכמת האלהות קודם לחכמת הטבע. ואע"פ שלא הזכיר החכמה הלימודית יש לדעת כי הכוונה היא שהחכמה הלימודית תקדום לחכמת הטבע כי אי אפשר להגיע אל אמתת הטבעיות והאלהיות בלעדיה.
<h3>פסוק לד</h3>
<b>אשרי אדם שומע לי.</b> אומרת החכמה האלהית המאושר שבמין האנושי הוא האדם שמשתדל להשיג אותי ושיהיה <b>שוקד על דלתותי יום יום.</b> כלומ' בתמידות <b>וישמר מזוזות פתחי.</b> והעניין שיהיה שוקד בשערי החכמים הלומדים החכמה הזאת ללמוד מהם מה שלא ישיג הוא מעצמו. או יאמר <b>אשרי אדם</b> שישקוד על שערי החכמה הזאת ויתבונן בהצעותיה ובמונחיה.
<h3>פסוק לה</h3>
<b>כי מוצאי מצא חיים.</b> ר"ל הסבה שהאדם שילמוד חכמות האלהות וישיג אותה על אמתתה הוא המאושר שבאנשים הוא <b>כי מצאי מצא חיים.</b> ר"ל אני בעצמי אהיה חיי הנפש שהם החיים הנצחיים. ומי שהשיג אותי הוא השיג ומצא החיים כי אני הוא החיים. ולא אמר כי מצאי ימצא חיים שיובן ממנו כי מצאי הוא ימצא בגללו דבר אחר שהוא חיים רק אמ' <b>כי מצאי מצא חיים</b> ר"ל מי שהשיג אותי הוא השיג כבר אל החיים כי אני הוא החיים. ומי שהשיג אותי הוא שהשיג כבר <b>רצון מה'.</b> והוא הרצוי לפניו ית'. והמוצא חן בעיניו דומה לאמרו הודיעני נא את דרכיך ואדעך למען אמצא חן בעיניך. וזה שהודיענו בפסוק הזה שני עניינים. האחד כי הוא ית' נודע מצד דרכיו ופעולותיו. וזה למדנו מאמרו הודיעני נא את דרכיך. והשני הוא שהודיענו כי המשיגו ית' הוא ימצא חן בעיניו. וזה למדנו מאמרו ואדעך למען אמצא חן בעיניך.
<h3>פסוק לו</h3>
<b>וחטאי חמס נפשו</b> נגזר מן השערה ולא יחטיא. ר"ל מי שיחטיא אותי ולא ישיגני <b>חמס נפשו.</b> ר"ל גוזל מנפשו המושכלות שהם לחם חקה וזה הדבר המכוון ממנה.
ו<b>כל משנאי</b> שהם אותם שלא יקרבו אלי <b>אהבו</b> ה<b>מות</b> והוא דומה לאמרו כי ביום אכלך ממנו מות תמות כי מי שגבר בשכלו עד שישלח ידו ויקח מעץ החיים ויאכל ממנו יחיה החיים הנצחיים. ואשר יתפתו לאכול מעץ הדעת טוב ורע וישימוהו מזונם בחייהם קרויים מתים וכל שכן אחרי מותם.
<h2>פרק ט</h2>
<h3>פסוק א</h3>
<b>חכמות בנתה ביתה.</b> אמר כי כל אחת מן החכמות בנתה ביתה. כלומ' הציבה לה מצב קיים. ואמרו <b>חצבה עמודיה שבעה</b> ר"ל שהציבה בזה הבניין שהוא בניין ביתה שבעה עמודים. ואמ' <b>שבעה</b> להורות על הרבוי. לא שיהיו עמודיה שבעה ולא יותר.
<h3>פסוק ב</h3>
<b>וטבחה.</b> כל אחת מהן <b>טבחה</b> ו<b>מסכה יינה.</b> וזה משל אל המצא החכמות תמיד דרושות לכל חפציהם וכתר תורה מונח וכל הרוצה ליטול יבוא ויטול וכאלו <b>תשלח נערותיה</b> ותקרא האנשים על ידיהם ותאמרנה <b>לכו לחמו בלחמי ושתו ביין מסכתי.</b>
<h3>פסוק ג</h3>
<b>על גפי מרומי קרת</b> יש שפירשו כמו גבי בבי"ת כאלו אמר <b>על גבי מרומי קרת</b> כלומר במקומות המפורסמות. ואפשר כי <b>גפי</b> כמו אגפי ובא בחסרון האל"ף מן וכל אגפיו והוא תרגום מן כנף כמו וגפין די נשר לה והם המקומות הרחוקות כמו לאחוז בכנפות הארץ. <b>וקרת</b> הוא הקרייה והוא תרגו' מן עיר.
<h3>פסוק ד</h3>
ואומרת החכמה על יד נערותיה. <b>מי פתי יסור הנה.</b> ר"ל מי שהוא פתי מן החכמה יסור ממקומו ויבוא הנה. וכל מי שהוא חסר שכל ובינה <b>אמרה לו</b>
<h3>פסוק ה</h3>
<b>לכו לחמו בלחמי.</b> ור"ל לכו לחמו בלחם שלי <b>ושתו מיין</b> אשר <b>מסכתי.</b> והבי"ת בהם יתירה והוא משל להיות מורי החכמה ומלמדיה נמצאין בכל עת.
<h3>פסוק ו</h3>
<b>עזבו פתאים וחיו</b> ר"ל עזבו פתאים הפתיות והסכלות שהם מיתת הנפש ובכן תחיו באור פני החכמה שהוא חיי הנפש.
<b>ואשרו בדרך בינה.</b> ר"ל ותשימו אשוריכם והם פעמי רגליכם <b>בדרך הבינה.</b> ונראה כי דברי זאת הפרשה הם דברי חכמת הלימודים הנקראת אמרי בינה ובעל החכמה יקרא נבון. ואמרו <b>חצבה עמודיה שבעה</b> רמז כי יש לחכמה הלמודית חלקים שבעה כאשר ביארנו בראש הספר. והם חכמת המספר. והתשבורת. והניגון. והמשקולת. וחכמת המדות. וחכמת המבטים. וחכמת התכונה. ולפיכך אמ' <b>ואשרו בדרך בינה.</b> כלומ' בעת שתרצו לדרוך הדרך הישר בעניין הלימוד תדרכו דרך חכמת הלימודים הנקראת בינה כי החכמות הלימודיות הם הצעות וסולם לעלות אל שאר החכמות.
<h3>פסוק ז</h3>
<b>יסר לץ.</b> אמ' כי האיש שהוא מוכיח ומייסר בדבריו האדם שהוא לץ הוא לוקח לעצמו קלון וחרפה. וזה שהלץ לא די שלא יקבל המוסר ממנו אלא שיחרפהו ויבזהו. וכן מי שהוא מוכיח לרשע בעבור מומים שיש בו <b>לוקח לו קלון</b> גם כן. ואמרו <b>לוקח לו קלון</b> משרת במקום שנים. ור"ל <b>יוסר לץ לוקח לו קלון</b> וה<b>מוכיח ל</b>איש ה<b>רשע מומיו לוקח לו קלון</b> גם כן. או יאמר <b>יוסר לץ לוקח לו קלון.</b> ומי שהוא <b>מוכיח</b> ה<b>רשע</b> לוקח <b>מומו.</b> כלומ' הוא מתאוה שיתפרסם מומו. וזה כי הרשע בראותו איש שיוכיחנו בעבור מומיו ישתדל לפרסם מומי המוכיח ואומ' איך תוכיחני ואתה חטאת בדבר פלוני.
<h3>פסוק ח</h3>
<b>אל תוכח לץ פן ישנאך.</b> ר"ל כי כמו שהיה לו מן הדין לאהוב אותך בעבור התוכחת שתוכיחנו הוא ישנאך אמנם <b>הוכח לחכם ו</b>הוא <b>יאהבך</b> כי ידע כי מאהבתך אותו תוכיחנו. ויש שפירשו שפסוק <b>יוסר לץ</b> איננו דבק בעניינו עם הפסוק אשר אחריו רק הוא עניין בפני עצמו ואמ' כי כשהמוכיח והמייסר אחרים הוא אדם לץ שאינו ראוי להוכיח אחרים הוא לוקח לעצמו קלון כי לא יהיו דבריו מקובלים ויבזוהו. וכן מי שהוא מוכיח האיש הרשע מן המומים שגם הוא בעל מום כמוהו הוא לוקח לעצמו קלון גם כן. כי איך יוכיח אחרים על מום ידוע שיהיה בהם והוא גם כן נמצא בו אותו המום. ואפשר שכוון בפסוקים האלו כי התוכחה ללץ הוא ענין טוב מצד אחד ורע ומזיק מצד אחר. הוא טוב מצד שהאיש שהוא יוסר לץ. כלומר שהוא מוכיח האדם הלץ הוא לוקח מן הלץ ההוא הקלון כלומ' מסיר מן הלץ הקלון והחרפה בתוכחתו. ויהיה <b>לו</b> כמו ממנו. וכן מי שהוא מוכיח הרשע לוקח ממנו המום שלו. וזאת תועלת גדולה ללץ ולרשע. והוא רע מצד שהלץ ישנאהו. ולכן אמר <b>אל תוכח לץ פן ישנאך.</b> כלומר לפעמים הוא רע להוכיח הלץ כי ישנא המוכיח ובא על דרך שאמר ענה כסיל כאולתו. אל תען כסיל כאולתו.
<h3>פסוק ט</h3>
<b>תן לחכם ויחכם עוד.</b> ר"ל <b>תן</b> מן המוסר <b>לחכם ויחכם עוד.</b> והעניין שאם תייסר האיש החכם יהיה המוסר ההוא סבה שהוא יוסיף על חכמתו. וכן <b>הוכח לצדיק ויוסף לקח</b> כלומר אם תוכיח האיש הצדיק בעל היושר בעת שיצא מגדר היושר בעת מן העתים <b>יוסיף לקח.</b> כלומר יוסיף חכמה. או יאמר <b>יוסיף לקח</b> המוסר ולקבלו ממך.
<h3>פסוק י</h3>
<b>תחלת חכמה יראת ה'.</b> אמר כי בתחלת לימוד כל חכמה מן החכמות צריך להקדים יראת ה' מפני שהיא השורש והעיקר לכל המעשים הטובים. ואם יתחיל הנער בקטנותו ללמוד החכמות ישאר כל ימיו ללא תורה וללא אלהי אמת. ולפיכ' צריך לחנכו ביראת ה' תחלה כי אם אין יראה אין חכמה.
<b>ודעת קדושים בינה.</b> ר"ל ומי שירצה לבא אל ידיעת המלאכים הקדושים הוא צריך שאחרי קנותו יראת ה' יקנה הבינה שהוא חכמת הלמודים כי היא הצעה לשאר חכמות. ואין ספק כי אחר חכמת הלימודים צריך ללמוד חכמה הטבעית ומשם יעלה אל ידיעת הקדושים שהיא החכמה האלהית.
<h3>פסוק יב</h3>
<b>אם חכמת חכמת לך ולצת לבדך תשא.</b> ר"ל אם הגעת אל החכמה האלהית הנקרא חכמה סתם <b>חכמת לך.</b> ר"ל הגעת אל המכוון ממך ואל שלימותך האחרון.
<b>ולצת.</b> כלומ' אם נשארת בליצנותך שתסתפק בידיעת השיחות הבטלות ודברי הימים ודברי המלכים וכיוצא בהן <b>לבדך תשא</b> כלומר אתה בעצמך תשא ענשך. ואפשר כי אמרו <b>ולצת</b> רמז כי אם ישאר בחכמת ההגיון ולא יעבור ממנה אל שאר החכמות הוא ישא עונשו.
<h3>פסוק יג</h3>
<b>אשת כסילות הומיה</b> אומרת החכמה הלימודית זה שאני מזרזת אתכם וקוראה העוברים שילחמו בלחמי וישתו יין מסכתי אני צריכה אל זה מפני שיש דבר אחד שהוא קורא העוברים גם כן ומסית אותם והיא אשת כסילות. ולפי פשוטו היא אשה הזונה ור"ל אשת בעלת כסילות. ואפשר שקורא הכסילות עצמו אשת כסילות וכאילו הכסילות מסית האנשים שישארו בכסילותם ולא יכוונו אל החכמה וקרא האשה זונה אשת כסילות לפי הפירוש הראשון כי לולא כסילותה לא תזנה תחת בעלה וקרא אותה הומיה לפי שלא תדבר דבריה בנחת על דרך חכמה רק תצעק וקולה כקול המון.
<b>פתיות</b> ר"ל שהיא בעלת פתיות ולא ידעה מה לומר ומה לעשות. ובא קצר. או ר"ל ולא ידעה דבר של כלום.
<h3>פסוק יד</h3>
<b>וישבה לפתח ביתה</b> ר"ל שאינה יושבת בירכתי ביתה לדמיון האשה החכמה והצנועה רק יושבת בפתח <b>על כסא מרומי קרת.</b> כלומר במקומות הגלויים והמפורסמים לכל כאילו תאמר בפתח עינים.
<h3>פסוק טו</h3>
<b>לקרא לעוברי דרך.</b> ר"ל סבת ישיבתה במקומות המפורסמות היא לקרוא לעוברי דרך. <b>המישרים ארחותם.</b> כלומר שהם עוברין לפי תומם והולכים דרך ישרה. או ר"ל לקרוא אפי' לצדיקים והישרים להטותם מן הדרך הטוב.
<h3>פסוק טז</h3>
<b>מי פתי יסור הנה וחסר לב אמרה לו.</b> אין כוונת המאמר שהיא תאמר כל מי שהוא פתי יבא הנה. רק כוונת המאמר שהיא תקרא כל העוברים ואפי' אותם שהם מישרים את אורחותם ואומרת בלבה אם לא יבאו כולם אל ביתי לפחות מי שהוא פתי יסור ממקומו ויבא אלי הנה וכשהיא מוצאה האיש שהוא חסר לב אז תאמר לו בעניין זה מים גנובים ימתקו.
<h3>פסוק יז</h3>
<b>מים גנובים ימתקו</b> ר"ל באו אלי ואם תאמר יש לי אשה הלא תדע כי המים הגנובים ימתקו יותר מן המים שאינם גנובים. וכן הדבר הנעשה בסתר ינעם על הדבר הנעשה בפרהסיא וכאילו תאמר שהביאה האסורה והנעשית בסתר תנעם על הביאה המותרת.
<h3>פסוק יח</h3>
<b>ולא ידע כי רפאים שם.</b> ר"ל והאיש הניסת אחר דבריה ולא ידע כי המקום ההוא הוא מקום המתים. והעניין כי הפועל ההוא שיעשהו יתחייב מיתה.
<b>ובעמקי שאול קרואיה.</b> ר"ל כל האנשים שהיא קוראה ושומעין לעצתה הם ב<b>עמקי שאול</b> כי העניין ההוא יחייב להם המות הזמני אם יוודע הדבר ואם לא יוודע הם מעותדים אל העונש הרוחני אחר המות. ועל דרך נסתרו יאמר כי קרא <b>אשת כסילות</b> החומר ותאוותיו וקראו <b>הומיה</b> בעבור שהוא בעל המון קורא ומכריז על עצמו ונמשך עמו הפתיות. <b>ובל ידעה מה.</b> כלומ' שאין המכוון ממנו ידיעת דבר מן החכמה. והאדם ניסת אחר תאותיו. ואומר כי החומר ותאותיו יסיתו האנשים בפרהסיא ואפי' <b>המישרים אורחותם</b> אין נסתר מחמתו. וסבת הפתוי הוא <b>כי מים גנובים ימתקו ולחם סתרים ינעם.</b> כלומר שיתפתו האנשים בעבור הערבות שימצאו האנשים בקנייני העולם השפל אשר הם מים גנובים וקראם <b>מים גנובים</b> בעבור שהם אינם הדבר המכוון מן האדם כי המכוון מן האדם הוא שיהיה בעל שכל. ובעבור זה קראם <b>מים גנובים</b> בעבור שהאדם לוקח אותם בגניבה ואינם לחם חקו. ו<b>לחם סתרים.</b> ר"ל וכן מה שיסתיר האדם ויאצור ויצפון מן הקניינים הזמניים כי הם נחמדים להשכיל ותאוה הם לעינים. ומתוך כך תקחם האשה באמצעות הנחש ותתן גם לאישה עמה ויאכל. ולפיכך הוצרכו החכמות לזרז האנשים ולקראם שילחמו לחמי תורה וישתו יין נסיכם כלומ' שידרשו החכמות וישתעשעו בקניין התבונות ולא ישוטטו כי אם ברחובות השכל כי אם יעלימו עיניהם מן החכמה סופן להיות נסתים אחר החומר ותאוותיו. וקריאת החכמות אל האנשים שילחמו לחמם וישתו יינם ויזהרו מן המים הגנובים ומן לחם סתרים אע"פ שינעמו וימתקו כי אם יאכל מהם יהיה בחברת הרפאים והם המתים ויהיה <b>בעמקי שאול</b> עם שאר הקרואים והנפתים הוא דומה לאמרו ויצו ה' אלהים על האדם לאמר מכל עץ הגן אכול תאכל. ומעץ הדעת טוב ורע לא תאכל ממנו כי ביום אכלך ממנו מות תמות. וקרא המתים <b>רפאים</b> לרפיון כחם. ואם כוון במלת רפאים ענקים מן רפאים יחשבו אף הם כענקים. ר"ל כי לא די שהיא ממיתה בפעולתה החלשים אלא גם הענקים שהם סגולת המין האנושי לאומץ.
<h2>פרק י</h2>
<h3>פסוק א</h3>
<b>משלי שלמה.</b> ייחס הכתוב שמחת חכמת הבן לאב ואע"פ שהאם משתתפת בשמחה ההיא. וכן ייחס תוגת כסילות הבן אל האם ואע"פ שהאב משתתף עמה בתוגה ההיא. וזה כי שלמה המלך ע"ה כוון לזכור בעל רוב השמחה ובעל רוב תוגה. וביאור זה כי חכמת הבן אע"פ שהאם גם כן שמחה בחכמת בנה לא תכיר היא מעלת החכמה ואין שמחתה כשמחת האב שהוא מכיר מעלת החכמה. ולפי' אמ' כי הבן החכם ישמח האב כי בו תראה השמחה יותר ממה שתראה באם וכשיהיה הבן סכל אע"פ שאביו ואמו נוגים על סכלות הבן מכל מקום הוא תוגה לאמו יותר כי אע"פ שהאב מכיר מעלת החכמה ותרבה תוגתו בעת שיהיה הבן כסיל מכל מקום זאת התוגה היא לו לשעתו או לעתים ידועים. לפי שהאב יוצא ובא ואינו מרגיש בכל עת סכלות בנו. אמנם האם שהיא כגפן פוריה בירכתי הבית רואה ושומעת תמיד סכלות בנה כי בעבור סכלותו לא יתחבר לאנשים רק עם הנשים לפחיתותו. ולפיכך כל הצער מעניין סכלות בנה חוזר עליה והוא תמידי לה בלא הפסק. ואפשר שהחכם הזה קרא אב. השכל שהמכוון ממנו שינהיג כל כחות הגוף ויסירם אל משמעתו. ואמר כי הבן כשיהיה חכם הוא יוסיף באור צורת השכל. והעניין שהוא יעלה בסולם החכמה עד שיגיע לבסוף להשיג מלאכי השם ית' עולים ויורדים וישיג ה' ית' הנצב על ראש הסולם וידבק בו ואז תהיה השמחה הגמורה והתענוג הנצחי אשר אין לו קץ ותכלית אמנם הבן הכסיל הוא גורם תוגה לנפשו. וקרא הנפש במקום הזה אם. גם אפשר שקרא החומר אם. ואמר כי האדם בהיותו סכל מן החכמה ומקצר בעבודת בוראו על הרוב לא יהיה לו שלימות הגוף כי מתוך היותו רודף אחר תאותיו ההם יהיו סבה להשחתת גופו והוא שרמז באמרו תוגת אמו.
<h3>פסוק ב</h3>
<b>לא יועילו אצרות רשע וצדקה תציל ממות.</b> ואחרי שהזכיר כי הבן החכם למעלתו ישמח אביו עבור חכמתו והבן הכסיל גורם תוגת אמו. אמר לא תחשוב שהחכמה אין בו תועלת אחר רק שישמח בו אבי החכם כי תועלתה גדולה שבעבור צדקת הבן שיהיה חכם ינצלו הוריו ממות זמני בעולם הזה וכן נזק הבן כסיל גדול שאם יקנה ממון רב בהפלגה יקנהו דרך רשע ולא יועילוהו אוצרותיו בעולם הזה להצילו כמו שתציל הצדקה לבן חכם. ויהיה לזה הפסוק שני פירושים ויהיה עניינו כן. בן חכם ישמח אב וצדקתו תציל ממות ובן כסיל תוגת אמו ולא יועילוהו אוצרות רשע היינו האוצרות שקנה ברשע.
(ג) ולא תחשוב שצדקת הבן החכם לא תועילהו רק בזה העולם בלבד אך צדקתו עומדת לעד כי <b>לא ירעיב ה' נפש צדיק</b> אחר המות וכן לא תחשוב שכסילות הבן כסיל לא יגרום היזק אחר רק שלא יועילוהו אוצרותיו בחייו כי כסילותו יכריתהו מצרור החיים אחר המות והוא אומר <b>והות רשעים יהדוף</b> אותם מעולם הנשמות אל העונש המעותד להם. ונתן הסבה בזה ואמר (ד) <b>ראש עושה כף רמיה</b> כלומר הבן כסיל בעבור היותו רש מן החכמה שהוא העושר האמיתי עושה כף רמיה ולכן יהדפוהו מאור אל חשך.והבן החכם בעבור חריצותו לקנות החכמה יעשר עושר החכמה ויקום חילו ולא יטה לארץ רק יתן לו מהלכים בין העומדים ההם ולכן סמך בזה (ה) <b>אוגר בקיץ בן משכיל</b> כלומר הבן החכם ביודעו צדקתו עומד לעד ולא ירעיב ה' נפשו אחר המות הוא <b>אוגר בקיץ</b> כלומר משתדל בהיותו בעולם המעשה לזרוע צדקה ולאגור לו מעשים טובים שיעמדו לו אחר המות. והבן הכסיל הוא <b>נרדם ב</b>עת ה<b>קציר</b> כי לא ידע לזרוע לכן לא יזכה לחיי עד. (ו) ובעבור שהצדיק הוא אוגר בקיץ ופועל פעולות יברכוהו האנשים בחייו וגם יחולו עליו ברכות שמים מעל. והרשע שהוא נרדם בקציר יכסה אותו החמס שעשה. (ז) וגם אחרי הפרדה מן העולם יהיה <b>זכר</b> ה<b>צדיק לברכה</b> ששמו הטוב יהיה נזכר לעולם <b>ושם רשעים ירקב</b> וימחה מספר החיים.
<b>לא יועילו.</b> אמר כי ה<b>אוצרות</b> והם המקומות שיאצור בהם האדם רבוי הממון והנכסים והתבואה לא יועילו ולא יצילו אם בעליהם קנה אותם ברשע ובעול. ואע"פ שדרך הממון להועיל לבעליו. <b>וצדקה.</b> כלומר הממון שקנאו בעליו בצדק והוא היושר <b>יציל בעליו ממות.</b> והעניין שיועילנו בכל עניין הצריך. או יאמר <b>לא יועילו אוצרות</b> האיש להצילו בעת יחטא אם העיר מתנהגת על דרך המשפט. אמנם אם הוא צדיק מאשר נחשד ואיננו רשע כאשר חשבוהו הצדק יצילנו מן המות. וכל שכן שיצילנו מפגעי העולם. ואפשר שקרא <b>אוצרות רשע</b> אוצרות הנעשים ברוב ההתעמלות והחריצות כעניין ולא ימלט רשע את בעליו שעניינו התנועה והחריצות. ור"ל האוצרות שיקנם האדם בחריצותו לא יועילוהו אם אין שם צדק שלא יהיה ראוי להצלה. אמנם אם יהיה צדיק הצדק יצילהו. ואפשר שקרא קנייני העולם הזה והוא העמל אשר תחת השמש <b>אוצרות רשע.</b> ואמר כי לא יביאו האדם אל תועלת ושלימות. אדרבה הם סבות עצמיות לטרוד הנפש מעולמה. אבל ה<b>צדקה</b> והוא שיעשה האדם צדק לנפשו ולזולתו וישתדל בעבודת בוראו ולא ימנע מנפשו המושכלות שהם לחם חקה היא <b>תציל</b> הנפש מן ה<b>מות</b> האמתי והוא העונש שיהיה לנפש אחר המות.
<h3>פסוק ג</h3>
<b>לא ירעיב.</b> אמר כי ה' ית' לא ירעיב נפש איש צדיק. רק יתן לו די מחסרו ויסבב שיבואהו טרפו על ידו או על יד זולתו. וזה יעשה לו ה' ית' בעבור צדקתו. מצורף אל זה שהאנשים יחוסו עליו לצדקתו ולא יתאכזרו עליו כמו שיתאכזרו על הרשעים. וקרא הגוף או הנפש המתאוה <b>נפש.</b>
<b>והות רשעים יהדוף.</b> ר"ל שה' ית' הנזכר הוא יהדוף הרשעים עבור הותם ורשעם. ובא <b>והות</b> בחסרון הבי"ת. וכאילו אמ' ובהות. והתי"ו הוא במקום הא' כמו ושבת לנשיא. ור"ל ובעבור ההוה והוא הרשע שעושים הרשעים ה' ית' <b>יהדוף</b> אותן. ואם מלת <b>נפש</b> במקום הזה נאמרת על הנפש המדברת בא לומ' כי ה' ית' לא ירעיב ולא ימנע טובו וחסדו מן הנפש המשתדלת להגיע אל ידיעתו ית' כפי היכולת כי הבא ליטהר מסייעין אותו. כי השפע שופע מאתו ית' תמיד בלא הפסק והחסרון הוא מצד המקבלים. ולפיכך אמר כי המשתדל לקנות החכמה לא ירעיב ה' ית' נפשו כי עמו מקור חיים באורו נראה אור. ואפשר שבא לרמוז כי נפש הצדיק והיא הנפש שלא קצרה בעבודת בוראה והושלמה השלמות הנצחי היא הנפש שלא תרעב רק תהיה שבעה ונהנית מזיו שכינה רמז לאמרו הנה עבדי יאכלו ואתם תרעבו שקרא הנביא ע"ה עבדי ה' ית' והם אותם שהשלימו נפשותם שבעים. והמקצרים בעבודת בוראם קראם רעבים ולפיכך הזכיר כי ה' ית' לא ירעיב נפש הצדיק רק היא בתענוג תמידי וקיימת בקיום הדבר הידוע אצלה. וקרא נפש הרשע הוה מלשון הוייה לפי שהיא עיקר מציאות האדם. וכבר ידעת כי ההוייה מורה על המציאות. ואמר כי נפש הרשעים ה' ית' יהדוף אותה בעבור רשעה ותהיה נכרתת מצרור החיים נטרדת מעולמה גולה וסורה רעבה וצמאה אל ההשגה אשר היא מזונה וקיומה דומה בעניינה אל האיש הרעב והצמא המשתוקק אל המזון ואין לאל ידו צועק מכאב לבו ומשבר רוח ייליל.
<h3>פסוק ד</h3>
<b>ראש עושה כף רמיה.</b> אמר כי מי שהוא בעל כף רמיה שידו פועלת ומתעסקת ברמאות כדי להעשיר ולא על דרך הצדק לא תצא כוונתו אל הפועל שיעשיר רק יהיה רש. וזה לשתי סבות. האחת כי הוא עונש אלהי יחול עליו בעבור רשעו. והשנית שהאנשים יזהרו ממנו בעבור רמאותו ומתוך כך יהיה רש. ואפשר שמלת <b>כף</b> במקום הזה רומז לכף המאזניים. ואמר כי הרש בעבור עניותו כשיבוא לשקול בעת הקנייה או המכירה ישקול על דרך רמאות. ומתוך כך לא יעשיר. אמנם <b>יד חרוצים</b> השוקלת בדרך צדק <b>תעשיר</b> בעליה. או תעשר היא. או ר"ל כי העני שוקל בצמצום וברמאות. אמנם יד החרוצים לא די שאינם שוקלין בדרך רמאות אלא שיעשו השקל עשיר ורחב עובר לסוחר. ואפשר שקרא הכתוב רש מי שהוא רש מן החכמה כמו ריש ועושר אל תתן לי. ואמ' כי רש יהיה מן החכמה מי שהוא מתעסק בה שלא לשמה רק על צד הרמאות להתפאר או להתגדל ולא יאהב אותה מצד מעלתה. אמנם החרוצים והם האוהבים את החכמה למעלתה תעשיר כלומר שהחכמה תרבה ותוסיף בהם. כי המתעסק בחכמה שלא לשמה לא יצלח לשתי סבות. האחת שהדין האלוהי יענישהו על חמסו החכמה ושומו אותה סבת טרפו וחשיבותו וגדולתו ועטרה להתגדל בה וקורדום לאכול ממנו וזה מורה שלא הכיר מעלתה. וברצותו לקנות בה דבר אחר הראה כי אינה המכוונת רק שהיא כלי לקנות בה דבר אחר חשוב ממנה. וזה יורה על סכלות גמור בשומו תכלית החכמה השגת החפץ מחפצי העולם. והסבה השנית שלא יתעסק בה ההתעסקות התמידי רק בעת מן העתים כדי להתפאר ולהתגדל. או יעסוק בחכמות הלימודיות שהם חכמות יגדל בהם עניינו אצל ההמון ויפסיד בהם זמנו. אמנם האוהבים את החכמה מצד מעלתה תרבה השגתם יום יום וזה מבואר. או יהיה פי' <b>אוגר בקיץ בן משכיל</b> כלומ' <b>יד האנשים החרוצים תעשיר בעליה</b> כי בעבור היות החרוץ בן משכיל הוא אוגר בקיץ וה<b>רש</b> הוא <b>עושה כף רמיה</b> בעבור שהוא <b>נרדם בקציר</b> להיות <b>מביש.</b>
<h3>פסוק ה</h3>
<b>אוגר בקיץ.</b> אמר כי הבן שהוא בעל שכל בעבור שבעת החורף לא יוכל לצאת ולבוא להמציא מחייתו ומכולת לביתו מרוב המטר והקור והשלגים. בעת שיבוא הקיץ והוא העת המיוחד לאדם לצאת ולבוא הוא אוגר ומקבץ בכל יכלתו מה שימצא מן התבואה ומן הדברים הצריכים לצורך מחייתו כדי שיספיקו לו בקיץ ובחורף הבא אחריו. אמנם הבן שאינו משכיל והוא שקראו מביש מפני שהוא מביש יולדיו וקרוביו ומביש עצמו ונפשו הוא בהפך הבן המשכיל כי לא די שהוא אינו אוגר בקיץ מה שיאכל בקיץ ובחורף רק הוא נרדם וישן ולא יתעסק בעניין מחייתו בעת הקציר שהוא העת הראוי להתעסק על זה. ויש לדעת כי שלמה ע"ה כוון בזה הפסוק גם על אגירת החכמה וקבוצתה. ואמ' כי הבן המשכיל הוא מתעסק בקניין החכמות ובעשות המעשים הטובים והרצויים בעתים הראוי אל זה והוא זמן הבחרות בהיותו נכון ומזומן לקבלת החכמה והשכל והוא מקבץ מן החכמה בכל יכלתו. אמנם הבן המביש והוא הסכל הוא נשקע בתאות העולם ונרדם בעת הראוי לקנות החכמות ועשיית המעשים הטובים. גם נוכל לומ' בעבור שהקיץ והקציר הוא הזמן המיוחד לקצור ולאגור מה שכבר זרע לשעבר שכוון לומ' כי הבן המשכיל והוא האדם שעסק בעבודת אלהיו והשלים נפשו וזרע זרע אמת וצדקה בארץ כשיבוא הקיץ והוא [הזמן] שבו יקצור האדם מה שזרע ובו יאגור הפירות שהוציאה אדמתו הוא אוגר פירותיו ובעבור שהוא טורח בערב שבת. כלומר בעולם המעשה יאכל בשבת. ר"ל ימצא גמולו בעולם הנשמות שהוא עולם הגמול אמנם הבן המביש והוא שקצר בעבודת אלהיו ובעשיית מצוותיו ובהשלמת נפשו כשיגיע העת המעותד לו לקצור פרי מעשיו הוא נרדם. והעניין שיירדם לשחת ויישן שינת עולם ולא יקיץ על דרך ורבים מישיני אדמת עפר יקיצו אלה לחיי עולם ואלה לחרפות ולדראון עולם כי הכתוב קרא אותן שיקיצם שילכו לחיי עולם ואותם שיהיו לחרפות ולדראון עולם אותם שלא יקיצו רק שישארו בתרדמתם.
<h3>פסוק ו</h3>
<b>ברכות לראש צדיק.</b> אמר כי הצדיק והוא האדם השלם העושה היושר לנפשו ולזולתו ינוחו ברכות על ראשו הן ברכות שמים הן שיברכו האל ית' על צדקתו ויהיה השפע האלוהי דבק בו ובכל עניינו והן שהאנשים יברכוהו מאהבתם אותו על צדקתו כי דרך האנשים הטובים לאהוב ולברך גדולי המעלה ותיקר נפשם בעיניהם.
<b>ופי רשעים יכסה חמס.</b> ר"ל כי הרשעים תכסם הקללה בעבור החמס שעשו לנפשם ולזולתם. ולפי זה הפירוש אין טעם למלת <b>פי.</b> או יאמר שהרשע יעלים החמס שיעשהו בדברי פיו כאילו לא עשה החמס. או יאמר שהחמס יכסה פי הרשעים. או יאמר ברכות לראש צדיק. לפי שהוא יכסה פני הארץ אורה ושמחה. אמנם פי הרשעים הוא מכסה פני תבל חמס ושוד ולזה אינם ראויים לברכה.
<h3>פסוק ז</h3>
<b>זכר צדיק לברכה.</b> אמר כי הצדיק כשיזכרוהו האנשים יברכוהו בעבור צדקתו ובין בחייו בין במותו יזכרוהו לכבוד ולתפארת ויספרו בשבחו אמנם הרשעים כשיזכירום האנשים יספרו בגנותם ואפי' שמם וזכרם ירקב כי ימחה שמם מתחת השמים. ויהיה עניינם כדבר הנרקב. או יאמר כי הצדיק יהיה שמו וזכרו מוסיף וגדל יום יום ולא ישכח שמו וזכרו לעולם מפני שהוא מועיל לזולתו הן בעשיית נפשות בחייו והן שהוא יחבר ספר. ויהיה לו לזכר עולמי ותועלת לבאים אחריו. ובעבור שהוא עשה דבר קיים יתקיים זכרו לעולם. אמנם <b>שם הרשעים</b> ישכח ו<b>ירקב</b> כי לא עשו לנפשם דבר קיים שיעמיד זכרם כי כל השתדלותם היא בעמל אשר תחת השמש. ואחרי שהזכיר שצדקת הבן החכם תועילנו בזה ובבא ויזכה לברכה אחרי המות אמר (ח) החכם <b>יקח מצות</b> כלומ' הבן החכם ביודעו מעלת החכמה יקבל עליו עול מצות התורה ומצות הוריו ומלמדיו וה<b>אויל</b> שלא יקבל המצות <b>ילבט</b> וה<b>חכם לב</b> הנזכר הוא (ט) <b>הולך בתום</b> ולכן <b>ילך בטח</b> והבן הכסיל בעבור היותו <b>מעקש דרכיו יודע</b> כלומר ילקה או יענש.
<h3>פסוק ח</h3>
<b>חכם לב יקח מצות.</b> אמר כי האיש שהוא חכם לב יקח ויקבל המצות שיצוה הן מצות אלהיו הן הדברים שיחייב השכל. הן הדברים שיצוו מוריו ומלמדיו והן מה שיצווהו המלכים ומנהיגי המדינות ומתוך כך לא ילבט כלומר לא יתחייב אל ענוי רוחני ואל ענוי גשמי. אמנם האיש שהוא אויל שפתים בעבור שהוא לא יקבל מצות אלהיו ומנהיגיו ומוריו. <b>ילבט.</b> כלומר יענש עונש רוחני כשיהיה המצוה האלהים והשכל אשר הוא נביאו. או עונש גשמי כשיהיה המצוה מלך או מנהיג.
<h3>פסוק ט</h3>
<b>הולך בתם ילך בטח.</b> אמר כי האיש כשהוא <b>הולך בתום</b> בתמימות והעניין שהוא שלם במדותיו הוא ילך בטח כי מתוך שלא יזיק לא יזוק. אמנם האיש שהוא <b>מעקש דרכיו</b> והעניין שהוא מעות הדרכים שיש לו ללכת בהם ועושה הפך המכוון ממנו יוודע כמו <b>ויודע בהם את אנשי סוכות.</b> ר"ל יקבל עונש וצער. ואפשר שאמר <b>הולך בתום</b> ר"ל כי האיש שהוא הולך תמים ושלם שהושלם השלימות המכוון ממנו הוא ההולך בטח יותר מכל האנשים הן בחייו הן בהפרדו מן העולם כי ילך לבטח אל האור. אמנם האיש שהוא מעקש הדרכים שכוון ממנו ה' ית' יענוש אותו כפי חטאו ויש שפירשו <b>ומעקש דרכיו</b> יודע שיהיה נודע ומפורסם לכל במדת העקשות. גם אפשר שיאמר <b>ומעקש דרכיו</b> לא יחשוב שלא יודעו מעשיו ולא יהיו גלויים לפניו ית' רק ידע כי מעשיו ופעולותיו הם ידועים ואחר שהם ידועים יגמל עליהם. ואפשר שהכינוי במלת <b>דרכיו</b> שב אל ה<b>תום</b> ור"ל <b>הולך בתום</b> ילך בטח ומעקש דרכי התום יודע. ואפשר שאמר <b>ומעקש דרכיו יודע.</b> דבק עם הפסוק הבא אחריו שהוא <b>קורץ עין יתן עצבת</b> ור"ל כי האיש שהוא מעקש דרכיו יודע לרואיו בעבור מדותיו המגונות שהוא קורץ עין לגלות סוד אחרים כשלא יוכל לגלותו בפיו ויתן גם עצבון לקרוביו ולרואיו והוא <b>אויל שפתים</b> וסופו ש<b>ילבט.</b> או יאמר מעקש דרכיו ילקה בעבור היותו קורץ עין ומתוך כך יתן עצבת ואם הוא אויל שפתים ילבט.
<h3>פסוק י</h3>
<b>קורץ עין יתן עצבת.</b> אמ' כי מי שהוא מסתיר פעולותיו והיזקיו מבני אדם. וכשיבוא לגלותם לקצת אנשים ולהעירם עליהם בקריצת עיניו אם יקרה שירגישו אותם שיקבלו ההיזק ממנו באותה הקריצה יעצבו ויחרה אפם. <b>ואויל שפתים.</b> ר"ל אם ישיאהו זדון לבו להוציא ההיזק שיעשה לזולתו בשפתיו. <b>ילבט.</b> אז הוא ראוי שילבט. וכן הקורץ בעיניו לאשת רעהו יעציב לב בעלה וקרוביה. ובעבור שהיא פעולה קטנה לא אמר בה <b>ילבט</b> וגלה שהוא לא עשה מעשה קטן אחר שהוא יעציב לב קרוביה. ואם יגיע משטותו ומהמית לבו שיוציא הדבר בשפתיו הוא ראוי לעונש או יענש.
<h3>פסוק יא</h3>
<b>מקור חיים.</b> אחר שהזכיר ואויל שפתים ילבט הזכיר הצדיק שהוא הפך אויל שפתים. אמר כי <b>פי הצדיק</b> הוא מקור ששופע ממנו חיים והם חיי העולם הזה וחיי העולם הבא הפך מן האויל שפתים שהזכיר. והעניין שהוא מוכיח ומזרז בני אדם שלא יחטאו ויעירם על עבודת האל. אמנם <b>פי</b> האנשים ה<b>רשעים</b> הוא <b>מכסה</b> העולם ומשפיע על בני אדם <b>חמס</b> ושוד. ומתוך דברי פיהם תתחדש שנאה בין בני אדם ולכן סמך אל זה שנאה תעורר מדנים.
<h3>פסוק יב</h3>
<b>שנאה תעורר מדנים.</b> אמר כי השנאה שתהיה בין איש לאיש היא תעורר מדנים וריבות מחדש שלא היו ביניהם לשעבר. אמנם האהבה הוא בהפך זה שלא די שלא יתעורר ריב ביניהם מחדש אלא אפי' היו ביניהם ריבות ומדנים לשעבר האהבה שהיא ביניהם מכסה ומעלמת אותם. ובעבור שהזכיר כי פי רשעים יכסה חמס ותעורר שנאה בין בני אדם ועל כל פשעים יכסה אהבה לא שיחשדו דברי פיו היזק. ושבט ראוי לגיו כסילים עבור שדברי פיהם יעוררו מדנים.
<h3>פסוק יג</h3>
<b>בשפתי נבון תמצא חכמה.</b> אמר כי בשפתי האיש הנבון תמצא תמיד חכמה. והעניין שלא ידבר כי אם בה ולא ישתעשע כי אם בחשקה. וכמו שימצאו דברי חכמה תמיד בשפתי הנבון כן יהיה נמצא תמיד ה<b>שבט</b> ב<b>גיו</b> האיש שהוא <b>חסר לב.</b> והענין שהוא יפעל פעלים תמיד שיגרמו להיות השבט מכה אותם לעולם. ואפשר שקרא <b>נבון</b> בעל חכמת הלימודים. ואמ' כי האיש המשתדל ללמוד החכמה הלימודית הוא קרוב להמצא בו החכמה האלהית כי מהלימודיות יעלה אל הטבעיות. ומהטבעיות יעלה אל האלהיות או יאמ' כי האיש שהוא נבון לעולם תמצא בפיו דברי חכמה והוא מזרז להכות בשבט ולענות המלך זקן וכסיל הנקרא חסר לב. ואחר שהזכיר כי בשפתי נבון תמצא חכמה אומר <b>חכמים יצפנו דעת</b> כלומ' שהסבה שבשפתי נבון תמצא חכמה היא שחכמים יצפנו דעת כלומר יאגירו ממנה הרבה והסבה שהשבט ראוי לגיו חסר לב היא בעבור שפי האויל מחיתה קרובה.
<h3>פסוק יד</h3>
אמר כי ה<b>חכמים יצפנו דעת</b> ולא יעשו כאשר יעשו הסכלים שיצפנו ההון יפסידו בו נפשותם. ומלת <b>דעת</b> כוללת ידיעת אמיתת הנמצאות וידיעת ה' ית' כפי היכולת. ובאמצעות הדעת יועילו להם ולזולתם תועלת טובה אמנם האוילים הם בהפך זה כי לא די שלא יועילו לנפשם ולזולתם אלא שדברי פיהם גורמים <b>מחתה</b> באה בזמן קרוב לנפשם ולזולתם. ואפשר שבאה מלת <b>ופי</b> בחסרון הבי"ת ועניינו <b>ובפי אויל מחתה קרובה.
או יאמר כי ה<b>חכמים יצפנו</b> ה<b>דעת</b> בלבם ולא יגלוהו במקום שאין תועלת לגלותו וה<b>אויל</b> הוא בהפך זה כי כמו שהיה לו להעלים רשעו ולהצפינו בלבו לא יסתירנו רק ה<b>מחתה</b> והוא הרשע שירשע לנפשו ולזולתו היא קרובה ומוכנת בפיו וחטאתו כסדום הגיד לא כחד.
או יאמר <b>ופי אויל</b> כלומר כשתראה פי האויל אז תדע כי המחתה היא קרובה.
<h3>פסוק טו</h3>
<b>הון עשיר.</b> אמר כי ההון שיהיה לעשיר הוא בעיניו <b>קרית עוזו</b> ויבטח בעשרו ויעוז בהותו ולא יירא מאיש ולא יפחד מאלהיו. וה<b>ריש</b> והוא העוני שיהיה לדלים הוא <b>מחתתם</b> כלומר שבעבורו יחתו ויכנעו וייראו מהזיק לנפשם ולזולתם כי אין להם במה יעבירו חטאתם אם יחטאו לאנשים כמותם. ועָניים גם כן סבה להיותם נכנעים אל בוראם ית' הפך מן הבוטחים בעשרם. ואפשר שקרא <b>עשיר</b> מי שהרבה דעת וחכמה. וקרא עניי הדעת <b>דלים</b> ואמר כי רבוי החכמה היא מגדל עוז לבעליה ושבר לכסילים ועניי הדעת גורם אותו עניות דעתם.
וזה הפסוק דבק עם הפסוק שלפניו שאומר <b>חכמים יצפנו דעת</b> שעניינו יאגורו ממנו הרבה <b>ופי אויל מחיתה קרובה.</b> ואומר כי הדעת שיצפנו אותו החכמים הוא ה<b>הון</b> שהצופן אותו הוא ה<b>עשיר</b> האמיתי והוא <b>קריית עוזו</b> אשר בה ירוץ הצדיק הנשגב <b>ומחיתת דלים</b> שהם עניי הדעת הם <b>רישם</b> ר"ל ענייות דעתם. ולכן סמך אל זה <b>פעולת צדיק לחיים</b> כלומר האדם השלם בעבור שהחכמה היא קריית עוזו פעולתו מביאה ומכוונת לחיים זמניים ונצחיים ופעולת רשע גוררת להוסיף חטאת על חטאת כי עבירה גוררת עבירה כטעם ושכר עבירה עבירה. והסבה שפעולת צדיק לחיים היא כי <b>ארח חיים</b> מעותד לאיש ה<b>שומר מוסר</b> ול<b>עוזב תוכחת</b> והוא הרשע הנזכר מוכן לדרך ה<b>מתעה</b> דומה למה שאמר <b>תבואת רשע לחטאת</b> והיא גורמת שיוסיף חטאת. והאיש העוזב תוכחת הנז' הוא <b>מכסה שנאה</b> ויש לו <b>שפתי שקר ומוציא דבה.</b> <b>וברוב</b> דבריו <b>לא יחדל פשע</b> וה<b>חושך</b> דברי <b>שפתיו</b> הוא <b>משכיל.</b> אמנם הצדיק לא כן כי איננו מכסה שנאה ואין לו שפתי שקר ואיננו מוציא דבה רק כ<b>כסף נבחר</b> כך הוא <b>לשון הצדיק</b> אמנם <b>לב רשעים</b> הוא <b>כמעט</b> כסף סיגים. ולא די שהצדיקים לא יוציאו דיבה לזולתם אלא שבדברי פיהם ינהיגו זלתם וידריכום בדרך הטוב והישר וה<b>אוילים</b> לא די שירעו זולתם אלא ש<b>ימותו</b> הם בחוסר שכלם.
<h3>פסוק טז</h3>
אמ' כי <b>פעולת</b> האיש ה<b>צדיק</b> הוא כדי להשיג <b>חיים</b> והם חיי הגוף וחיי הנפש ולגרום חיים גם כן לזולתו כי ישתדל לעשות נפשות. אמנם <b>תבואת</b> האיש ה<b>רשע</b> והם פעולתיו מביאות נפשו והנמשנים אחריו אל <b>חטאת</b> ואל מרי. ואפשר שקרא צדיק הכח השכלי מכחות הנפש וקרא רשע הכח החיוני. ואמר כי פעולת החלק השכלי בעשותו המכוון ממנו וימשול על כחות הגוף היא מביאה אל החיים הנצחיים. אמנם במשול רשע והוא הכח החיוני ויהיה האדם נמשך אחר תאוותיו יביא בעליו לחטוא לאלהיו.
<h3>פסוק יז</h3>
אמר כי יש דרך אחד שהדורכים בו ימצאו חיים ר"ל חיי הגוף וחיי הנפש ומי הוא הדורך בזה הדרך האיש שהוא <b>שומר</b> בלב ובזכירתו ה<b>מוסר</b> שייסרוהו הוריו ומלמדיו ויתנהג על פי מוסרם. אמנם האיש שהוא בהפך זה שהוא עוזב התוכחת שיוכיחוהו מוכיחיו הוא מתעה נפשו וזולתו מן הדרך המביא אל החיים. או יאמר <b>אורח חיים</b> ל<b>שומר מוסר</b> ובא הפוך ועניינו שהאיש שהוא שומר מוסר דורך דרך חיי עד.
<h3>פסוק יח</h3>
הפסוקים האלה באו להעיר האדם לשמור לשונו ולהשתמש בה בדברים אנושיים לא בהמיים כי הדיבור הוא המבדיל בין בני אדם ובין הבהמה והאדם מתדמה בו למלאכים ולפי' ראוי הוא שאותו החלק האנושי אשר גדלו ה' על שאר הבעלי חיים ישתמש בו בדברים נאים ומועילים ויעזוב הדברים המגונים וכל שכן המזיקים והמפסידים סדר בני אדם ולכן בא זה החכם וגנה בתוכחת מוסרו כל מיני הדיבור הפחותים ולהשמר מהם ותחלת כל דבר בא לגנות מי שאין פיו ולבו שוים. ואמר <b>מכסה שנאה שפתי שקר</b> והוא על שני מינים המין האחד הוא האומר לחבירו דברי חלקות ופיתוי ולבו בל עמו ושפתיו הם שפתי שקר וזהו אונאת דברים שהזהירה עליו התורה ואמרה ויראת מאלהיך אני יי' ואמרו רז"ל שכל דבר המסור ללב נאמר בו ויראת מאלהיך לפי שהוא ית' בוחן לבות וכליות ואם האיש מראה בפיו דרך אהבה וישקר לו בשבח אותו ובספרו בטובתו שנאת לבו גלויה לפני ה' ית'. והוא כאלו אמר אין יי' רואה ועל הדרך הזה הקפידה התורה ואמרה לא תשנא את אחיך בלבבך הוכח תוכיח את עמיתך ולא תשא עליו חטא. כלומר אם יש לך תרעומת על חבירך הודיעהו והוכיחהו ואולי כי ירצה אותך ואם לאו אתה את נפשך הצלת לא שתכסה ממנו תלונתך עליו ותשנאהו לפי שחבירו בוטח בו כבתחלה ומגלה לו סתריו ונכשל בו בממונו ובנפשו. והמין השני הוא ההולך רכיל והוא ההולך ומרגל בבית חבירו ואוכל ושותה עמו ושומע מה שמדבר בביתו כדרך רוב בני אדם עם בני ביתם והולך מזה אל זה ואומר כך וכך שמעתי מפלו' שמדבר עליך ונמצא זה קם עליו ומכהו או הורגו והוא שאמר הכתוב לא תלך רכיל בעמיך ולא תעמוד על דם רעך שאע"פ שהמספר אינו הורגו הוא סבת הריגתו וזה המין גם כן הוא <b>שפת שקר.</b> שאע"פ שהדבר שמספר עליו כן היה כמו שסיפר מכל מקום בדרך שקר סיפרו שהוא היה מראה עצמו שהוא היה אוהב אותו והוא שונא לו ועל שני המינים האלה אמר <b>מכסה שנאה שפתי שקר</b> הוציא <b>שפה</b> הנה במקום דיבור כמו ושפה אחת לכולם לפי שהדבור יוצא דרך שפה והיא אחת מכליו. ואמר <b>שפתי</b> להורות על שני המינים הנזכרים והגנות נראה מיד בשניהם כי הם דבר שקר וראוי להתרחק מהם.
ואמרו <b>ומוציא דבה הוא כסיל</b> בא להזהיר על שני מינים אחרים. המין האחד הוא המוציא שם רע על חבירו כלומר שמוציא עליו קול ואומר כך וכך עשה פלוני והוא לא עשה ולא די שהוא שקר וראוי להתרחק ממנו אלא שהוא סכלות גמורה שזה חוזר חלילה וכשם שהוא בודה מלבו להוציא שם רע על אחרים כן יעשו אחרים עליו. והמין השני הוא בעל לשון הרע והוא המספר בגנות חבירו לא דרך מוסר רק כדי לביישו ולהכלימו ואע"פ שהוא אמת סכלות גדולה היא לו שזאת המדה חוזרת גם כן חלילה כי אין אדם אשר לא יחטא. ונמצא בשני מינים אלה יפסד סדר בני אדם ויחרב העולם ולפיכך הקפידה התורה עליהם ואמרה כי הוציא שם רע על בתולת ישראל. וכן המרגלים נקראו מוציאי דבה לפי שכוונו לגנות הארץ והיה להם לספר בטובתה. ונקרא מוציא דבה גם כן מי שמגלה הדיבה שיש בדבר ולפי' נקראו מוציאי דבה כלו' מגלה הדבה שיש לארץ. וכן בא דבר זה החכם <b>מוציא דבה הוא כסיל</b> כלל בו שני מיני הדבה וקראו כסיל על דרך שאמרנו ששניהם סכלות גמורה לפי שעוונו ידוע ויזיקו לו אחרים גם כן. אבל שני מינים הקודמים שקר הוא ולא כסילות רק תחבולה ומרמה.
<h3>פסוק יט</h3>
<b>ברוב דברים לא יחדל פשע</b> בא לגנות אבק לשון הרע ונבלות הפה וכל שיחה בטילה. ואבק לשון הרע הוא על דרכים רבים כמו המספר רע על חבירו דרך שחוק או דרך רמאות כגון שיספר רע על אדם סתם בפני בעל הרע ההוא ומראה עצמו שאינו יודע מי הוא ועל זה נאמר כן איש רמה את רעהו ואמר הלא משחק אני. וכן מי שאומר מי האמין שיהיה פלוני עשיר ונכבד כמו שהוא היום. וכן המספר בטובת חבירו בפני שונאיו שמתוך טובתו בא לידי רעתו וכל זה בכלל באמרו <b>ברוב דברים לא יחדל פשע</b> שכל הדברים האלה סבתם רבוי דברי בני אדם כי כל אדם שירבה דבריו לרוב תאותו אליהם יכשל בהם בהרבות ההבל והחטא בהם והוא שאמרו ז"ל וכל המרבה דברים מביא חטא. גם אפשר שאמרו <b>ברוב דברים לא יחדל פשע</b> בא להזהיר המשתדל בחכמה שיזהר מהרבות דבריו ולא יחקור אלא במה שהורשה ולא יהרוס לראות כי לא יחדל פשע בזה והמונע דבריו מלדבר בנסתרות הוא משכיל כמו שאמרו ז"ל סמא דכולא משתוקא. או יהיה ביאור <b>ברוב דברים</b> בהגדלת דברים והוא בתוארים המחייבים שהכוונה בהם להגדיל המתואר. ואמר <b>לא יחדל פשע.</b> כמו שהתבאר שגנאי הוא לו.
<b>וחושך שפתיו</b> והוא שמתאר אותו בשוללים שהם חשיבת דברים הוא משכיל לפי שזהו תכלית השגתו ית'. גם אפשר שכוון החכם הזה באמרו <b>ברוב דברים</b> כאלו אמר ברוב חלקי הדיבורים <b>לא יחדל פשע.</b> ובא על דרך מאמר אחד מחכמים שהיה שותק מאד במעמד החברים וכשהיה מדבר היו דבריו טובים ונאים. ושאלו ממנו חביריו סבת תוכן הדברים ואמר להם הדברים הם על ארבעה פנים. מהם דברים שתקוה תועלתם ותירא מאחריתם והריוח שבהם ההצלה והם הדברים שייטיבו לאחד ויקשו לאחר וכיוצא בהם. ומהם דברים שלא תקוה תועלתם ולא תירא מאחריתם אם תעזבם תקל משאם מעליך והם כל שיחה בטלה. ומהם דברים שלא תקוה תועלתם ותירא מאחריתם וזהו הנזק ר"ל הוצאת דבה וכיוצא בה. ומהם דברים תקוה תועלתם ולא תירא מאחריתם והם הדברים שאדם חייב לדבר בם כמו הדבור בחכמה ובמוסר ובתורה ובתפלה ובמה שהוא ממינם בשבח המדות הטובות ובעליהם כדי שיתאוה השומע לקנות אותם וגנות המדות הרעות ובעליהם כדי להרחיקם. ואמר החכם ההוא בכל עת שאשמע הדברים אני בוחן אותם ואם אמצאם מזה המין אדבר בהם ואם אמצאם משאר המינים אשתוק מהם. והנה זה החכם בטל שלשה רביעי הדברים. ועל הדרך הזה בא הכתוב ואמר כי ברוב חלקי הדברים שהם שלשה רבעי הדבור <b>לא יחדל פשע</b> כלומר שגיאה כי השח שיחה בטילה שהוא מעט רע משאר החלקים הוא פושע שיושב במושב לצים כי הלץ הוא שדבריו לצון וריק. ואמר אחר זה <b>וחושך שפתיו משכיל</b> כאלו נשאל. ומה התועלת במניעת הדברים ואפי' מאותם שאין בהם נזק והשיב שיעשה מעשה משכיל שהשכל לא יעשה דבר לבטלה אבל כל השתדלותו לתועלת. ובא מלת <b>ברוב</b> על דרך שאמרו רז"ל הלך אחר הרוב. ואפשר שאמר <b>וחושך שפתיו</b> ר"ל והאיש שהוא חושך שפתיו של איש שהוא בעל דברים ומשתיקו הוא משכיל כלומר עושה מעשה שכלי .
<h3>פסוק כ</h3>
אמר כי ה<b>צדיק</b> והוא השלם והישר דברי לשונו הם כ<b>כסף הנבחר</b> ובא בחסרון כ"ף הדמיון וכאילו אמר <b>ככסף נבחר</b> כי כאשר השרשו בלב השלם המעלות והשלמיות יראו סעיפיהם על לשונו ויהיו דבריו מורים שלימות וחכמה ותועלת. וייחס אותה ל<b>כסף נבחר</b> שהוא הנבחר מן הסיגים והזיופים כי כן דברי השלם הם נקיים וטהורים ממותרי הדבור האסור והמגונה והבטל. אמנם <b>לב רשעים</b> הוא כדבר המועט לא יוכל להועיל לו ולזולתו.
או יאמר <b>לב רשעים</b> הוא <b>כמעט</b> כסף בלתי נבחר. ואומר כי אין צריך לומר על דבריהם שהם כסיגי כסף כי רובם מותר אלא אף מחשבתם ושכלם הוא כמעט כסף מלא סיגים שיש בהם נקודות הכסף בלבד. וסמך זה הפסוק לאמרו <b>ברוב דברים לא יחדל פשע</b> שלא תאמר הואיל והדברים מביאים לידי פשע אניח הלימוד והעסק לכן נאמר <b>כסף נבחר לשון צדיק.</b> ושלא תאמר הואיל והשתיקה משובחת טוב לרשע שאינו מדבר בחכמה כלל לפיכך אמר <b>לב רשעים</b> כמעט כלומר שכל הרשע והוא שאינו פונה כלל לדברי החכמה הוא <b>כמעט כסף</b> והכסף הוא מה שיבין מן החכמה על דרך הלימוד ההמוני וכפי דרך הקבלה שהוא מצופה סיגים ממחשבות הבנתו הכוזבות.
<h3>פסוק כא</h3>
אחרי שהזכיר כי לשון הצדיק הוא ככסף נבחר אמר לא תחשוב שהצדיק יסתפק במה שהשיג מן החכמה ולא יתנועע להשלים זולתו רק השפע האלהי הדבק בו מטבעו שיעוררהו ויניעהו להשלים זולתו ולא אחד בלבד רק רבים זה אחר זה וזה רצה באומרו <b>שפתי צדיק ירעו רבים</b> כלומר שפתי הצדיק יפרנסו נפשות רבות על דרך ואת הנפש אשר עשו בחרן. וה<b>אוילים</b> הם בהפך זה כי לא די שלא יפרנסו אחרים אלא אפי' נפשם לא יחיו כי בסבת <b>חוסר לב</b> ר"ל קוצר שכלם ימותו הם. ויהיה ביאור <b>בחסר לב</b> בחוסר לב והוא שם. ואם חסר לב הוא תואר יהיה ביאור הפסוק כן <b>שפתי הצדיק</b> תכליתם ותועלתם הוא שיחיו בדברי חכמתו ומוסרו רבים ונכבדים. ולא האוילים לפי שהאוילים חכמה ומוסר בזו אמנם האוילים בסבת חסר לב וחברתו ימותו והוא שהולכים ולומדים לפני מי שהוא מראה עצמו שהוא חכם ויצלול במים אדירים ויעלה בידו חרש ויגלה למקום מים הרעים וישתו התלמידים הבאים אחריהם וימותו ויהיה לפי זה הפי' <b>ימותו</b> כנגד <b>ירעו</b> ו<b>אוילים</b> כנגד <b>רבים</b> ו<b>חסר לב</b> כנגד <b>צדיק</b> שהוא השלם שירעה חכמי לב במרעה שמן וטוב שהוא סבת חייהם התמידיים.
<h3>פסוק כב</h3>
ואחרי שהזכיר כי <b>שפתי צדיק ירעו רבים</b> סמך אליו <b>ברכת ה' היא תעשיר</b> כלומר שפע השגת החכמה שהיא באה מהשפע הראשון ית' היא שתשים האדם עשיר שיוכל לרעות אחרים ולא יגיע עצב לבעלה כי לא ישללנה שולל. או ר"ל כי החכמה שהיא <b>ברכת ה'</b> היא תשים האדם עשיר כלומר שמח בחלקו <b>ולא יוסיף עצב עמה.</b> וסמך אל זה <b>כשחוק לכסיל עשות זמה</b> כלומ' והחכמה שמעלתה כל כך רמה לא בשמים היא לאמר מי יעלה לנו השמיימה ויקחה לנו כי דבר נקל הוא ל<b>איש</b> בעל <b>תבונה</b> להגיע אל החכמה כמו שנקל הוא בעיני הכסיל לעשות הזימה ולא יפחד מעשייתה והפחד שיפחדו אוהביו ממנו פן תבואהו שואה בעבור עשותו הזמה היא תבואנו. אמנם הצדיקים לא ייראו מזה כי תאותם אל הטוב וה' ימציא להם תאותם ולדמיון שיעבור סופה כן יהיה ענין הרשע שפתע ישבר. אמנם הצדיק הוא <b>יסוד עולם</b> שאפי' כל הרוחות שבעולם באות ונושבות בו אין מזיזות אותו ממקומו. ואחרי שהזכיר כי הרשע פתע ישבר לדמיון רוח סופה אמר כל עוד היות בחיים חייתו יהיו פעולות אנושיות כי לדמיון הדברים החמוצים הקשים אל השיניים ולדמיון העשן שמזיק אל העינים כן הוא העצל לשולחיו ואין מי שישמח בפעולותיו הפך למעשה הצדיק שהוא רצוי לכל אחיו ולכן ראוי הוא ש<b>יראת ה' תוסיף ימים</b> לצדיקים ו<b>שנות רשעים תקצורנה.</b> וה<b>תוחלת</b> והתקוה שיקוו ה<b>צדיקים</b> והוא ההשגחה הוא דבר של <b>שמחה</b> ותענוג והולכת ונוספת יום יום והדבר שיקווהו הרשעים הוא דבר כלה ואבד ולכן תאבד תקוותם כי <b>דרך ה'</b> והוא עשיית מצותיו ית' הוא <b>מעוז לתום</b> כלומ' לאיש התם שיעשם ולכן תוחלת הצדיקים היא שמחה והיא <b>מחיתה</b> לרשעים שהם <b>פועלי און</b> לפי שלא ישמרום ודין הוא שה<b>צדיק לעולם בל ימוט</b> ושה<b>רשעים לא ישכנו ארץ</b> רק תאבד תקותם <b>כי פי צדיק ינוב חכמה</b> ולכן לעולם בל ימוט <b>ולשון תהפוכות</b> שיש להם לרשעים ראוי ש<b>תכרת</b> ולכן לא ישכנו ארץ.
<b>ברכת ה'</b> אמר כי הברכה שיברך ה' ית' את האדם היא אשר תעשירהו לא מה שישכיל האדם לעשות בחריצותו דומה לאומר אם ה' לא יבנה בית שוא עמלו בוניו בו וגו'. שוא לכם משכימי קום מאחרי שבת אוכלי לחם העצבים כן יתן לידידו שנא. ולאמרו גם כן שבתי וראה תחת השמש כי לא לקלים המרוץ ולא לגבורים המלחמה וגם לא לחכמים לחם ולא לנבונים עושר. והברכה שיברך ה' ית' את האדם לא יוסיף עצב עמה כי יגיע אליה בלא עצבון דומה לאומר כן יתן לידידו שנא. והענין שלא יצטרך בעליה לסבב אחריה כי ה' ית' יגיענה אליו והוא ישן בלא יגיעה ועמל. ואפשר שקרא שפע השגת החכמה <b>ברכת ה'</b> ואמר כי <b>היא</b> אשר <b>תעשיר</b> האדם וישימנו מלא ברכת יי' <b>ולא יוסיף עצב עמה</b> כי העמל בה הוא למעלה מהשמש והוא נעדר העצבון כי לא ישללנו שולל.
<h3>פסוק כג</h3>
<b>כשחוק.</b> אמר כי הכסיל בעשותו הזמה והוא מן החטאים הגדולים יראה בעיניו שלא חמס נפש ולא חמס זולתו וזה לרוב רגילותו במעשה הזמה וכאלו שבה אליו בטבע ונראה בעיניו כאלו לא עשה דבר אחר רק מעשה שחוק וכמו שהוא דבר קל בעיני הכסיל <b>עשות</b> ה<b>זמה</b> כן הוא דבר קל לאיש שהוא בעל תבונה לקנות חכמה. או יאמר כי הכסיל מרגיל עצמו בענייני הזמה. אמנם האיש שהוא בעל תבונה רגילותו והשתדלותו בענין החכמה. ואפשר שקרא בעל חכמת הלימודים <b>איש תבונה</b> ואמר כי נקל אליו לעלות בסולם החכמה. ואם מלת <b>כשחוק</b> הוא מקור בא הפסוק לומר שאין ראוי לחכם לדבר דברי שחוק ותענוג בעת מן העתים כי מיד שתשחוק עם הכסיל יחשוב שכוונתך היא לעשות זימה כמעשהו ויורה לנפשו להתחזק בדברי הזימה בראותו השחוק ממך וזה רצה באמרו <b>כשחוק לכסיל עשות זמה</b> כלומר בשחקך עם הכסיל יחשוב כי כוונתך עשות זמה ויתחזק בזמתו לעשות זמה.
ואמרו <b>וחכמה לאיש תבונה</b> ראוי להחזיק בחכמה ולא לשחוק בפני הכסיל.
<h3>פסוק כד</h3>
<b>מגורת</b> אמר כי הרשע לרוב התעסקו בענייני הרשע והחמס הוא במגור ופחד תמיד פן תחול עליו רעה מפאת האנשים שהוזקו ממנו ויירא גם כן מן העונש האלהי אשר הוא ראוי אליו לפי חטאו. ובא זה הכתוב לומר כי המגור שיש לרשע פן יבואנו עונש יחול עליו לבסוף כפי מה שתגזור עליו החכמה העליונה. אמנם הצדיק לא יירא מדבר כי הוא יבטח בה' וישען באלהיו והוא בכוסף תמיד נכסף אל הדיבוק האלהי וכאייל תערוג על אפיקי מים כן נפשו תערוג אל האלהים וה' ית' יסייעהו ויגיעהו אל תאותו.
ובעבור שהזכיר שהדבר של שחוק נראה לכסיל עשות הזמה להיותה נקלה בעיניו ולא יפחד אומר כי הרשע ערום הוא ירא בעשיית הזמה ולא יניח מעשותה והמגורה שיש לו מעשייתה היא תבואינה. אמנם הצדיק שיתרחק מהזמה ומהתאוה אל החכמה יתן לו ה' תאותו.
<h3>פסוק כה</h3>
<b>כעבור סופה.</b> אמר כי הרשע החומס נפשו וזולתו אעפ' שיגדל עניינו בעת מן העתים סופו שיאבד ויכרת לשעתו ופתע ישבר ואין מרפה ויהיה שברו במהירות וקלות ואיננו כמו שיעבור רוח סופה ואיננו. אמנם ה<b>צדיק</b> הוא <b>יסוד עולם</b> כלומ' קיים כיסוד עולמי והענין שיהיה קיים הוא וזרעו בעולם הזה ונפשו תהיה קיימת כקיום המלאכים הקדושים.
ובעבור שהזכיר מגורת רשע היא תבאנו פירש דבריו ואמר <b>כעבור סופה ואין רשע</b> ו<b>תאות צדיק יתן</b> ה' ית' בענין שיהיה יסוד עולם.
<h3>פסוק כו</h3>
<b>כחומץ.</b> אמר כי העצל גורם הזק אל השולחים אותו כי לא ימהר לעשות שליחותו בעבור עצלותו ומתוך כך לא תצא מחשבתם אל הפועל לדמיון החומץ אשר תולדתו קרה ומשחית השיניים והעשן המזיק אל העינים. ומלת <b>חומץ</b> כולל כל הדברים החמוצים כבוסר וזולתו המשחיתים השיניים וכן במלת עשן כלל העשן הבא מחוץ אל העינים ועשן המזונות האדיים אשר יאידו וימלאו הראש ויזיקו לאור העינים.
<h3>פסוק כז</h3>
<b>יראת.</b> אמר כי האיש אשר <b>יראת ה'</b> על פניו לא יראת האנשים היראה נהיא גורמת להוסיף ימים וזה כי הוא לא יפעל פעולות שיתקצרו ימיו לדמיון הרשעים אשר לא יחצו ימיהם ומתוך כך ירבו ימיהם ויחיו ימיהם הטבעיים.
ואומרו <b>תוסיף</b> ר"ל שיוסיף לחיות על שאר האנשים אשר ימותו בלא חכמה. אמנם הרשעים שנותיהם <b>תקצורנה</b> כי אעפ"י שהם יכולים לחיות שנים רבות לפי בניין גופם וטבעם הם לרוע סדרם והנהגתם ישחיתו טבע גופם וימותו בלא עתם. מצורף אל זה שיעשו עול וחמס ומתוך כך יענשו וימותו בלא עתם ועם כל זה לא יחיה יחול עליהם העונש האלהי. ואפשר שכוון שלמה המלך ע"ה באומרו <b>יראת ה' תוסיף ימים</b> על ימי העולם הבא והענין שתחיה נפשו לעדי עד וזהו תוספת ימים על הדרך שארז"ל והארכת ימים לעולם שכולו ארוך. אבל הרשעים יכרתו מארץ החיים ומתוך כך שנותיהם יהיו קצרים. ואם יהיה <b>תקצורנה</b> מענין חריש וקציר יאמר כי שנות הרשעים תקצורנה בהם נפשות בעליהן מפרי מעשיהם.
<h3>פסוק כח</h3>
<b>תוחלת.</b> אמר כי מה שיקוו אותו וישימוהו תוחלתם ותקוותם ה<b>צדיקים</b> והם השלמים הוא דבר של <b>שמחה</b> ותענוג ודבר שיוסיף יום יום והוא ההשגה השכלית שהיא שמחת הנפש ומזונה ותענוגה. אבל <b>תקוות הרשעים</b> ר"ל הדבר שישימוהו תכליתם ותקוותם אינו דבר קיים ועומד רק הוא דבר אבד והם הקניינים הזמניים שהוא העמל במה שתחת השמש שאין יתרון לאדם בו וכאילו אמר תוחלת הצדיקים הוא דבר קיים ומתוך כך הוא דבר של שמחה כי לא יאבד שיצטרך לדאג עליו. אמנם <b>תקות הרשעים</b> הוא דבר האבד ולפיכך אין בו שמחה רק עמל ועצבון.
<h3>פסוק כט</h3>
<b>מעוז.</b> אמר כי דרכי ה' ית' והם חוקותיו ומשפטיו ותורותיו הם <b>מעוז</b> ומחסה וקיום לבעלי ה<b>תום</b> כי דרכי ה' ית' יזהירו מן הרע ויעוררו אל הטוב ומתוך כך אנשי התום לא יזיקו ולא יוזקו ובלכתם ב<b>דרך ה'</b> ישלימו נפשותם השלימות המכוון מהם. נמצא שדרך ה' הוא מעוז ומחסה להם. ואותם דרכי ה' שהם מעוז לאנשי התום הם בעצמם <b>מחתה לפועלי און.</b> וזה כי התורה והשכל גוזרים עליהם שהמזיק יוזק. ואם כן האנשים שהם פועלי און ומזיקים לזולתם דרכי ה' ית' שמצוין לענשם כפי חטאם הן למות הן לשרוש הן לענוש נכסין ולאסורין הם להם מחתה ושבר. ואפשר כי <b>תום</b> במקום הזה הוא במקום תם כמו ומגדל עוז וכן לחם חום כיום הלקחו שעניינו לחם חם. וקרא החלק השכלי מכח הנפש תמים לפי שהוא שלם בכח ואמר כי דרך ה' ית' הוא עוזרת אותו להגיע אל שלימותו האחרון כי התורה והמצות מדריכים השכל בדרך ישרה והם מצוים ומזהירים מהתאוות הגופניות ומתוך כך הם <b>מחיתה</b> לכחות הגשמיות שהם פועלי און על הרוב אם יניחם האדם אל בחירתם ולא ישימם אל משמעת השכל.
<h3>פסוק ל</h3>
<b>צדיק.</b> אמר כי ה<b>צדיק לעולם בל ימוט</b> והענין שלא יהיה נעזב וזרעו מבקש לחם על דרך הרשעים בעבור שהוא יבטח בשם ה' וישען באלהיו ובמותו יהיה קיים לעדי עד כי תהיה נפשו צרורה בצרור החיים את ה' אלהיו כי הדבר אשר יקרה לו אשר הוא מות בעינינו הוא לצדיק חיים נצחיים ולפיכך אמר עליו <b>לעולם בל ימוט.</b> אמנם ה<b>רשעים לא ישכנו ארץ</b> כי בעבור רשעם יגלו בראש גולים ולא יהיה מעמדם קיים רק ימוטו הפך הצדיק שלא ימוט וגם במותם לא ישכנו בארץ ה' בארצות החיים.
<h3>פסוק לא</h3>
<b>פי.</b> אמר כי <b>פי</b> האיש ה<b>צדיק</b> פריו ותנובתו והוא מה שידבר בלשונו היא <b>חכמה</b> לא זולתה כי יזהר ממותרי הדבור ולא ידבר כי אם בשאלת החכמות ובלמד דעת את העם והזהירם אל הרע ויערם אל הטוב וכיוצא בהם בכל דבר שהוא חכמה וקניית מעלה לו ולזולתו. אבל לשון הרשעים שהוא <b>לשון תהפוכות</b> שמדברת בהפך המכוון ממנה סופה ש<b>תכרת</b> או יהיה ראויה שתכרת. או יהיה קללה ששלמה המלך ע"ה מקלל אותה שתכרת. ויהיה לפי זה <b>תהפוכות</b> תואר אל הלשון או יהיה עניינו <b>ולשון</b> איש <b>תהפוכות.</b>
<h3>פסוק לב</h3>
<b>שפתי.</b> אמר כי <b>שפתי</b> האיש ה<b>צדיק ידעון רצון</b> והם הדברים הרצויים לתורה ושכל ומתוך שידעו אותם לא ידברו כי אם בם. אמנם <b>פי</b> ה<b>רשעים</b> ידעו <b>תהפוכות</b> כלומ' הדברים שהם הפך האמת והיושר ולא ידברו כי אם בם.
ואילו הג' פסוקים דבקים בעניינם ור"ל <b>צדיק ינוב חכמה</b> ו<b>רשעים לא ישכנו ארץ</b> מפני ש<b>לשונם</b> מדבר <b>תהפוכות</b> וראוי ש<b>תכרת</b> ו<b>פי צדיק ינוב חכמה</b> ואומר כי <b>שפתיו ידעון</b> הדבר הראוי לה' ית' ולבני העולם וידברו בו <b>ולשון תהפוכות תכרת</b> מפני שדברי פיהם הם הפך הרצון ויש להם גם כן מרמה שהם תועבת ה' ששכלם השופט והבוחן והשוקל העניינים הוא פועל פעולתו במרמה. אמנם <b>אבן שלימה</b> שהיא לצדיקים היא רצון האלהי ית' ולכן יצליחם. ואחרי שהזכיר כי הרשעים יש להם <b>מאזני מרמה</b> אומר <b>בא זדון ויבוא קלון</b> כלומר הקלון ההוא דבק עם הרשע עד שבא הזדון והוא האיש הרשע בא הקלון דבק עם האיש הזדון. כן הצדיקים שהם ה<b>צנועים</b> דבקה ה<b>חכמה</b> ו<b>תומת הישרים</b> והיא שלימותם <b>תנחה</b> אותם אל מחוז חפצם <b>וסלף בוגדים</b> והוא העוות שמעוותים הדרך הישרה שישדוד אותם מכל טוב.
<h2>פרק יא</h2>
<h3>פסוק א</h3>
<b>מאזני.</b> אמר כי האיש שיהיו בביתו <b>מאזני מרמה</b> והענין שישקול סחורותיו בדרך מרמה וירמה חבירו במכירה או בקנייה הדבר ההוא הוא <b>תועבת ה'.</b> ואמר <b>תועבת ה'</b> ולא אמר תועבה לאנשים מפני שהזכיר מאזני מרמה שהוא מרמה האנשים בהסתר ובהעלם שלא ירגישו באותו הרמאות כי אם היו מרגישים הוא תועבה להם מאד. אמנם בעבור שאין רואה זה הדבר אלא ה' ית' שהוא בוחן לבות וכליות אמר תועבת ה'. אמנם מי שהוא בהפך הרמאות והוא שיהיה לאיש אבן שלימה וצדק הוא רצונו ית'. ואפשר שקרא <b>מאזני מרמה</b> האדם אשר שכלו השופט והבוחן והשוקל העניינים אשר בין איש לאיש. או בחינת שכלו בין דבר לדבר מאשר ישמע וילמוד וענייניהם תהיה במרמה והענין שלא יבחן הדברים וישקול אותם בדרך היושר והצדק רק על דרך מרמה וזיוף והטעאה. ואין ספק כי הדרך הזאת היא תועבת ה' וקרא מלאכת ההטעאה <b>מאזני מרמה.</b> ו<b>אבן שלימה</b> והוא השקול הדעת הישר והאמתי והדברים אשר יבוא עליהם מופת חותך הוא רצון ה' ית'.
<h3>פסוק ב</h3>
<b>בא.</b> אמר כי מיד שיבא ה<b>זדון</b> והוא האיש בעל זדונות מיד בא ה<b>קלון</b> כלומר הקלון נמשך עמו ודבק בו בכל ענייניו כי כל השתדלותו ועסקו לא יהיו רק בדברים שהם קלון לעושיהם כגון פעולות החוש המשוש אשר הוא חרפה לנו מפני שנשתתף בו עם שאר הבעלי חיים. וזדון הוא שם התואר כמו איש מדון שעניינו איש מדה.
<b>ואת צנועים חכמה</b> ר"ל ובבוא הצנועים והם הפרושים ובעלי המוסר אשר זדו מתאותם תבוא החכמה עמהם כי היא נמשכת עמהם ואין להם מעמד רק עם החכמה. ובאה מלת <b>ואת</b> במקום ועם כלו' ועם הצנועים תבוא החכמה בבואם תבוא ועמהם תמצא.
גם אפשר שיהיה <b>זדון</b> שם ולא תואר כמו בזדון דברו הנביא ואומר החכם כי האנשים השלמים והצנועים למעלתם יקרה שהאנשים יזיקו אליהם בזדון ולפעמים יכלימום ועם כל זה לא יניחו חכמתם רק עם כל ההיזק והקלון שיסבלו הצנועים תמצא עמהם. ופירוש <b>ואת צנועים</b> ועם.
<h3>פסוק ג</h3>
<b>תמם.</b> אמר כי התמימות והוא השלמות אשר לאנשים ה<b>ישרים</b> תנחה אותם אל מחוז חפצם או תנהיגם והענין כי השלימות אשר השתתפו עמו ונמשכו אחריו בכל ענייניהם הוא המשלים צורתם והמנהיגם.
<b>וסלף בוגדים</b> ר"ל והעוות של אנשי בוגדים הוא ישודד אותם ממעלתם אשר כוונה מהם בבריאתם ור"ל כי הם בבחירתם הרעה עוותו דרכם ורחקו מן ההצלחה האמתית המכוונת מהם על הדרך שאמר החכם הזה בקהלת אשר עשה האלהים את האדם ישר והמה בקשו חשבונות רבים.
<h3>פסוק ד</h3>
אמר כי ב<b>יום עברה</b> והוא היום שיתעבר ה' בו על איש לרוב פשעו או שיתעברו השופטים ושרי המדינות ומנהיגי העם עליו <b>לא יועיל</b> אליו ממונו להצילו מן העברה ההיא בהיות באיש ההוא חטא משפט מות. אבל ה<b>צדקה</b> לבדה היא <b>תציל ממות</b> כלו' כשיהיה צדיק מהדבר שנחשד ואין עליו משפט מות הצדק ההוא והאמת שהוא דבק עמו יצילנו מן המות.
ואפשר שקרא <b>יום עברה</b> יום המות מפני היותו יום עברות ושהוא עובר מן העולם הזה ואמר כי ביום המיתה לא יועיל רבוי הממון להצילו מרדת שחת או להצילו מן העונש האלהי אחרי המות. אבל הצדקה והוא הצדק שיעשה לנפשו ולזולתו היא תציל הנפש המשכלת מן העונש הרוחני שהוא מות לה בלא ספק.
<h3>פסוק ה</h3>
אמר כי האיש ה<b>תמים</b> והוא השלם צדקתו והוא הצדק אשר דבק בו הוא מיישר פעולתו והנהגתו והוא מיישר דרך ההצלחה לפניו בענין שלא יכשל ויפול. והענין שהוא מסיר המכשולות והספיקות מלפניו. אמנם הרשע דרכו מעוותת רבת המכשולים והספיקות בעבור רשעתו ולכן כשידרוך בה יכשל ויפול. או יאמר כי האיש השלם צדקתו והוא הצדק שעשה לנפשו ולזולתו תיישר דרכו כלומ' גורם לעלות דרך ישרה באורח החיים שהוא למעלה למשכיל סור משאול מטה. אמנם הרשע בעבור רשעתו לא תהיה לנפשו עליה רק ירידה. או יאמר שהרשע ימות ורשעתו עמו שלא יספיקו בידו לעשות תשובה.
וסמך אל זה <b>צדקת ישרים תצילם ובהות בוגדים ילכדו</b> כלומר הסבה שצדקת תמים תיישר דרכו היא כי <b>צדקת ישרים</b> ראוי ש<b>תצילם</b> והסבה ש<b>ברשעתו יפול רשע</b> הוא כי <b>בהות רשעים</b> ראוי ש<b>ילכדו.</b>
<h3>פסוק ו</h3>
אמר כי שלימות הישרים ויושרם הוא אשר יציל אותם הן ממקרי העולם הזה והן מן הכליון הגמור. וה<b>בוגדים</b> שהם הפך הישרים <b>ילכדו</b> הן בעולם הזה ויפול בבור שאון אחר מותם בעבור ההווה שעושים כלומ' בעבור רשעם. ובא <b>ובהות</b> סמוך במקום מוכרת והיה ראוי שיאמר ובהוה בוגדים ילכדו ואמר ובהות לשון יחידה להעיד כי בהוה אחת יפולו על דרך כי שבע יפול צדיק וקם ורשעים יכשלו ברעה אחת. או בא להעיר כי חטא אחד לפי גדלו יפסד אמונת האדם ויטרידהו מחיי עד.
ואפשר שיהיה ענין הפסוק כן <b>צדקת הישרים תצילם</b> על הרוב ולפעמים הישרים הנזכרים הם נלכדים בעבור הות הבוגדים כלומר שתחול עליהם רעה בהתחברם אל הבוגדים כי אוי לרשע ואוי לשכנו כענין שאמר הכתוב סורו נא מעל אהלי האנשים הרשעים האלה ואל תגעו בכל אשר להם פן תספו בכל חטאותם וכאומרו בהתחברך לרשע פרץ ה' את מעשיך.
וסמך אל זה <b>במות אדם רשע תאבד תקוה</b> כלומר ואז כשילכדו בעבור הוותם במותם תאבד תקוה ותוחלת אונים אבדה.
<h3>פסוק ז</h3>
אמר כי <b>במות</b> ה<b>אדם</b> שהוא <b>רשע תאבד</b> ה<b>תקוה</b> שמקוים ממנו בני ביתו ואוהביו ורעיו.
<b>ותוחלת אונים</b> ר"ל והתקוה שהיו מקוים על ידו מן הממון <b>אבדה</b> כי לא יקוו עוד. ומלת <b>אונים</b> רוצה בו הממון מן אך עשרתי מצאתי און לי. או יהיה <b>אונים</b> מן אם און בידך הרחיקהו ובא בהסתר הו"ו כמו שבא מן עול ועולתה קפצה פיה. ר"ל והתקוה שהיו מקוים לזה הרשע שהיה ממציא מחייתם בדרך און וחמס אבדה מעתה. או יאמר <b>במות אדם רשע תאבד תקוה</b> כענין ביום ההוא אבדו עשתונותיו ולא ישאר ממנו דבר נצחי. או בא לומר כי האדם אעפ"י שהוא רשע ונודע ברשעו אין להתייאש מעניינו כל עוד היות בחיים חיותו כי אולי אחרי הודעו יתנחם מחטאתו וישוב אל ה' וירחמהו. ולכן בעוד היותם בחיים יש תוחלת ותקוה אולי ישובו. אמנם אחרי שימות הרשע אבדה אותה התקוה שהיתה בו בכח ולא הוציאה אל הפועל כי מעתה הוא בעולם הגמול לקצור פרי מעשיו ויצא מעולם המעשה ואבדה גם כן תקוותו ונגזר מארץ החיים. <b>ותוחלת אונים</b> כלומר התוחלת והתקוה והאפשרות שהיתה בכחו בנפשו ובאבריו להפעילם בעבודת אלהיו וכמה שישלים נפשו מעתה אבדה אותה התקוה והתוחלת.
ולכן סמך אליו <b>צדיק מצרה נחלץ</b> כלומר ה<b>צדיק</b> שהוא הפך ה<b>רשע</b> לא תאבד תקותו כי הוא <b>יחלץ</b> מצרת הזמן ומן העינוי לנפשות המקצרות. אמנם ה<b>רשע</b> עומד במקומו לקבל הוא הצרה בעבור ש<b>בפה חנף</b> שיש לרשע <b>ישחית</b> ל<b>רעהו.</b> אמנם ה<b>צדיקים</b> בעבור ה<b>דעת</b> שיש להם <b>יחלצו.</b> וטובת ה<b>צדיקים</b> היא טובת העולם כי בטובת ה<b>צדיקים תעלץ קריה ובאבוד רשעים רנה</b> כי <b>בברכת ישרים תרום קרת ובפי רשעים תהרס.</b> ומדרך הרשע שהוא <b>בז לרעהו</b> וגורם לו היותו <b>חסר לב</b> ואם היה <b>איש תבונות</b> היה לו להחריש. או יאמר האיש שהוא <b>איש תבונות</b> ישתוק ולא יבזה רעהו. וכן מדרך הרשע שהוא <b>הולך רכיל</b> ו<b>מגלה סוד.</b> אמנם האיש שהוא <b>נאמן רוח</b> הוא <b>מכסה</b> אפילו הדברים שאינם סוד. ובעבור שהזכיר <b>הולך רכיל מגלה סוד</b> אומר וממעלת הסתרת הסוד ההוא ש<b>באין תחבולות</b> להסתר הסודות ולהעמיק העצות <b>יפול עם</b> וה<b>תשועה</b> היא <b>ברוב יועץ</b> בעלי הסודות.
<h3>פסוק ח</h3>
אמר כי ה<b>צדיק</b> והוא האדם הישר בסיבת שלמותו ינצל מפגעי העולם הזה בחייו ומהעונש הרוחני אחר המות כי בסבת שלימותו יבחין הטוב והרע ויהיה מואס ברע ובוחר בטוב ויעשה כל מה שיביאהו להיות שלם עם בני אדם ויתעורר במה שתחייב החכמה לעבוד ה' ית' ולהדמות בדרכיו ולהזהר מהמרותו ומתוך זה הוא ניצול מכל צרה בכלל הן מצרה זמנית והן מצרה רוחנית. ואם כן הענויים הגשמיים והרוחניים למה ייחדם האלהים. באר כי הם מיוחדים לרשעים והוא אומרו <b>ויבא רשע תחתיו</b> כלומר מי נכנס במקום הצדיק לקבל העונשים והצרות בזה ובבא. הרשע. כי הוא אשר יוחד לקבל העונש הזמני והרוחני על דרך וגם רשע ליום רעה.
ויש מפרשים ה<b>צדיק</b> מן ה<b>צרה</b> שהיתה ראויה לחול עליו לפי מערכת כוכבי מולדתו <b>נחלץ</b> כי ה' ית' אשר דבק בו יצילהו מאותה הצרה. ובעבור שהמערכת העליונה לא תסור כי אם בתת כופר אמר כי ה' ית' יתן גוף הרשע שיעמוד במקום הצדיק. ואפשר כי אמרו <b>ויבא רשע תחתיו</b> דומה לאומרו ועשותם רשעים כי יהיו אפר תחת כפות רגליכם כלומר הצדיק הוא נחלץ מכל צרה זמנית ורוחנית ונפשו תהיה בצרור החיים. אמנם נפש הרשע היא למטה ממדרגתו כי תהיה שפלה ודרכי שאול ביתה.
<h3>פסוק ט</h3>
אמר כי האיש ה<b>חנף</b> שהוא בעל חנופה הוא משחית את רעהו בדברי פיו והענין שגורם לו היזק בגופו ובנפשו. אמנם ה<b>צדיקים</b> והשלמים הם נצולים מזה ההיזק ולא יכשלו בו. ומהו הדבר אשר יצילם ממנו הוא ה<b>דעת</b> ר"ל הידיעה שקנו כי שכלם וידיעתם תצילם שלא יכשלו באותה החנופה. ואפשר כי מלת <b>חנף</b> תואר אל הפה ור"ל בפה מלא חנופה ישחית האדם את רעהו. גם אפשר שמלת <b>דעת</b> היא סמוכה אל ה<b>צדיקים</b> ור"ל כי החנף ישחית אנשים בדברי פיו ולפעמים ינצלו האנשים מנזק החנף באמצעות דעת הצדיקים שיתנהגו על פי עצתם. ואם תהיה מלת <b>ובדעת</b> מקור יהיה ענין הפסוק כן האיש החנף ישחית רעהו בדברי פיו ואם יזדמן שידעו הצדיקים זה והוא שירגישו שהחנף יכוון להשחית רעהו הם יסבבו הצלתו וזהו שכיון באמרו <b>ובדעת צדיקים יחלצו</b> כלומר בעת שידעו הצדיקים כוונת החנף כי הוא להשחית את רעהו יחלצוהו האנשים מיד החנף כי הצדיקים יסבבו הצלתו.
<h3>פסוק י</h3>
אמר כי בטובת הצדיקים תוסיף שמחת היישוב וטובתו כי הם לא יבקשו לעולם רק מה שיהיה תועלת כללי ולכן בעת שיתנהג העולם על פיהם ירבה טוב ההנהגה והסדר בין בני אדם וגם שהם ישתדלו בכריתת הרשעים שהם סבת השחתת העולם ומתוך כך ישאר העולם בשמחה וברכה.
ובא לומר שלא תחשוב שיהיה בהכרתת הרשעים השחתת סדר העולם רק בהשחתתם הוא קיום מפני שאתה משחית מי שמשחית העולם כי לו היה מתנהג העולם על פי רשעם ותאותם לא היה יכול להתקיים. וכמו שהאדם המכלה הקוצים והדרדרים מן הכרם יוסיף לתת פריו ותרבה הצלחתו ויהיה בזה קיום הכרם כן בהכרתת הרשעים יהיה קיום העולם והצלחתו. וכן תמצא רז"ל העידו על דבר זה באמרם קוצים אני מכלה מן הכרם.
<h3>פסוק יא</h3>
זה הפסוק הוא נתינת סבה אל הפסוק הקודם לו ואמר הסבה ש<b>בטוב</b>ת ה<b>צדיקים תעלוץ</b> ה<b>קריה</b> היא כי <b>בברכת ישרים</b> כלומ' בחול ברכת ה' ית' על הישרים ותרבה הצלחתם ויתנהג העולם על פיהם תרום מעלת הקריה. והסבה ש<b>באבוד רשעים רנה</b> הוא שאם לא תכריתם מן העולם לא די שיהיו הורסים הקריה בפעולתם אלא אפילו ברוח פיהם שהוא דבר קל בערך אל פעולתם <b>תהרס</b> קריה.
<h3>פסוק יב</h3>
פירשו קצת המפרשים זה הפסוק בענין זה כלומ' האדם שהוא <b>חסר לב</b> הוא לבוז ולחרפה בעיני רעהו כי כל אותם שיכירו פחיתות שכלו יבזוהו. <b>ואיש תבונות יחריש</b> ר"ל ואם זה החסר לב יש לו קצת רוח תבונה ירבה השתיקה שלא יכירו חסרון שכלו מדבריו. ועל דרך האמת יאמר כי האיש שהוא חסר לב לפחיתות שכלו יבזה האנשים גדולי המעלה. אמנם האיש שהוא <b>בעל תבונה יחריש</b> וישתוק מבזיונם כי אם הוא מאנשי החסד והפרישות יקרב רעיו אל ה' ית' בדברים ערבים ולא בדברי קלון ובוז. ואם יראה גדולי המעלה יפארם בעבור מעלתם. או יאמר שה<b>חסר לב</b> הוא מבזה רעיו ומשתק האיש שהוא איש תבונות.
או יהיה ענין הפסוק כן מי שהוא מבזה האנשים שהם רעיו ודומים לו בפחיתות המידות חסר לב כי איך יבזה האנשים בעבור רוע מידותם ואותם המידות המגונות הם בו גם כן ולכן קראם רעיו כלומ' רעיו באותם המידות. אמנם מי שהוא איש תבונות ובו מידות מגונות ישתוק ולא יגנה האנשים בעבור מידות שהם נמצאות בו גם כן.
<h3>פסוק יג</h3>
<b>הולך רכיל</b> אמר כי האדם שהוא הולך רכיל והוא ה<b>מגלה סוד</b> מזה אל זה לא די שהוא מגלה הדברים שאין ראוי לגלותם אע"פ שלא נתנו אליו בסוד אלא אפילו הדברים שנתנו אליו בסוד גמור הוא מגלה אותם. אמנם האיש שהוא נאמן רוח מושל ברוחו ונאמן להחזיק בסוד לבו לא די שהוא מכסה ומעלים מה שניתן אליו בסוד אלא שלגודל מעלתו הוא מכסה אפילו הדבר שלא נתן אליו בסוד. ואפשר שכיוון שלמה המלך ע"ה באמרו <b>הולך רכיל מגלה סוד</b> לרמוז אל טבע קצת אנשים חלושי העיון שהם מגלים סוד כאשר ישיגו אם מפי כתב ימצאוהו או מפי איש חכם ישמעוהו דבר סוד מן החכמות האלהיות הנעלמות מעיני ההמון ולא ישיגום ויוזקו בהם. אם ידעו אותם כאשר יזיקו הבשר והלחם והיין עם היותם מזונות בריאים אל חלושי הגוף ואשר חלו חולי כבד כי לדמיון זה יזיקו העניינים האלהיים האמתיים לקצרי השכל ועניי הדעת כי הם לא ישערו כי אם גוף והנאות גופניות. וכאשר תצטרך לקרבם אל האמת ולעוררם אל ההצלחה ייטב יותר בעיניהם ארץ זבת חלב ודבש ופירות גינוסר מאשר ייטב בעיניהם לו תאמר כי יגיעו לגורלם שיהנו מזיו שכינה ויהיו צרורים בצרור החיים. כי על דבר זה ואם הוא התכליתי יאמר איש אל רעהו מה הוא כי לא ידעו מה הוא. ולזה צריך החכם שלא יגלה אל האנשים מן הסודות האלהיים רק כפי מה שיראו שיוכלו לסבלם. וקרא החכם הזה רכיל מי שיגלה טעמי תורה וסודותיה לאותם שאינם ראויים לכך. אמנם האדם שהוא נאמן רוח הוא מכסה ומעלים הסודות מאותם שאינם ראויים לשמעם.
<h3>פסוק יד</h3>
<b>באין תחבולות</b> אמר כי בעת שלא יהיה אל העם והוא הקבוץ ההמוני דעת לעשות תחבולות ינצלו בהם ממקריהם או שלא יהיה להם מנהיג בעל תחבולה יציל בהם העם מהמקרים הרעים יפול העם. והנפילה הזאת כוללת נפילה זמנית ונפילה רוחנית לפי הענין שיהיו בו. כי כמו שבעת לא יהיה לעם מנהיג בעל תחבולה יציל העם מפגעיהם יקבלו היזק בענייני העולם. כן בעת שלא יהיה להם מנהיג רוחני מצוה ומזהיר ומעורר אל עבודת ה' ית' יפול העם בענין רע ויהיה מעותד אל העונש האלהי.
<b>ותשועה ברוב יועץ</b> ר"ל תגיע התשועה אל העם בעת ירבו יועציו ומנהיגיו שהם בעלי התחבולות. והתשועה הזאת כוללת אל תועלת זמני ואל ישועת הנפשות כי כשיהיו בעם יועצים ואנשי אמת יקרבו האנשים לעבודת ה' ית' ותהיינה נפשם נושעות.
ואחרי שהזכיר <b>באין תחבולות יפול עם ותשועה ברוב יועץ</b> סמך אליו <b>רע ירוע כי ערב זר</b> להודיע כי האיש בתחבולותיו אם הוא בעל תחבולה או בעבור עצות שיקבל בכל ענייניו ינצל ולא יעשה ערבות לזר. אמנם מי שאיננו בעל תחבולה ולא יקבל עצה בענייניו רע ירוע כי כסילותו יביאנו לעשות ערבות לזר שלא יכיר. אמנם החכמים שהם שונאי תוקעים עומדים לבטח ומדרך השלמים לבחור להם לאשה <b>אשת חן</b> שיהיה לה לחן טוב בעבור מעשיה הטובים. אמנם ה<b>עריצים</b> והם הרשעים לא יחושו שתהיה אשת חן רק יכוונו אל העושר אשר לא יועיל ולא יציל. וכך הצדיק הנז' שהוא <b>איש חסד</b> לא יכוון לענג גופו רק הוא <b>גומל נפשו</b> והענין שיכוון להשלמת נפשו. אמנם הרשע לא דיו שלא יגמול נפשו אלא שיעכור גם שארו כלומר שישים עצמו ובשרו וקרוביו גם כן כעבדים בפעולותיו הרעות בעבור היותו רשע ועושה פעולות שקר. אמנם האיש שהוא <b>זורע צדקה</b> יקבל שכר אמתי וקיים ונצחי כי האיש שהוא <b>כן</b> ובעל <b>צדקה</b> מעותד לחיים זמניים ונצחיים. אמנם הרשע שהוא <b>מרדף רעה</b> הוא חפץ במיתתו כי תועבת ה' כל עקשי לב ולכן ימיתם ורצונו תמימי דרך ולכן יכתבם לחיים אמן.
<h3>פסוק טו</h3>
אמר כי האיש שהוא <b>רע ירוע</b> ראוי הוא שיתרועע כי <b>ערב זר.</b> או יהיה <b>רע</b> במקום שם הפועל כאילו אמר רע ירוע בעבור שערב זר. ואמר כי מי שימלאנו לבו לעשות ערבות לאנשים זרים שלא יכירם סופו שיניחוהו בערבותו וישלם מכיסו ולפיכך אמר <b>כי ערב זר</b> כלומר עשה הערבות לאדם שלא ידעו כי אם יעשה האדם ערבות ליודעיו לא יעשה כי אם לעשירי עם עד שלא יבואהו היזק מפאת הערבות ההוא. ואמר אחר זה ושונא תוקעים בוטח כלומר מי שישנא לתקוע לזר כפיו ולא די שהוא אינו תוקע לזר אלא שהוא שונא אפילו אחרים התוקעים לזר כפיהם הוא ישכון בטח שלא יירא פן יצטרך לפרוע חובת אחרים.
ועל דרך נסתרו יאמר כי האדם הרע הוא יתרועע מפני שהוא שונא נפשו ועשה ערבות ליצרו שהוא זר ונכרי מעצמותיו ותקע לזר כפיו והענין שבני אמו והם הכחות החמריות נחרו בו ושמוהו נוטר את הכרמים שהסיתוהו להשתדל בעבודות הכחות הגופניות שהם זרות מעצמותו וכרמו שלו שהוא החלק השכלי מכחות נפשו שהוא עצמות האדם מאשר הוא אדם ובו נתעצם שלא השתדל להוציא שכלו האנושי אל הפועל האלהי. אמנם האדם שהוא שונא לתקוע לזר כפיו ומשתדל בהצלחתו האמתית הוא בטוח מן הרעועה כי הוא למעלה מן הזמן אחרי שעמלו בדברים שהם למעלה מהשמש.
<h3>פסוק טז</h3>
<b>אשת חן</b> אמר כי האשה שהיא אשת חן כלומר נושאת חן בעיני כל רואיה עבור כשרון כל פעולותיה <b>תתמוך כבוד</b> כלומר הכבוד נמשך אחריה ודבר עמה בכל מעשיה לא תעשה דבר רק דבר שתכובד היא בו ויתכבדו בה כל בני ביתה. אמנם ה<b>עריצים</b> והם בעלי הגאוה לא ישתדלו לקנות אשת חן שיכבדו בעבורה רק <b>יתמכו עושר</b> כלומר ישתדלו לקחת אשה שיקבלו ממנה הון רב בין אם יכובדו עבורה לבסוף בין אם יוקלו עבורה. או יאמר יד <b>אשת חן</b> או נפש <b>אשת חן</b> תומכת <b>כבוד</b> או יאמר כי האיש השלם הרודף אחר הכבוד ולא אחר הממון נפשו או ידו תתמוך אשת חן ר"ל שהוא ישתדל לקנות אשת חן ולא יחוש אל העושר. אמנם העריצים והם בעלי העזות והגאוה יחפשו אחר העושר בקחתם אשה ואף אם לא תהיה אשת חן.
ועל דרך נסתרו יאמר כי <b>אשת חן</b> והיא נפש המשכלת אשר באנשי השכל <b>תתמוך כבוד</b> כלומר תשתדל בהשלמתה ויקל בעיניה הזמן ותבוז למחמדיו לא תחפוץ רק בדברים תכובד ובהשארותה ודביקותה בהשם יתעלה. אמנם ה<b>עריצים</b> יבוזו נפשותם למחמדי השכל ויתמכו העושר והוא העמל שיהיה תחת השמש ויבוזו אל הכבוד הרוחני אשר עליו נאמר <b>כבוד חכמים ינחלו</b> והוא הטוב הצפון ליראי ה' ולחושבי שמו.
ולכן סמך אליו <b>צדיק מצרה נחלץ</b> כלומר ה<b>צדיק</b> שהוא הפך ה<b>רשע</b> לא תאבד תקותו כי הוא <b>יחלץ</b> מצרת הזמן ומן העינוי לנפשות המקצרות. אמנם ה<b>רשע</b> עומד במקומו לקבל הוא הצרה בעבור שבפה <b>חנף</b> שיש לרשע <b>ישחית לרעהו.</b> אמנם ה<b>צדיקים</b> בעבור ה<b>דעת</b> שיש להם <b>יחלצו.</b> וטובת הצדיקים היא טובת העולם כי בטובת ה<b>צדיקים תעלוז קריה</b> וב<b>אבוד רשעים</b> רנה כי בברכת <b>ישרים תרום קרת</b> ובפי <b>רשעים תהרס.</b> ומדרך ה<b>רשע</b> שהוא <b>בז לרעהו</b> וגורם לו היותו <b>חסר לב</b> ואם היה איש <b>תבונות</b> היה לו להחריש. או יאמר האיש שהוא איש <b>תבונות</b> ישתוק ולא יבזה רעהו. וכן מדרך ה<b>רשע</b> שהוא הולך <b>רכיל</b> ומגלה <b>סוד.</b> אמנם האיש שהוא נאמן רוח הוא מכסה אפילו הדברים שאינם סוד. ובעבור שהזכיר <b>הולך רכיל מגלה סוד</b> אומר וממעלת הסתרת הסוד ההוא שב<b>אין תחבולות</b> להסתר הסודות ולהעמיק העצות <b>יפול עם ו</b>ה<b>תשועה</b> היא <b>ברוב יועץ</b> בעלי הסודות.
<h3>פסוק יז</h3>
<b>גומל נפשו איש חסד</b> אמר כי האיש החסיד שעושה חסד לנפשו ולא יחמוס אותה ולא יגזול ממנה לחם חקה אשר היא עבודת האל ית' וידיעת אמיתת הנמצאות אשר למען הראותה כל אלה הובאה הנה הוא <b>גומל נפשו</b> כלומר הוא משתדל בהשלמת נפשו והענין שכל השתדלותו הוא לצורך החלק השכלי מכחות נפשו ואין לזרים אתו כי לא תהיה השגחתו על הקניינים הזמניים רק ליקח מהם ההכרחים בלבד.
<b>ועוכר שארו אכזרי</b> ר"ל והאיש שהוא עוכר שארו ובשרו שהוא החלק השכלי אשר בו נתעצם ולא ישתדל בהשלמתו אשר הוא המכוון ממנו הוא אכזרי באמת. או יאמר אעפ"י שאמרתי <b>גומל נפשו איש חסד</b> שהמכוון מן האדם הוא לגמול טוב אל החלק השכלי ולהוציאו מן הכח האנושי אל הפועל האלהי עם כל זה אין לענות החומר לגמרי ולמנוע מן הגוף הצרכים ההכרחיים ללא סבה מחייבת וקרא העושה זה אכזר.
<h3>פסוק יח</h3>
אמר כי הרשע והוא המקצר בעבודת ה' ית' ובהשלמת נפשו כל השתדלותו ופעולותיו לנפשו ולזולתו אינם אלא פעולות של שקר שאין להם קיום ואמתות. או יאמר כי השתדלותו היא בעניינים הזמניים הכלים ולפיכך אין לו יתרון בכל עמלו שיעמול תחת השמש. אמנם האדם השלם הוא ה<b>זורע צדקה</b> לצורך נפשו ולזולתו שכל פעולותיו הם במה שיחייבהו השכל ותצוהו התורה והוא הנקרא זורע צדקה יהיה שכרו דבר אמיתי וקיים והוא תענוג הנשמות כי אין ראוי שיקרא <b>שכר אמת</b> דבר כלה וחולף. ואפשר שקרא <b>זורע צדקה</b> האיש הזורע צדקה ושלמות בלבות האנשים והוא שיאציל מחכמתו על זולתו ויתן מהודו עליהם ושכרו יהיה דבר אמתי וקיים כענין ומצדיקי הרבים ככוכבים לעולם ועד.
<h3>פסוק יט</h3>
<b>כן</b> הוא האדם הישר מן אם כנים אתם. ואמר כי האיש שהוא ישר והוא בעל צדק גם כן סופו לחיים ר"ל לחיי העולם הזה ולחיי העולם הבא. ואפשר שמלת מרדף משרתת בראשונה גם כן ויהיה עניינו האדם שהוא <b>כן ומרדף צדקה</b> סופו <b>לחיים.</b> <b>ומרדף רעה למותו</b> ר"ל האדם שהוא מרדף לעשות רעה לנפשו או לזולתו גורם רעה לנפשו ולזולתו וגורם מיתתו. ואפשר שבעבור שאמר בסוף הפסוק הקודם לו <b>וזורע צדקה שכר אמת</b> אמר <b>כן</b> האיש שהוא בעל <b>צדקה</b> שאחז במדת הצדק סופו אל <b>שכר אמת</b> שהם חיי עד. <b>ומרדף רעה</b> הוא רודף ומבקש מיתתו והעונש שהוא בהפך אל החיים הנצחיים.
ובעבור שאומר <b>כן צדקה לחיים ומרדף רעה למותו</b> סמך אחריו <b>תועבת ה' עקשי לב ורצונו תמימי דרך</b> כלומר ראוי הוא שמרדף רעה יהיה סבת מיתתו <b>כי תועבת ה' עקשי לב</b> וראוי שהאיש צדקה יהיה לחיים כי <b>רצון</b> האל ית' <b>תמימי דרך.</b>
<h3>פסוק כ</h3>
אמר כי האנשים שהם <b>עקשי לב</b> והם הפתלתולים במעשיהם ובדבריהם הם נתעבים בעיני ה' ית' כי הוא ית' שלם מכל שלם ואין שלימות דומה לשלימותו והשלימות אשר ייאמר עליו ית' ועל זולתו נאמר בשתוף השם בלבד כי הוא ית' נעלה ומרומם על השלימות ולפיכך לא יהיו רצויים לפניו כי אם השלמים המתדמים אליו ית' בפעולותיהם כפי היכולת. ומי שלא ישתדל להגיע אל שלימותו ולהדמות אליו ית' הוא תועבה לפניו. <b>ורצונו תמימי דרך</b> ר"ל כי הרצויים לפניו ית' הם <b>תמימי דרך</b> והם שכל דרכיהם והם פעולותיהם יביאו שלימות עליהם או על זולתם. ואפשר שקרא <b>תמימי דרך</b> אותם שידרכו הדרך הסלולה שהם שלמים ותמימים שאחזו הדרך התמימה והישרה לעלות במעלות החכמה.
ובעבור שאמר <b>תועבת ה' עקשי לב</b> סמך אליו <b>יד ליד לא ינקה רע</b> כלומר לא יתאחר פורענותו וכן בעבור היות רצון ה' ית' תמימי דרך <b>זרע צדיקים נמלט.</b>
<h3>פסוק כא</h3>
אמר כי האיש הרע שהוא עושה רע לנפשו ולזולתו <b>לא ינקה</b> שלא יבואהו העונש על רעתו אכן יבואהו <b>יד ליד</b> כלומר בקרוב. אמנם <b>זרע צדיקים</b> והם בני הצדיקים או הבנים הצדיקים הם נמלטים מכל רעה בזה ובבא. או יאמר מן הדין הוא שהאיש הרע <b>לא ינקה</b> רק יגמל מיד כפי רשעו. אמנם אם החוטא הזה הוא <b>זרע צדיקים</b> שיש לו זכות אבות יאריכו לו שלא יחול עליו העונש מיד אף על פי שלא ינקה לבסוף. או יאמר מן הדין הוא שהאיש הרע יגמל מיד. אמנם לפעמים בעבור <b>זרע צדיקים</b> העתידים לצאת ממנו <b>נמלט</b> שלא תבואהו הרעה יד ליד.
ובעבור שהזכיר למעלה מזה <b>אשת חן תתמוך כבוד ועריצים יתמכו עושר</b> ולא יחושו שיהיה להם אשת חן גנה פעולתם ואומר כי אין לדרוך אל עושר או ליופי כי <b>כנזם זהב באף חזיר אשה יפה וסרת טעם.</b> או בא לומר כי הרשעים הנז' כח ההכנה כאילו נמצאת בהם לבטלה והשכל אשר בה שישתמשו בו בעשיית המעשים הרעים לדמיון נזם זהב באף חזיר שילכלכהו והאשה היפה שתטומאת זנותה לחסרון טעמה והוא שכלה.
<h3>פסוק כב</h3>
אמר כי ה<b>אשה</b> שהיא <b>יפת תואר</b> וטובת מראה והיא <b>סרת טעם</b> כלומר חסרת השכל הוא דבר בלתי נאה ומתקבל כי עם היופי ראוי להתחבר שכל טוב ושלמות כדי שיתחבר הטוב עם הטוב. אמנם כשתהיה האשה יפה וסכלה הוא חבור בלתי הגון מפני שיתחבר הטוב עם הרע והוא לדמיון הדבר הטהור והנקי כמו <b>נזם זהב</b> שמן הראוי שיתחבר עם דבר טהור ונקי. ויתחבר עם הדבר הטמא והמטונף והוא שיושם באף החזיר אשר נודע כי ינקוב כל לכלוך וטנוף באפו. וכמו שהחזיר בטומאתו ובפעולתו הוא מטנף ומלכלך נזם הזהב הטהור והנקי ינקוב בהם האשפתות ולכלוכים כן הסכלות אשר בזאת האשה יטנף יפיה ויפעתה ויביאנה לטמא מעשיה ולהשחית יפעתה. או יהיה הפירוש של זה הפסוק בזה הענין. ידוע כי זה החזיר בטבעו ינקוב האשפתות ובעת שימצא דבר נתעב ומשוקץ יהנה בו להיותו מזונו ואם יזדמן בעת נקבו האשפתות באפו שימצא נזם זהב שהוא דבר נחמד ויקוץ בו והוא לדמיון האיש שהוא שטוף בזמה שלא יתענג בנשים הקדושות והצנועות המתרחקות מתעתועי הזמה כאלו לא יתענג במשכבי הזכרים וירחיקם בכל יכולתו וימאסם ויתענג לאישות הזימה אשר תתמכרנה להפליג בתעתועי הזמה ויהיה ענין הפסוק כן כמו שיקוץ החזיר בנוקבו באפו האשפתות כשיזדמן לפניו נזם זהב תמורת הצואה שהיא מזונו כן יקוץ הנשקע בתאות העולם באשה אף על פי שתהיה יפה וסרת טעם כלומר כשלא תמצא חן בעיניו בעבור שאינה משולחת ומורגלת בתעתועי הזמה. או יהיה פי' <b>יפה</b> יפה במעשיה ולא תמשך אחר תאות לבה הזונה ולכן סמך אליו הפסוק הבא אחריו <b>תאות צדיקים אך טוב</b> כלומר תאות הצדיקים איננה מן התאוות הבהמיות רק תאותם היא הדבר שהוא טוב במוחלט. אמנם <b>תקות רשעים</b> והוא הדבר שישימוה תקותם ותכליתם הוא עבירה כלומר בדבר המביא עליהם עברת ה' ועברת הנשים.
ואפשר שקרא <b>אשה יפה</b> החומר הזך והטוב המוכן בטבעו לקבל צורת השכל על השלימות ואמר כי כשיזדמן שיהיה החומר זך וטהור ומוכן לקבל צורת הדעת. ובעליו בבחירתו הרעה לא ישתדל להוציא שכלו מן הכח אל הפועל רק ישתמש במיני הפחיתיות ויטריד שכלו בקנות קנייני העולם הזה וילך אחר תאוותיו ולא תועיל לו ההכנה הטבעית שנמצאת בו מוכנת לכל מעלה ושלימות הוא דבר בלתי ראוי ודומה לנזם זהב שהוא באף חזיר כי כמו שהחזיר מטנף נזם זהב כן בחירתו הרעה מטנפת ההכנה טובה הטבעית אשר בו המזומנת לקנות כל מעלה ושלימות.
<h3>פסוק כג</h3>
אמר כי <b>תאות</b> האנשים שהם בעלי צדק ויושר היא לעשות הטוב לנפשם ולזולתם לא זולת זה. וזה רמז במלת <b>אך.</b> או רמז במלת <b>אך טוב</b> הדבר שאיננו כי אם טוב והוא הטוב הצפון ליראי ה' שהוא טוב מוחלט. אמנם <b>תקות רשעים</b> והוא מה שיקחו לנפשם ולזולתם הוא דבר של עבירה כלומר מעשה שיביא על בעליו עברת ה' ית' ועברת ברואיו כי לא ירצו לעצמם ולזולתם כי אם הרע.
<h3>פסוק כד</h3>
אחרי שהזכיר כי תאות הצדיקים היא להיטיב לעצמם ולזולתם אמר לא תחשוב כי בהעניקך לאחרים מאשר חננך הבורא שיחסר ממונך או בהועילך אל זולתך מן הדעת שחננך האלהים ובהאצילך עליהם מן הרוח אשר עליך יחסר שכלך כי <b>יש מפזר ונוסף עוד</b> כי בהעניקך ממונך לזולתך ויראה בעיניך שתפזר ממונך תהיה ברכת ה' בכל אשר לך בבית ובשדה וברוב הענין ברוב הימים ימצא האדם החסד שיעשה ואעפ"י שיעשהו לאשר לא יכיר כמו שאמר שלח לחמך על פני המים כי ברוב הימים תמצאנו. ולפעמים ימצא יותר ממה שיעשה ואל זה רמז באמרו <b>ונוסף עוד.</b> וכן בהאצילך מרוחך האלהי על זולתך לא יחסר שכלך אכן יהיה נוסף במעשה הזה כמו שאמרו רז"ל הרבה למדתי מרבותי ומתלמידי יותר מכולם וזה רמז באמרו <b>ונוסף עוד.</b>
<b>וחושך מיושר אך למחסור</b> ר"ל מי שיחשוך וימנע מנפשו חוקה הראוי לה וכן כשיחשוך מזולתו מה שהוא יושר ומשפט שיקבל אך למחסור כלומר יחסר ממנו ממונו אם לא יתנדב בו לאנשים כפי היושר. וכן יחסר שכלו בעת שלא יאציל מהוד שכלו על אחרים כי מתוך כך שלא ידבר בענייני החכמה עם אחרים שישאלוהו ויענה וישיבוהו ישכח מה שלמד ותחסר חכמתו יום יום.
<h3>פסוק כה</h3>
<b>נפש ברכה תדושן.</b> זה הפסוק דומה בעניינו אל הפסוק הקודם לו שאמר יש מפזר ונוסף עוד. ואמר כי האדם שהוא בעל <b>נפש ברכה</b> כלומר נפש נדיבה וחוננת ומשפעת אשר תרצה הטוב לעצמה ולזולתה תהיה דשינה ורעננה וקיימת במעמדה הטוב לא תחסר דבר בזה. ואפשר שבאמרו <b>יש מפזר ונוסף עוד</b> כיוון אל חנינת הממון. ובאמרו <b>נפש ברכה</b> כוון אל חנינת השכל והחכמה על אחרים. <b>ומרוה גם הוא יורה</b> ר"ל כי מי שמרוה צמאון שכל זולתו בהאצילו מחכמתו עליו לא יחשוב שהוא הועיל לזולתו בלבד רק ברוותו נפש זולתו הועיל במעשה ההוא לעצמו כי <b>גם הוא יורה</b> כלו' ילמוד ויקנה לנפשו חכמה במעשה ההוא כטעם ומתלמידי יותר מכולם. או יאמר כי מי שמרוה אחרים לא יחשוב שתחסר חכמתו בעבור זה כי הוא שכבר חננו זולתו והעניקו יורה עוד וילמד אחרים.
<h3>פסוק כו</h3>
<b>מונע בר</b> זה הפסוק נתינת סבה אל מה שזכר באמרו <b>יש מפזר ונוסף עוד</b> ולאמרו <b>נפש ברכה תדושן.</b> ואמר הסבה שהחושך מיושר יבוא לידי מחסור. ומי שמפזר ממונו לצדקה נוסף הוא כי ה<b>מונע</b> ה<b>בר</b> והוא מי שחננו ה' עד שצבר מן הבר מה שיספיק לקהל מאנשים והם מיחלים שימכור ממנו והוא לרוע טבעו מונע הבר מן העם ולא ימכרנו מטבע העולם שהאנשים יקללוהו. ואם יש בעל הבר בעל רוח נדיבה וישביר הבר לכל עם הארץ יברכוהו האנשים. וטבע החסרון והמארה להמצא במקום שתהיה שם הקללה ושפע הטובה מדרכה שתמצא במקום הברכה. וכן הענין בעצמו כמי שחננו ה' שכל טוב ולא יאציל מהודו על זולתו יקללוהו האנשים וחכמתו הולכת וחסרה. ואם ינהיג בני דורו לעבודת ה' ויאציל משכלו לכל איש מוכן לקבל וראוי לקבל יברכוהו האנשים וחכמתו הולכת ונוספת כי ילמוד מתלמידיו מה שלא ילמוד בהיותו מתבודד בלימודו. ואפשר כי אמרו יקבוהו הוא מן ויקוב חור בדלתו. ואמר החכם הזה מי שהוא <b>מונע בר</b> יהי רצון ש<b>יקבוהו העמים</b> בחרבותיהם ו<b>ברכת</b> ה' ית' תהיה על <b>ראש</b> האיש ה<b>משביר</b> לכל עם הארץ.
ואחר שהזכיר <b>וברכה לראש משביר</b> הזכיר הסבה ואמר הסבה שתחול הברכה לראש האיש המלמד דעת את העם כי האיש <b>שוחר טוב</b> לעשותו לנפשו ולזולתו הוא מבקש להיות רצוי לאל ית' ולאנשים ולכן תחול עליו ברכת ה' ית' והאנשים. אמנם האיש שהוא <b>מונע בר יקבוהו לאומים</b> ואחרי שהוא <b>דורש רעה תבואנו</b> וכל זה גרם לו היותו <b>בוטח בעשרו</b> ולא יחוש להיות רצוי מה' ית' והאנשים ולכן <b>יפול.</b> אמנם ה<b>צדיקים יפרחו</b> לדמיון העלה של אילן והבוטח בעשרו ויסיר מעליו השגחת ה' ית' הוא <b>עוכר ביתו</b> וכשיחשוב לנחול עשרו הגדול שבטח בו הוא ימצא לבסוף ש<b>ינחל רוח</b> כלומר דבר אבד לשעתו וסופו כשיכלה ממונו שיהיה עבד בעבור אולתו לאיש שיתקים בידו ממונו בעבור היותו <b>חכם לב.</b> <b>עץ חיים</b> כלומר תכליתו ואשר הוא פריו מביא אל שלימות אשר בעליו יחיה לעולם. ואם עלה בידו להיות <b>לוקח הנפשות</b> מיד הזמן או מיד השטן ולהדריכם בדרך התורה והמצות אז ראוי להקרא חכם באמת כי אין מעלה למעלה מעשיית נפשות.
<h3>פסוק כז</h3>
אמר כי האיש שהוא <b>שוחר טוב</b> ר"ל מבקש לעשות הטוב בכל יכולתו לנפשו ולזולתו הוא בבקשתו זאת <b>מבקש</b> דבר שהוא <b>רצון</b> ר"ל דבר רצוי לה' ית' ולאנשים. אמנם האיש הדורש לעשות רעה לנפשו ולזולתו ה<b>רעה תבואנו</b> כלומר תפול עליו. ופירוש <b>שוחר</b> שהוא כאלו ישכים בשחר לרוב תאוותו אל עשיית הטוב. ואפשר שמלת <b>תבואנו</b> תשרת בראשונה גם כן ואמר כי האיש שהוא <b>שוחר הטוב</b> וכן האיש שהוא <b>מבקש רצון</b> יבואנו ומי שהוא <b>דורש הרעה</b> תבואנו הרעה גם כן.
<h3>פסוק כח</h3>
אמר כי מי שיבטח בעשרו <b>הוא יפול</b> כי מאחר שהוא בוטח בעשרו ויסיר בטחונו מה' ית' ותסור בעבור זה השגחת ה' ית' ממנו ומתוך כך יפול והענין שיפול מעשרו או יפול נפילת המיתה בבאר שחת או יפול בשאול ואבדון והוא כנוי אל העונש האלה אחרי המות. ובעבור שהתענוג תקרא עלייה והוא עליית מעלה ומדרגה קרא עונש הנפש ירידה ונפילה. אמנם הצדיקים לא יפולו רק יעלו והוא אמרו <b>וכעלה צדיקים יפרחו</b> דמה אותם לדבר הצומח שדרכו לעלות ותנועתו מן האמצע. והענין שתהיה להם עלייה הן בחייהם עלייה במדרגות סולם החכמה והן עלייה לבסוף שידבקו באלהים הנצב בראש הסולם. וקרא מה שכנגד זה לנפש הרשע נפילה מפני שמחצבה מעולם העליון ובעת שתכרת מצרור החיים יהיה שם הנפילה ראוי לה.
<h3>פסוק כט</h3>
אמר כי האיש שהוא <b>עוכר ביתו</b> כלומר עוכר אנשי ביתו או האנשים הנתונים תחת הנהגתו לא הרויח מאומה רק הוא <b>נוחל רוח</b> כלומר דבר בלתי מועיל ולפי זה הפירוש יהיה אומר <b>ועבד אויל לחכם לב</b> דבר בפני עצמו אין לו דבקות עם ראש הפסוק רק שאומר כי האויל בעבור אולתו יעני וישוב עבד לאיש חכם לב שקנה ממון רב בחכמתו. או יאמר <b>עוכר</b> אנשי <b>ביתו</b> הוא מי ש<b>ינחל רוח</b> והענין כי האיש ההולך שובב בדרך לבו אחת הנה ואחת הנה ללא תועלת רק רועה רוח ורודף קדים הוא עוכר ביתו כי מתוך שהוא מתבטל ממלאכתו ולא ישתדל להמציא טרף בני ביתו הוא עוכר בני ביתו שאין להם ממה לחיות והם מצפים למעשה ידיו וסוף זה האויל השובב הרועה רוח שיעני וישוב עבד לאיש עשיר שבחכמת לבו לא היה שובב כמוהו וקנה הון רב.
או יאמר <b>עוכר ביתו ונוחל רוח</b> הוא ה<b>אויל</b> ועוד <b>עבד</b> הוא ה<b>אויל לחכם לב</b> והראה בפסוק זה גנות האויל וספר ממנו ג' עניינים האחד שהוא עוכר ביתו ושהוא נוחל רוח והוא עבד לאיש חכם לב בעבור אולתו. ולפי נסתרו יאמר כי מי שהוא עוכר גופו ר"ל שהוא בית נפשו ומעמיס על עצמו מה שלא חייבתו התורה ללא סבה מחייבת הוא ללא הרויח מאומה כי מה שהוא מקוה בדבר הזה שכר ההוא לא הועיל בזה. ואמר אחר זה לא תחשוב שהמכוון ממנו הוא שתעדן נפשך ותמלא תאותך רק עשה שיהיה האויל והוא המלך זקן וכסיל עבד אל החלק השכלי הנקרא חכם לב.
<h3>פסוק ל</h3>
אמר כי ה<b>פרי</b> שיעשה ה<b>צדיק</b> לעצמו בעבודת ה' ית' ובקנותו החכמה הוא <b>עץ חיים</b> כלומר הדבקות באלקים ית' אשר הוא צרור החיים. והמשיל זה הדבר לעץ החיים אשר אוכליו יחיו לעולם. וכן תכלית הצדיק בשלמותו ובעבודתו הוא להיות חי לעולם בעולם הנשמות. ואמרו ו<b>לוקח נפשות חכם</b> ר"ל ומי שהגיע ממעלתו עד שיהיה ראוי להקרא חכם תניעהו הרוח האלהי אשר בו להשלים זולתו ויעשה נפשות. ואמר <b>ולוקח</b> ר"ל שהוא לוקח אותם מיד הזמן אשר שבו עבדיו או מיד התאוות ומקרבם לחסות בצל ה' ית'. או יהיה ולוקח פועל נגזר מלשון כי לקח טוב נתתי לכם כלומר מי שהוא מלמד לקח טוב והיא החכמה אל הנפשות הוא חכם.
ובעבור שאמר <b>פרי צדיק עץ חיים</b> שפעולתו מביאה לחיים הזמניים והנצחיים אמר <b>הן צדיק בארץ ישולם</b> כלומר לפעמים רואים שצדיקים יש להם חיי צער בעולם הזה והוא שרמז לאמר <b>בארץ</b> ואמר <b>ישולם</b> רמז כי הצער שיהיה לו בעולם הזה לגמול קצת מעשים רעים שפעל בקצת זמנו וכל שכן שהרשע והחוטא ישולם לו גמול מעשיו הרעים בעת שיחפוץ ה' ית' בחייו או במותו. והאדם הטוב אע"פ שפעמים <b>בארץ</b> הוא יפיק רצון מה' ויקבל שכרו והרשע שהוא בעל מחשבות רעות יניחנו ברשעו שיענש כי איננו דבר ראוי שיכון האדם והוא פעל הרשע. אמנם הצדיקים שהם רחוקים מן הרשע לא ימוט שרשם.
<h3>פסוק לא</h3>
אמר <b>הן</b> האדם השלם בעת שיעבור על ממצות בוראו ית' בעת מן העתים לא ינקהו ה' ית' מאותו עון רק יענישהו בעודו <b>בארץ</b> כלומר בהיותו בחיים. כל שכן ה<b>רשע</b> וה<b>חוטא</b> שהם ראויים שיענשו ואם לא תראה עונשם בעולם הזה יש להאמין שיענשו במקום אחר אחר המות. ודע כי החכמים ייראו לספר עונש הרשעים אחר המות פן יפחיתוהו כי הוא נורא מאד ומי יכילנו. ובאמרו <b>הן צדיק בארץ ישולם</b> מלתא אגב אורחא קמ"ל רמז לנו הענין הגדול אשר התבאר לחכמים והוא שהצדיקים ואנשי אמונה כשיחטאו לפעמים לא ינכה ה' ית' מזכיותיהם בשעור החטא ההוא והוא אמרו בתורה ולא יקח שוחד רק יענישם בעולם הזה כפי חטאם וישלם להם גמולם הטוב ממעשיהם הטובים בעולם הנשמות. וחייבה החכמה העליונה להיות כן מפני שכל הטובות והתענוגים שיהיו בעולם הזה הם אין ואפס. ואין להם דמיון וערך לטובת העולם הבא. וכן קצת עונש שיהיה לנפש החוטאת אחר המות בעולם הנשמות הוא גדול אלף אלפים מכל צער ועינוי שיהיה בעולם הזה. ומפני זה חייבה חכמתו ית' לענוש הצדיק על חטאתו בעולם הזה שהוא אין ואפס בערך אל העונש הרוחני וזה רצה באמרו <b>הן צדיק בארץ ישולם.</b> ויקבל כל שכרו מעבודת אלהיו וקיום מצותו בעולם הנשמות שהוא הטוב הגמור הצפון ליראי ה'. ולא רצה שיקבל שכרו בעולם הזה שקנייניו הם הבל ורעות רוח. ולרשעים חייב חכמתו בהפך זה והוא שהרשעים עם גודל רשעם אי אפשר שלא יעשו דבר לקבל שכר טוב וברוב העתים יחטאו ויתחייבו עבור החטאים ההם ענויים גדולים ולפיכך ראתה החכמה העליונה לתת להם גמולם על מעשיהם הטובים טובות העולם הזה שהם הבל ורעות רוח להענישם בעולם הנשמות שהם הענויים גדולים והמבהילים וזהו אמרו ומשלם לשונאיו על פניו להאבידו לא יאחר לשונאו על פניו ישלם לו והוא שתרגם אונקלוס ומשלם לשנאוהי טבן דאינון עבדין קדמוהי בחייהון לאובדיהון לא מאחר עובר שב לשנאוהי טבין דאינון עבדין קדמוהי בחייהון משלם להון.
<h2>פרק יב</h2>
<h3>פסוק א</h3>
אמר כי האדם שהוא <b>אוהב מוסר</b> כלומר שהוא אוהב לשמוע דברי מוסר מן האנשים המייסרים אותו ומקבל התוכחת מהם ברצון ויודע כי מאהבתם אותו ומחמלתם עליו מוכיחים אותו הוא <b>אוהב דעת</b> כלומר אוהב לקנות דעת לנפשו. אמנם מי שהוא <b>שונא</b> ה<b>תוכחת</b> ושונא מי שיוכיחהו הוא <b>בער</b> כי לא יוכל להשיג אל הדעת בלעדיו כי יצר לב האדם רע מנעוריו ועיר פרא אדם יולד צריך למוכיחים יוכיחוהו ויסירו אותו מדרך רעה ויקרבוהו אל הטוב כדי שלא ישאר באולתו.
<h3>פסוק ב</h3>
אמר כי האיש ה<b>טוב</b> והוא השלם הוא המקורב והנרצה אל ה' ית' והוא המוצא חן בעיניו והמפיק רצון ממנו ואשר יסבול מעלתו ית' ולא ישיגהו הוא מרחוק. וכפי מה שיעלה האדם במדרגות הסולם המוצב ארצה וראשו מגיע השמימה יקרב יותר אל ה' ית' ואמרו החכמים החכמה סולם למשכיל ומי שיחסרנה יחסר קרבת הבורא. ואיש מזימות ירשיע ר"ל ואיש בעל מחשבות רעות שהוא מחשב להרע ירשיענו ה' ית' בהשפטו כל שכן שלא יפיק רצונו ממנו. או יהיה ירשיע במקום ירשע ועניינו יפעל רשע או ירשיע מעשיו וירשיע לנפשו ולזולתו ומתוך כך לא יפיק רצון ממנו ית'.
ובעבור שאמר איש מזימות ירשיע סמך אליו <b>לא יכון אדם ברשע</b> כלומר לא יחשב האיש שירשיע להנצל כי לא יכון אדם ברשע. <b>ושורש צדיקים בל ימוט</b> בעבור שיפיק רצון מה'.
<h3>פסוק ג</h3>
אמר כי האדם שהוא הולך לעולם בדרך רשע <b>לא יכון</b> כלומר לא יהיה מצבו קיים ונאמן רק יהיה רעוע. אמנם ה<b>צדיקים</b> ששרשם פתוח אל מי החכמה והתורה <b>לא ימוט שרשם</b> כי הם על יתד תקועה במקום נאמן. ואומר כי הרשעים יהיו נודדים וגולים בחייהם ובמותם ואמר על נפשותם ואת נפש אויביך יקלענה בתוך כף הקלע שהוא משל נשוא על הנפש המקצרת הנודדת מעולמה גולה וסורה ואל המקדש לא תבא. אמנם הצדיקים לא ימוטו בעולם הזה כי לא יזיקו ולא יוזקו מצורף אל זה שהשגחת ה' ית' דביקה בהם בחייהם ובמותם תהיינה נפשותם קיימות לעולמי עולמים ונהנות מזיו שכינה.
ואפשר שזה הפסוק דבק עם הבא אחריו ואומר כי <b>שורש צדיקים בל ימוט</b> בעבור שיקחו להם <b>אשת חיל</b> בת טובים שהיא להם ל<b>עטרת</b> תפארת ו<b>לא יכון אדם ברשע</b> כי לא יבחרו אשת חיל להעמיד ממנה זרע כשר רק יקח אשה <b>מבישה</b> יולדיה ובעלה ובניה שהיא <b>כרקב בעצמותיו.</b> ולכן סמך אחריו <b>מחשבות צדיקים משפט</b> והרשעים יקחו להם אשה מבישה כי <b>תחבולות רשעים מרמה.</b>
<h3>פסוק ד</h3>
אמר כי כשיזדמן לאיש שיהיה לו <b>אשת חיל</b> שיהיו בה כל העניינים הנזכרים בסוף זה הספר בפרשת <b>אשת חיל</b> מי ימצא עד סוף הספר האשה ההיא כשתהיה על זאת התכונה היא עטרת הוד לבעלה שיוכל להתפאר בה בעבורה לסבות רבות וזה שהיא לא תבישהו במעשיה רק יכובד לנועם מידתה וילכו הנהגות הבית על סדר ניאות ואין קץ אל הטובות הנמשכות אל האיש ואל ביתו בסבתה. מצורף אל זה שהוא יעמוד בלב בטוח ממנה ועל הכל שיהיה בטוח שיעשה ממנה פרי טוב לדמיון האדם שיש לו קרקע טוב שהוא בטוח שיצלח הזרע שם. וכן מי שיש לו <b>אשת חיל</b> על הרוב הבנים אשר תוליד יהיו כשרים מפני שחומר הולד מדם האשה כי לפי מה שביארו החכמים האחרונים זרע הזכר לא יפעול בוולד רק שהוא נוקב זרע האשה ומתהפך לרוח והרוח ההוא יפעול בדם האשה לדמיון מה שיפעל הרוח שיכניס האומן בפיו בחתיכת הזכוכית שהוא גורם לו שיתפשט ויצייר אותו בצורת כלי אחרי היותו עשת מזכוכית ומתוך שחומר הולד הוא דם האשה אין ספק כי האשה שהיא <b>אשת חיל</b> יהיו הבנים הנוצרים מדמה מוכנים אל כל מעלה ושלימות ולפיכך הזכירה התורה ויקח אהרן את אלישבע בת עמינדב אחות נחשון לו לאשה. ייחשה לנחשון מפני שרוב הבנים דומים לאחי האם ולפיכך זכהו ויצא ממנו אלעזר. ומשה רבנו ע"ה שלקח אשה כושית לא זכו בניו למעלת בני אהרן ולפיכך אמר <b>אשת חיל עטרת בעלה.</b> אמנם מי שיש לו אשה רעה שהיא <b>מבישה</b> עצמה וגורמת בשת וכלימה לבעלה ולבניה ולקרוביה היא לו כמו <b>רקב בעצמותיו.</b>
וה<b>רקב</b> הוא חולי שיחלה האדם בו ויתחיל בבשר ויעבור השחין בעצם שהוא דבר שאין לו תקנה. ולדמיון זה הוא האשה הרעה אל הבעל שהיא תביא רקב וחסרון ומארה בכל מעשיו וגם בגוף בעלה כי הוא יחלה מדאגתו עליה כי תבייש בעלה ובניה במעשיה ותפזר ממונו ותביא עליו קטטות ומריבות ובניו יהיו בספק ממזרות או ממזרים גמורים ואין קץ אל הרעות הנמשכוות בסבתה.
ועל דרך נסתרו יאמר כי קרא <b>אשת חיל</b> החומר של אדם כשיהיה ממוסך וישר בטבעו מוכן לחול עליו צורה שלמה ונכבדת. ואמר כי כשיזדמן שיהיה לאיש חומר טהור ונקי וממוסך הוא לו שהוא בעלה לעטרת תפארת בחייו ובמותו יגיע להתעטר בעטרה שמתעטרים בה הצדיקים כאמרם ז"ל צדיקים יושבים ועטרותיהם בראשיהם כי מי שהוא על זה התואר שתהיה לו <b>אשת חיל</b> לא יאכל מעץ הדעת טוב ורע כלומר לא ישים תכלית מזונו אל אכילת עץ הדעת רק ישלח ידו ויקח מעץ החיים ואכל וחי לעולם. ולא יכוהו ויפצעוהו השומרים הסובבים בעיר ולא הכרובים ולהט החרב המתהפכת רק כל העם הנמצא בעיר יהיה לו למס ויעבדוהו ימצא כל כחותיו משלימות אל ההצלחה לא יצטער בהנחת התענוגים ימצא את שאהבה נפשו ויאחזנו ולא ירפנו וידבק בו דבקות אמתי. ואמרו <b>וכרקב בעצמותיו מבישה</b> הוא משל למי שהוטבע על טבע בלתי נאות שהורכב מחומר בלתי טהור ובלתי ממוסך ימצא עצמו בלתי מזומן לקבל שלימות רק עם טורח עצום יאכל מעץ הדעת טוב ורע ויגורש מגן עדן ואם ירצה לחזור בו ימצא הכרובים ולהט החרב המתהפכת לא יוכל לעבור כי אם בצער ושומרי החומות והשומרים הסובבים בעיר יכוהו ויפצעוהו וישאו את רדידו מעליו והוא הנקרא זיווג שני שקשה לזווגו כקריעת ים סוף כי הוא בכוונו אל ההצלחה ימצא כל כחותיו מזומנים ומוטבעים אל ההפך ולא יוכל לעבור אם לא יוכה ויופצע ועל הרוב ישארו חוץ מגן עדן ולא יכנסו בו לעולם ואל זה רמז באומרו <b>וכרקב בעצמותיו מבישה</b> כלומר מי שיש לו אשה מבישה שהיא ניסתת לנחש ותאכל מעץ הדעת ותאכיל לבעלה גם כן היא לדמיון האיש שיש לו רקב בעצמותיו שהוא לא יוכל להתרפא כי אם בטורח ובעמל גדול ואחר ענויים גדולים ועל הרוב לא יתרפא בעל רקב העצמות לעולם. ואפשר שקרא <b>בעלה</b> של <b>אשת חיל</b> הנזכרת השכל. ואמר כי כשיהיה חומר האדם ישר וממוסך בכמותו ובאיכותו תחול עליו צורת השכל על השלמות והכל הולך אל מקום אחד.
<h3>פסוק ה</h3>
אמר כי <b>מחשבות</b> ה<b>צדיקים</b> הם לעשות משפט. ושיהיה המשפט נמצא בארץ תמיד ותלקח נקמה מן העוברים על הדתות. וכל שכן שתחבולותיהם הם סובבות על סוג משפט גם כן. אמנם הרשעים לא די שמחשבותיהם הם מרמה אלא שגם תחבולותיהם הם לרמות. או יאמר כי מחשבות האנשים השלמים הם משקיפות לעולם על המשפט האלוהי ייראו ממשפטו. אמנם הרשעים לא ישערו זה רק הם עושים לעולם תחבולות לרמות בהם האנשים.
וסמך לזה <b>דברי רשעים ארוב דם</b> כלומר תחבולותיהם ומרמותיהם הם תחבולות ומרמות ארוב ולשפוך דם והצדיקים משתדלים להציל מידם ולכן אם תהפוך הרשעים תמצא שאינם <b>ובית צדיקים יעמוד.</b> כי הרשעים בעבור שיארבו לדם יבוא פתאום אידם והצדיקים שיצילו האחרים ביתם יעמוד.
<h3>פסוק ו</h3>
אמר כי ה<b>רשעים</b> דבריהם ופעולותיהם לארוב דם לרעיהם לשפוך דמם או לקחת ממונם אם על צד השנאה והנקמה. אם על דרך שהם שונאים המין האנושי כמו האפעה שהוא משנאתו הבעלי חיים יהרגם ולא כדי לבקש טורפו מהם ולדמיון זה הם קצת רשעים יגרמו הזיק לזולתם בגוף ובממון ובנפש ולא לתקות תועלת בזה והם יותר מגונים מחיות היער שיבקשו טרפם בהריגת שאר בעלי חיים. <b>ופי ישרים יצילם</b> אמר כי הישרים בעלי השלימות לא די שלא יארבו להם ולא יזיקו שישתדלו להצילו שלא יוזק.
או יאמר <b>דברי הרשעים</b> הם לארוב דם כדי לשפוך דם נקי ואם יזדמן שהאנשים ישרים ירגישו ברשעם שיארבו לדם יצילו הנארבים בכל כחם בדברי פיהם והטעם שיודיעו להם כי הם נארבים או יעשו שהאורבים לא יוכלו להזיקם.
<h3>פסוק ז</h3>
אמר כי הרשעים אין להם מעמד קיים רק הם כציץ השדה בבוקר יציץ וחלף לערב ימולל ויבש. כטעם עוד מעט ואין רשע והתבוננת על מקומו ואיננו כי הם לרוב רשעם לפעמים יעשו דבר שהם נכרתים מן העולם בפתע פתאום ולפיכך אמר אם תהפוך אותם מעט שלא תראם שעה קטנה לא ימצאו לעולם. אמנם <b>בית צדיקים יעמוד</b> לעולם. או יאמר <b>הפוך</b> פניך ותעלים עיניך מעט מהם ותמצא שה<b>רשעים</b> עוד <b>אינם.</b> אמנם ה<b>צדיקים</b> ביתם נכון לפני ה' ית'. או ר"ל אם נרצה להפוך הרשעים מרשעם אל הצדק לא יתקיימו בדרך הצדק או לא תוכל להפכם. או יאמר דרך צווי ועצה עצתי היא להפוך הרשעים בענין שלא ימצאו. אמנם בית הצדיקים ראויה שתעמוד קיימת לעולם. ואפשר שקרא הכחות הגשמיות רשעים ואמר הפוך תאוותיך הגשמיות מרעה לטובה ומגנות לשבח בענין שלא יימצאו על מתכונתם הראשון ובענין זה נפשך המשכלת שהיא נוה הכחות השכליות הנקראים צדיקים תעמוד במעמד טוב וקיים ויתן לה ה' ית' מהלכים בין העומדים האלה.
ואחר שהזכיר <b>ובית צדיקים יעמוד</b> סמך אליו <b>לפי שכלו יהולל איש</b> שלא יחשוב הצדיק המתחיל בצדקתו והחכם המתחיל לחקור בחכמה המעט מן הצדק ומן החכמה יספיקו לו כי <b>לפי שכלו</b> אם רב ואם מעט <b>יהולל איש</b> ומי שקנה מעט מן החכמה יהולל מעט ומי שקנה הרבה יהולל הרבה ויותר טוב לאיש חכם להחזיק במדת הענוה בקניין החכמה ולא ירדוף אחר המותרות ואחרי השרירות ויהיה הוא עבד לעצמו מהיותו מתכבד ורודף אחרי השרירות ויחסר לו החכמה כלומר מזון נפשו. ואעפ"י שהוא צריך להשתדל בתקנת נפשו עם כל זה צריך שידע הצדיק <b>נפש בהמתו</b> והיא הנפש הבהמית להמצא לה צרכיה ההכרחיות אך לא לרחם עליה ביותר ולהמציא לה המותרות כמו שעושים הרשעים והוא שאומר <b>ורחמי רשעים אכזרי</b> כי הצדיק צריך להיות <b>עובד אדמתו</b> המיוחדת לו והיא נפשו המשכלת. אמנם הרשע שהוא <b>מרדף</b> אחר ה<b>רקים</b> הוא <b>חסר לב</b> וכאילו הרשע הנז' הוא חומד מצוד הרשעים רעים ועל כן הוא מרדף אחר הרקים. אמנם הצדיק העובד אדמתו שרשו יתן פריו בעתו כלומר ישלים המכוון ממנו. וידוע כי נתינת השורש פריו תלוי בעבודת האדמה ולכן סמך לו <b>ושורש צדיקים יתן.</b>
<h3>פסוק ח</h3>
אמר כי האיש שיש לו שכל טוב הוא המהולל וראוי ש<b>יהולל</b> מפני שקנה הדבר החשוב שבקניינים וכפי מה שיהיה לו מן השכל והידיעה כן ראוי שיהולל. אמנם מי שנעדר ממנו השכל והוא שקרא <b>נעוה לב</b> לא די שלא יהולל אלא ש<b>יהיה לבוז</b> בעיני רואיו ויבזוהו הכל. והסבה בזה הוא שהאדם איננו אדם מצד בניין גופו ותכונת אבריו רק בצורת השכל אשר בו כי החומר והוא עירוב היסודות אשר מהם הורכב וכן הצמיחה אשר בו וכח ההרגש אשר בו הוא חי כולם הם בחומר והחלק השכלי בו הוא צורתו ובו הוא אדם ובו נתעצם ולכן מי שהוא חסר שכלו הוא גולם בלא צורה ונשאר באולתו כשאר בעלי חיים אחרי שהדבר שנתייחד בו האדם משאר בעלי חיים איננו בו והוא ראוי לכדי בזיון וקצף.
<h3>פסוק ט</h3>
אמר כי יותר <b>טוב</b> ויותר ראוי הוא לאדם לנהוג בשפלות ולהראות עצמו <b>נקלה</b> ולהיות הוא <b>עבד</b> לעצמו לעבוד אדמתו ולעשות מעשיו הצריכים לו ומתוך כך יעשר ויקום חילו ולא יחסר דבר. מהיותו <b>מתכבד</b> כלומר נוהג בכבודות וקונה עבדים ושפחות שיעבדוהו והוא יעני בסבת זה וישוב להיות חסר לחם. או יאמר כי טוב לאדם להנהיג עצמו במדת השפלות והענוה ויעביד גופו וכחותיו כולם לשכלו מהיותו מתכבד ורודף אחר קנייני העולם ואחרי השררות ויחסר לחמי תודה שהם החכמה והתורה שהם מזון הנפש.
<h3>פסוק י</h3>
אמר כי האדם השלם והישר לא די שהוא חומל ומרחם על מינו והם האנשים אשר בגילו אלא שהוא <b>יודע נפש בהמתו</b> כלומר חונן ומרחם אף על הבהמות ובאמרו <b>יודע צדיק נפש בהמתו</b> ולא אמר חומל צדיק על בהמתו ר"ל כי הצדיק בעבור שלימותו ולהיותו מתדמה בדרכי ה' ית' שהוא חנון ורחום ונותן לחם לכל בשר ומשביע לכל חי רצון הוא יודע מה שבנפש בהמתו לשאול ומה הדבר הצריך לה ואינה יכולה לבקשו בפיה והוא ממציא לה טרפה והצריך לה כי אם ידע הצדיק מה שבנפש בהמתו לשאול ולא ימציאנו לה אין בזה מעלה רק חסרון ופחיתות. אמנם הרשעים אין להם רחמנות וחנינה רק הם אכזרים והוא אמרו <b>ורחמי רשעים אכזרי</b> כלומר הרחמים של רשעים הם לב אכזרי כלומר חלק להם הזמן האכזריות במקום הרחמים. ואפשר שמלת <b>אכזרי</b> חסרת מ"ם הרבים וכאילו אמר אכזרים והוא תאר למלת <b>רחמי.</b> או יאמר כי הצדיק הוא מרחם על הבהמות וכל שכן על האנשים. אמנם אעפ"י שהרחמנות היא מן המדות המהוללות אין להשתמש בה עם הרשעים כי הרחמנות עליהם אכזריות על הצדיקים ולפיכך אמר כי המרחם עליהם הוא אכזרי. או יאמר כי הרחמנות שירחמו הרשעים על איש כשיחטא הוא אכזריות.
ויש שפירש <b>יודע צדיק</b> מן ויודע בם את אנשי סוכות ואמר כי הצדיק הוא מיסר ומכניע הנפש הבהמית אשר בו ומעבידה לשכלו. אמנם הרשעים שירחמו על נפשם הבהמית ולא יחסמו תאותם היא אכזריות על נפשם כי הם מעבידים השכל האלהי אל המלך זקן וכסיל אשר אין אכזריות גדול מזה. או יאמר כי הצדיק הוא היודע הדברים ההכרחיים אל נפשו הבהמית ולא ימנעם ממנה כי התורה והשכל לא ימנעו הדברים ההכרחיים. אמנם הרשעים שמרחמים עליה יותר מן הראוי הדבר הזה הוא אכזריות על נפשם כי הם טורדים הנפש מחיי עד.
<h3>פסוק יא</h3>
אמר כי האדם שהוא משתדל בזריזות ב<b>עבודת אדמתו</b> ולא יתרשל מעבודתה האדמה ההיא היא מדרכה שתוציא תבואה רבה ובעלה <b>ישבע לחם</b> ולכן מן הזריזות הוא להיות האדם זהיר בעבודת אדמתו. אמנם ה<b>חסר לב</b> בעת הראוי לעבוד אדמתו לא יעבדנה רק הוא <b>רודף</b> אחרי אנשים <b>ריקים</b> ועניינים של הבל ומתוך כך אדמתו הנשארת בלא עבודה לא תזריע ולא תצמיח ובעליה ירעב מן הלחם הפך <b>עובד אדמתו</b> שהוא <b>ישבע לחם.</b> ובא <b>מרדף</b> במקום רודף כמו ימך המקרה שעניינו המקרה על משקל משתה וכן הוא ממלא על כל גדותיו שעניינו מלא.
ועל דרך נסתרו יאמר כי מי שהוא <b>עובד אדמתו</b> כלומר שהשכל אשר חננו האל הוא משתדל להעלותו יום יום במדרגות סולם החכמה כדי להתקרב אל האלהים הנצב על הסולם ועושה כל מה שהתורה מחייבת והשכל גוזר והוא משתדל בהשלמת נפשו כדי להגיע אל ההצלחה ולא יתרשל בזה לדמיון האדם שהוא עובד אדמתו ולא יתבטל מעבודתה <b>הוא ישבע לחם</b> כלומר לחם אבירים אשר היא החכמה העליונה אשר מוצאה מצא חיים ויפק רצון מה'. וקרא החכמה לחם לפי שהיא מזון הנפש המשכלת כמו שהלחם הוא מזון הגוף. ואמר <b>עובד אדמתו</b> ולא עובד אדמה כלומר מי שהוא עובד האדמה המיוחדת לו ואין לזרים אתו והוא הנוטר כרמו ולא יטור כרמי זולתו והענין שיתעסק בדבר שהוא לו לבדו לצורך עצמותו שהיא צורתו השכלית אשר בה נתעצם. <b>ומרדף רקים חסר לב</b> ר"ל האדם שאינו משתדל לצורך השלמת נפשו רק הוא רועה רוח ורודף קדים וישים עמלו בדברים אשר תחת השמש הוא חסר שכל כי כמו שהאיש שהוא עובד אדמתו ישבע לחם כן זה שאינו עובד אדמתו ומרדף ריקים ירעב ללחם. והענין כי חסרון ההשגה יהיה צער ועינוי אל הנפש המקצרת כמו שהוא צער ועינוי הרעב לגוף והוא על דרך שאמר הנביא ע"ה הנה עבדי יאכלו ואתם תרעבו. הנה העדר ההשגה אשר לנפשות המקצרים כרעב כי תשארנה בצער ובעינוי תמידי נכספות אל ההשגה ואין לאל ידם והם דומות כענין בן מלך גורש מהיכל המלך והוא מוטל באשפה הומה וגווע רעב וצמא תשתפך נפשו אל חיקו מרוב צער שואל נפשו למות ומחכה למות ואיננו כי אם היה יכול למות היה המות נחשב בעיניו לחיים כדי לצאת מאותו הצער והוא רואה רעיו וגואליו אוכלים ושותים וחוגגים ושמחים בטוב לבם וירונו מרוב השמחה והגיל והוא צועק מכאב לב ומשבר רוחו ייליל. וכן ענין הנפש המקצרת אשר היא בכרת נכרתת מעולמה והיא בצער ובעינוי מתמיד ויודעת השגת שאר הנפשות ומעלתם והוא שאמר הנביא ע"ה הנה עבדי יאכלו ואתם תרעבו הנה עבדי ישתו ואתם תצמאו הנה עבדי ירונו מטוב לב ואתם תצעקו מכאב לב ומשבר רוח תיילילו.
<h3>פסוק יב</h3>
אמר כי האדם ה<b>רשע</b> הוא רואה יום יום הרעים הנענשים הן למות הן לשרשי הן לענוש נכסין ולאסורין ועם כל זה לא ימנע מעשות הרע כאלו הוא חומד להיות נצוד גם הוא במצודה שנאחזים בה הרעים ואמר על דרך הרחבת הלשון כאלו הוא אוהב המצודה ההיא. אמנם <b>שרש צדיקים</b> והוא הצדק שהושרש בלבותם <b>יתן</b> פריו ולא יחמוד <b>מצוד רעים</b> רק יתרחק מן המצודה ההיא בכל כחו.
או יאמר כי האדם ה<b>רשע</b> הוא חומד דבר שהיא מצודה ורשת פרושה לפעמי הרעים כמוהו והדבר הזה הוא הרע שחומד ומתאוה הרע לנפשו ולזולתו והרע הוא המצודה שיכשלו בה הרשעים והענין שהרשע לא יתאוה כי אם לעשות רע. אמנם הצדיקים לא יאהבו הרע רק <b>שורש</b> ה<b>צדיקים יתן</b> פרי והענין שהכח אשר בנפשם לצאת אל הפועל יתן פריו ויצא מן הכח האנושי אל הפועל האלוהי והוא הנמשל לנתינת הפרי כלומר יגיע אל התכלית המכוון ממנו.
ויש מפרשים <b>מצוד</b> מן מצודת דוד לשון חוזק ומבצר כלומר חמד להתבצר ברשעו ובגאון לבו כמו שמתבצרים הרשעים כמוהו.
ואחר שזכר כי הרשע <b>מרדף ריקים</b> כאילו <b>חמד מצוד רעים</b> אמר לא די שפעולות הרשע הם גורמות נזק גדול אלא ש<b>פשע</b> הרשע יביא עליו ועל זולתו <b>מוקש רע</b> וה<b>צדיק</b> בצדקתו הוא <b>יוצא מצרה</b> כלומר לא תבואהו צרה ואם יהיה בתוך הצרה יצא ממנה בסבת צדקתו כי דבר ראוי הוא ש<b>מפרי פי איש ישבע טוב</b> ולכן יצא מצרה צדיק <b>וגמול ידיו ישיב לו.</b> ועל כן ב<b>פשע שפתיו</b> של רשע יבוא <b>מוקש</b> אל נפשו או ר"ל כמו שפשע שפתים יבא <b>מוקש רע</b> כן כשיהיה הדיבור טוב מפרי פי איש שיהיה טוב <b>ישבע טוב</b> ומסכלות האויל והרשע הנז' שלא יבקשו עצה במעשיהם ואם יתנו להם עצה לא ישמעו רק דרך כל אויל הוא ישר בעינו אמנם על דרך האמת מי ש<b>ישמע</b> ל<b>עצת</b> חכם הוא <b>חכם.</b> ולא די ל<b>אויל</b> שהוא מגלה כסילותו בביתו בלילה אלא אפי' ב<b>יום יודע כעסו</b> ויתפרסם כסילותו ולא היה לו לפרסם סכלותו כי האיש ש<b>כוסה קלון ערום.</b>
<h3>פסוק יג</h3>
אמר אל יהי חטא הדיבור אשר ידברו האנשים בריעיהם קל בעיניך ותאמר הלא דבר הוא ואין בו מעשה כי <b>בפשע</b> שיפשע האדם בחבירו בדיבור <b>שפתיו</b> יבא <b>מוקש רע</b> כי יש בוטה כמדקרות חרב ודברי נרגן כמתלהמים והם ירדו חדרי בטן. ופשע שפתים כולל מינים רבים ומכללם הוא מי שידריך האנשים בדרך רע כי הוא מכשול שיוריד הנפש לבאר שחת.
<b>ויצא מצרה צדיק</b> ר"ל כי הצדיק בצדקתו ובשלמותו הוא נצול מצרת מוקש דבור השפתים כי בעבור שלמות טבעיו לא יוכלו לדבר בו ואם ידברו בו לא יאמינו דבריהם ואם ירצו מסיתים להסיתו ולהדיחו מדרך ה' לא יאמין אליהם. ואם יהיה אמרו <b>בפשע שפתים מוקש רע</b> שהאדם יביא מוקש רע על נפשו בפשע שיפשע בשפתיו והענין שדברי פיו של אדם יביאו מוקש רע עליו הצדיק יהיה ניצול מזה כי לא ידבר דבר שיגרום לו היזק וישמר ממותרי הדיבור.
<h3>פסוק יד</h3>
אחרי שאמר בפשע שפתים מוקש רע אמר לא תחשוב שכל מיני הדבור יביאו מוקשים על האדם כי יש דבורים מועילים תועלת זמני ותועלת רוחני והוא אומר <b>מפרי פי איש ישבע טוב</b> וזה כולל כל מיני הדבור הטובים. ואמר כי מן הפרי טוב שיעשו דברי פי איש ישבע האדם או העולם טוב כי בדבור הטוב יתרצו בני האדם זה עם זה ויוכיחו בדיבור הטוב הנערים והפתאים וכל מי שהוא צריך לתוכחת ויהיה הלימוד וההזהרה מן הרע וההערה אל הטוב ותפלה והודאה לאל ית' שמו וכהם רבים מספור. ולכן אמר מן הפרי שיעשה לפעמים פי האיש והוא כשיהיה השורש שהושרש בלבו טוב ויראו סעיפיו בלשון ישבע האדם טוב גדול לפי גדולת הדיבור ולפי המדבר כי אם יהיה הדיבור בהודאות ובהלל לאל ית' יאמר כי ישבע טוב המדבר ואם יהיה הדיבור ללמד ולזרז אחרים ישבע טוב נפש המלמד ונפש הלומד גם כן ועל דמיון זה תקיש כל הדיבורים.
ואמרו <b>וגמול ידי אדם ישיב לו</b> ר"ל דין הוא שבעבור הדבור הטוב ישבע האדם כי מדרכי ה' ית' להשיב גמול טוב לאדם על טובתו ואחרי שהוא הועיל לאחר בדברי פיו או שהודה והלל ה' ית' בתושבחות והודאות כפי הראוי דין הוא שישבע טוב. או יאמר כמו שהדבור הטוב ינחיל טוב לאמרו כן המעשה הטוב שיעשנו האדם בידיו ובגופו ינחיל טוב לעושהו כפי המעשה.
<h3>פסוק טו</h3>
אמר כי ה<b>אויל</b> והוא האיש הסכל החכמה היא לו לדמיון החולה שאינו מכיר בחליו והוא חושב שיהיה בריא או לדמיון החולה אשר בעבור חליו ישוב לחכו המר מתוק לחכו והמתוק מר וזה שהוא דורך דרך מעוות ואינו מרגיש בעוותו וחושב היות דרכו <b>ישר</b> ומתוך כך אינו שומע לעצת מי שידריכנו בדרך ישרה. אמנם מי שאינו בוטח בחכמתו והוא שומע לעצת איש יועץ חכם הוא <b>חכם.</b> ובא זה הפסוק קצר והוא כאלו אמר <b>ושומע לעצה</b> ראויה או לעצת בעל עצה כי אין לשמוע לעצת כל מי שיזדמן. ויהיה ענין הפסוק כן האויל דרכו ואם הוא מעוות הוא ישר בעיניו ומתוך כך לא יקבל עצת אחרים ויכשל. אמנם מי שהוא שומע לעצת יועץ חכם <b>חכם.</b>
<h3>פסוק טז</h3>
אמר כי האויל בעת שידברו האנשים בקלונו או שיעשו דבר כנגד רצונו יחרה אפו ולא יזהר ממדת הכעס רק יכעוס במקומות המפורסמות ואפי' ביום שירגישו האנשים כעסו. אמנם האיש שהוא בעל ערמה אם יספרו בגנותו או יעשו דבר שלא כרצונו אינו מגלה כעסו רק הוא <b>כוסה קלון</b> שנאמר עליו ומעלימו וזה מפאת ערמתו כי אם יכעוס יביאהו הכעס לחלל הדרת פניו ולדבר בגנות אחרים ודבתו לא תשוב מפני זה ויוסיפו לדבר בו עוד. ויש מפרשים <b>ערום</b> מן ובגדי ערומים תפשיט ואומר כי המתכסה בענין קלון לא יחשוב היותו מלובש כי אז הוא ערום ועריה אמנם המתכסה בענין כבוד הוא אשר לבש מחלצות.
ואחרי שהודיע כי <b>חכם</b> הוא <b>שומע לעצה</b> והוא <b>כוסה קלון</b> ואיננו מפרסם כעסו בדברים ומדרכי החכם גם כן שהוא <b>יפיח אמונה ויגיד צדק.</b> אמנם הרשע שדרכו ישרה בעיניו וביום יודע כעסו הוא <b>עד שקרים</b> ו<b>עד מרמה</b> ולא יחשוב בעת שיהיה עד שקרים ועד מרמה כי <b>יש בוטה כמדקרות חרב</b> וההבדל שיהיה בין הרשע הבוטה כמדקרות חרב ובין לשון חכמים היא ש<b>שפת אמת תיכון לעד ועד ארגיעה לשון שקר.</b>
<h3>פסוק יז</h3>
אמר כי האיש שדרכו לדבר דברי <b>אמונה</b> הוא לעולם לא <b>יגיד</b> ולא יעיד על אחד כי אם <b>צדק</b> על הטוב טוב ועל הרע רע כפי מה שיחייבהו הצדק. אמנם <b>עד שקרים</b> והוא האיש שירגיל לדבר כזב ושקר יגיד דברי <b>מרמה.</b> ומלת <b>יגיד</b> משרתת באחרונה גם כן והוא כאילו אמר <b>ועד שקרים יגיד דברי מרמה.</b>
ויש אומרים כי זה הפסוק דבק עם הפסוק שלפניו שאמר <b>וכוסה קלון ערום</b> ואמר כי הערום הנזכר <b>יפיח אמונה</b> ו<b>יגיד צדק</b> ולא יוציא דבר מגונה מפיו ואפשר שכיון לומר באומרו יפיח אמונה יגיד צדק כי כשתהיינה ההקדמות אשר יעשו החכמים בלמודם החכמה צודקות אמיתיות ונאמנות רחוקות מן ההטעאה יגידו צדק כלומר תהיינה התולדות אשר תולדנה מהם צדק כלו' דבר אמיתי. וכאשר יערבו בהקדמות עד שקר והוא רמז אל דבר מטעה שלא תהיינה שתי ההקדמות צודקות אז תהיה התולדה שתולד מהם מרמה בלא צדק.
<h3>פסוק יח</h3>
בעבור שהזכיר בפסוק הקודם <b>ועד שקרים מרמה</b> אמר לא תחשוב ששגגת הדיבור ועדות שקר הוא דבר קל כי יש אדם שיבטא בשפתיו ודבריו הם כדקירות חרב. כלומר מזיקות אל מי שיאמרו עליו הדברים ההם כמו שיזיקו דקירות החרב. <b>ולשון חכמים מרפא</b> ר"ל ולשון האנשים החכמים כשימצאו באותם הדברים שהם כמדקרות חרב ירפאו אותם הדקירות בדברי לשונם כי רפואת הלשון תועיל למכת הלשון. והענין כי בעת שישמעו איש מדבר ברעהו דברים אשר לא כן יכסו הדברים ההם וירפאם ויתקנום וייפום אצל האדם שנאמרו עליו ויקלו הדברים ולא יכבידום. סוף דבר יתקנום בענין שלא יכעוס העלוב. או יהיה <b>ולשון חכמים מרפא</b> דבר בפני עצמו ואמר כי כמו שימצאו אנשים שדבריהם הם כמדקרות חרב כן ימצאו אנשים שדבריהם הם מרפא כי הם ירפאו הנפשות ידברו לעולם הטוב יורו התועים בדרך ישרה ויזהירו הרשעים.
<h3>פסוק יט</h3>
אחרי שגנה פשע שפתים ושבח דברי האמת אמר <b>שפת אמת תכון לעד</b> כלומר האדם שיש לו שפת אמת שדבריו הם אמתיים הוא יכון לעד כי הטוב לא יתחבר רק עם האמת. <b>ועד ארגיעה לשון שקר</b> ר"ל שדובר שקרים הוא בהפך זה שלא יהיה קיומו ומעמדו רק כרגע כלומר זמן קצר כי השקר אין קיום כי האמת יעשה דרכו וסופו להתגלות. ואפשר שבעבור שהזכיר למעלה מזה <b>ועד שקרים מרמה</b> אמר מה גדלה מעלת העדות האמתי כי <b>שפת אמת</b> והוא המעיד עדות אמתי העדות ההוא כן וכן יהיה לעולם ואפילו אם תשאלהו מאה פעמים בכולן יהיה עדותו מכוון. אמנם <b>לשון שקר</b> המעיד מה שלא היה ולא נברא או שהיה בחלופו העדות ההוא לא יעמוד רק ברגע כי סוף האמת להתגלות וכל פעם שתשאלהו תמצא עדותו מוסיף או גורע ולא יהיה עדותו על מתכונת אחת.
או כוון באמרו <b>שפת אמת תכון לעד</b> לומר כשתהיינה ההקדמות אמתיות תהיינה התולדות גם כן אמתיות ועומדות לעולם בקיומם. אמנם מי שיוליד תולדות מהקדמות מטעות לא תתקיימנה ולא יהיה להם מעמד רק כרגע כי מיד ירגיש החכם בהטעאה וידע כי אותם ההקדמות בגדו ועל כן בנים זרים ילדו.
ואחר שהזכיר כי <b>יש בוטה כמדקרות חרב ועד ארגיעה לשון שקר</b> אמר כי <b>מרמה</b> תמידית יש <b>בלב חורשי רע</b> להזיק לצדיקים אלא ש<b>לא יאונה לצדיק כל און.</b>
<h3>פסוק כ</h3>
אמר כי האנשים שהם <b>חורשי רע</b> לבם מלא <b>מרמה</b> ובעבור שהמרמה הושרשה בלבם הם לעולם מעמיקים לחשוב רע. אמנם האנשים שהם <b>יועצי שלום</b> בלבם <b>שמחה</b> כלו' חכמה ושלימות כי לא תמצא שמחה אמיתית כי אם בהם. ומלת <b>בלב</b> מושכת עצמה ואחרת עמה. ויהיה ענין הפסוק כן <b>מרמה</b> קבועה <b>בלב חורשי רע</b> ולפיכך ייעצו לעולם מלחמה ומריבה. ובלב <b>יועצי שלום</b> קבועה חכמה ועל כן יעצו לעולם שלום כלומר דברים יביאו שלום לעולם. או כוון במלת <b>שלום</b> שלמות.
<h3>פסוק כא</h3>
אמר כי <b>לא יאונה לצדיק כל און</b> כי אחרי שהוא צדיק איננו ראוי שיגיע לו כי אם טוב ויתרחק ממנו הרע. אמנם ה<b>רשעים מלאו רע</b> ועל כן יאונה להם כל רע כי מדרך הרע להתחבר עם הרע. או יאמר אינו דבר ראוי והגון שידוברו על הצדיק דברי און. אמנם הרשעים שהם מלאי מחשבות רעות ידברו על הצדיקים בחמס ובגזל מה שאינו אמת.
ואפשר שזה הפסוק דבק עם הפסוק שלפניו ואומר אעפ"י שמרמה תמידית נמצאת ללב חורשי און להזיק לצדיק לא יאונה לצדיק כל און כי לא יסכים ה' ית' שיוכלו להזיקם והרעות שיחשבו על הצדיקים יחולו על ראשם ועל רשעים כמותם והוא אומרו <b>ורשעים מלאו רע.</b> וסבת זה הוא כי <b>תועבת ה' שפתי שקר</b> ועל כן תחול עליהם רעת מרמתם <b>ועושי אמונה רצונו</b> ועל כן <b>לא יאונה לצדיק כל און.</b> וסמך אל זה <b>אדם ערום כוסה דעת</b> אמר ראה מה בין הערום והכסיל שהערום מכסה אפי' הדעת וכסילים יקראו בקול גדול האולת והערום יצליח בחריצותו בערמתו והוא <b>יד חרוצים תמשול</b> והכסיל בעבור היות לו יד רמיה כמו שהזכיר <b>מרמה בלב חורשי רע</b> יהיה למס. וממעלת החכם עוד שאם תהיה <b>דאגה</b> בלבו הוא <b>ישחנה</b> וב<b>דבר טוב ישמחנה</b> כמו שנפרש.
<h3>פסוק כב</h3>
אמר כי דברי שקר נתעבים הם בעיני ה' ית'. אמנם האנשים שהם <b>עושי אמונה</b> כלומר שדבריהם ומעשיהם הם באמונה הם רצויים לפניו. או תהיה מלת <b>ועושי</b> עומדת במקום שנים וענינו <b>ועושי אמונה</b> הם <b>עושי רצונו.</b>
<h3>פסוק כג</h3>
אמר כי האדם שהוא בעל חכמה וערמה הוא מכסה ומעלים הדעת והענין שאינו מדבר בדברי החכמה בפרהסייא בשוקים וברחובות שלא לצורך כדי להתגדל בעיני ההמון רק מדבר בהם במקומות הראויים אל זה ועם החכמים. אמנם <b>לב</b> ה<b>כסילים</b> הוא <b>יקרא</b> בקול ויכריז ה<b>אולת</b> לא יעלימנה רק יפרסמנה. ו<b>אולת</b> הוא שם כולל מיני ההפחיתיות והחסרונות. ואמר <b>כוסה דעת</b> ולא אמר כוסה מוסר כי דברי המוסר צריך האדם השלם שידבר בו לעולם. וקרא <b>דעת</b> במקום הזה ידיעת אמתת הנמצאות שהוא דבר שצריך להעלימו מרבים.
ואפשר שכיון לומר כי האדם החכם שהוא בעל ערמה הוא מתכסה ולובש הדעת. ואמר כן על צד הרחבת הלשון. אמנם הכסיל לובש בגדים צואים שהוא מדבר ומגלה חסרונותיו ופחיתיותיו ותמיד יביע ויקרא דברים של פחיתות וחסרון.
<h3>פסוק כד</h3>
אמר כי האנשים ה<b>חרוצים</b> והם הפקחים המשתדלים על ענייניהם בזריזות <b>תמשול</b> ידם כלומר סופם להעשיר וימשלו על אותם שאינם חרוצים כי עשיר ברשים ימשול. אמנם יד העושה מלאכתה בדרך <b>רמיה</b> סופה להעני בעליה מפני שדרך האנשים להזהר מן הרמאים ולא יסחרו עמם מצורף אל זה שיחול עליהם העונש האלהי ומתוך כך <b>יהיה למס</b> כי דלת העם הם נושאי מנחה ונותני מס אל המושלים. או יהיה ביאור <b>למס</b> נמסת ונתכת כדבר הנמס. ורמז גם כן באמרו <b>יד חרוצים תמשול</b> כי מי שהוא חרוץ וזריז בקניית החכמה ובקשתה ולא יתרשל ממנה תגבר יד שכלו ותמשול על שאר כחותיו ומבית הסורים יצא למלוך כפי המכוון באמרו והוא ימשול בך ויעביד הגוף וכל כחותיו אליו וכל הכחות יהיו אליו למס ועבדוהו. אמנם מי שאינו זריז בבקשת החכמה ולא יבקשנה בעבור מעלתה רק דרך רמאות לפרסם חכמתו או לרמאות בה אחר על דרך ההטעאה או להכניס בלב אחרים דעת בלתי אמיתי יד שכלו יהיה למס והענין שישוב השכל ההוא עבד נעבד אל הגוף ותאוותיו.
<h3>פסוק כה</h3>
אמר עצתי היא שאם תהיה <b>דאגה בלב איש</b> שיסיר אותה הדאגה מלבו וישחה אותה כלומר יכניענה. <b>ודבר טוב</b> ר"ל ואם יהיה בלב האיש דבר טוב מענין שמחה <b>ישמחנה</b> כלומר לא ישחה ולא יכניע השמחה רק ישמח בשמחתה. והסבה אשר בעבורה נתן זאת העצה לא הזכיר הכתוב אמנם הסבה גלויה וזה שאם תהיה הדאגה על דבר שכבר עבר הדאגה ההיא לבטלה ואם תהיה הדאגה מפחדו על דבר רע פן יבוא הדבר ההוא הוא בין שני אפשרים אפשר שיבוא הדבר הרע ההוא ואפשר שלא יבוא וכמו שהוא ירא פן יבוא הרע ההוא כן יבטח בה' וישען באלהיו שלא יביאנו עליו. ואם תהיה הדאגה בעבור אבדת ממון או אבדת בנים וקרובים יעביר על לבו כי טובות העולם הזה וכל קנייניו וכן כל רעותיו הם טובות מדומות. ולכן כשיתבונן המשכיל ויבחן העולם ידע כי כל העולם השפל הבל ורעות רוח ואין יתרון תחת השמש לבד מעבודת האלהים ית' שמו. ומי שהפסיד קנייני העולם לא הפסיד כלום ומי שהרויח הרויח הבל ורעות רוח לא העדיף המרבה והממעיט לא החסיר כי מי שהרויח הרויח דמיון מכזב בלבד ומי שהפסיד הפסיד מה שהוא חוץ מעצמותו וכמה פעמים יהיו הבנים והקרובים והקניינים סבה להפסד הגוף והנפש. וכן אבדת הבנים והממון לפעמים יהיו סבה להכיר אדם את בוראו ולהכניע נפשו ותהיה נפשו צרורה בצרור החיים. ולכן כשיבחן החכם את העולם לא ישמח בטובתו ולא ידאג מרעתו. ועוד כי הדאגה על מה שיבא על האדם בגזירת בוראו ית' היא מדה פחותה ואינה מדת החסידים והשלמים הבוטחים באלהיהם והמשליכים כל יהבם עליו ית' ומוסרים בידו נפשם וגופם וממונם ובניהם וכל ענייניהם. כי האיש שהוא על זאת הצורה שימסור ביד ה' ית' כל מה שיש לו בעת שישתנה עניינו ויגזור הבורא עליו במה שאינו מפיק רצונו ראוי לו שיחשוב בנפשו אלו אדם אחד נתן לחבירו בית אחד או שדה במתנה ואחר כן עלה בלב מקבל המתנה להרוס אותו או לבנותו על ענין אחר או לשנותו מענין הראשון היש מן הדין לנותן אותו שיאבל על מעשהו וידאג על שנותו אותו מעניינו הראשון אחר שמסר לו הבית או השדה. וכן ראוי לאדם אם התנדב בנפשו ובממונו לאלהיו שלא יאבל על מעשהו כרצונו וכהנהגתו כחפצו אע"פ שאיננו טוב לו לפי הנראה ממנו. אבל ראוי לו שתנוח דעתו עליו ויסמך על הנהגתו המעולה וגזירת בית דינו ואל יחזר במה שנתן לו משלו. ולא יראה הצער בעת גזר דינו עליו וכל שהוא מיצוריו והוא ית' יוצרו ומטריפו ומנהיגו כטוב לו בגלויו ובנסתרו ואם הדבר נעלם ממנו. ולכן זרז זה החכם את בני אדם כולם ואמר אם תהיה דאגה בלב איש עצתי היא שישחנה ויכניענה. ואם יהיה בלב דבר טוב משמח לשלמותו ומעלתו יניח השמחה על עניינה ולא ישחנה רק ישמח בה. או יהיה <b>ודבר טוב</b> חסר בי"ת ועניינו ובדבר טוב ויהיה ביאור הפסוק בענין זה כשתהיה דאגה בלב איש עצתי היא שישחנה ובדבר טוב שיעלה על לבו מדבר חכמה ישמח האדם הדאגה הנזכרת והענין שיהפך הדאגה לשמחה. או יהיה מלת <b>ודבר</b> האמורה באחרונה משרשת בראשונה גם כן ויאמר כשיהיה דבר דאגה בלב איש אותו דבר הדאגה ישחה נפשו או לבתו שהוא לשון נקבה. וכשיהיה בלב איש דבר טוב ומשמח שהוא הפך הדאגה הדבר ההוא משמח נפשו או לבתו שהיא מרכבת הנפש.
<h3>פסוק כו</h3>
אמר כי ה<b>צדיק</b> והוא האדם השלם והישר יש לו יתרון על חבריו וזה יתרון הוא יתרונות מעלה כלומר שהוא עליון במעלה על שאר האנשים כי אורח חיים למעלה למשכיל למען סור משאול מטה וכל מחשבותיו ופעולותיו אינם כי אם לעלות במדרגות הסולם העשוי מעץ החיים לסור משאול מטה ולהתקרב אל הבורא ית' קרבת מדע והדמות בדרכיו. כי הוא ית' אינינו גוף ולא כח כגוף עד שיתקרב אליו האדם קריבות גוף וירחק ממנו ריחוק מקום. אמנם ה<b>רשעים</b> והם המקצרים בעבודת האלהים ובהשלמת נפשם הדרך הרע שהם דורכים כלומר פעולותיהם הרעות והמגונות היא <b>תתעה</b> אותם מן העליה ותרידם לבאר שחת.
ואפשר כי זה הפסוק דבק עם הפסוק שלפניו שאמר <b>דאגה בלב איש ישחנה</b> כלומר אם יש <b>דאגה בלב איש</b> בעבור שלא הגיע לדמיון מכאב לב כלומר אל הטובות המדומות ובעבור שנראה בעיניו שהוא בענין רע בעבור רעות העולם שהם בו שהם רעות מדומות עצתי היא ש<b>ישחנה</b> ו<b>דבר טוב ישמחנה.</b> כי הכסילים הם שיתפעלו נפשותם בטובות המדומות וברעות המדומות אמנם הצדיק והוא השלם הוא <b>יתר מרעהו</b> כלומר מכיר חכמתו היתירה כי לא העדיף המרבה והממעיט לא החסיר איש לפי אכלו לקטו. ופי' <b>יתר מרעהו צדיק</b> מעלה יתירה ונשגבה יש לצדיק על ריעיו והם שאר האנשים שנפשו לא תתפעל לדמיון מכזב. אמנם הדרך שאוחזים הרשעים שחושבים קנייני העולם הזה הצלחות אמיתיות הוא תתעה אותן מן הדרך הישר ולא יבחנו ולא ידעו כי <b>לא יחרוך רמיה צידו</b> הרשע כי יברח צידו מידו. אמנם ה<b>הון</b> שיקנה ה<b>חרוץ</b> בחריצותו הוא ההון ה<b>יקר</b> שיעמוד לו כי ההולך באורח צדיק ויושר יחיה ובדרך נתיב הצדק אין שם מות וזה יקרה לדורך מפני שיהיה בן חכם ששמע אל מוסר אביו. אמנם הלץ הרמאי <b>לא יחרוך צידו</b> בעבור שלא רצה לשמוע גערת אביו או מוכיחיו ולכן ה<b>בן החכם</b> ששמע מוסר <b>מפרי פי</b> של אביו <b>יאכל טוב ונפש בוגדים חמס.</b>
<h3>פסוק כז</h3>
אמר דרך משל כי הצייד שהוא צד העופות ברמאות לא ישאר הציד בידו שיבא לידי חריכה ויאכלנו רק מידו ברוח יברח והוא משל למי שעושה סחורותיו על דרך רמאות ואמר כי לא יעשר ולא יקום חילו שהבריות ירגישו ברמאותו ולא יסחרו עמו שייענש עבור פסלותו. אם שתחול עליו גזירת האלהים על רשעו. אמנם האיש שהוא <b>חרוץ</b> כלומר שהוא מהיר במלאכתו הונו יהיה <b>יקר</b> וכבד כלומר הרבה והוא כאילו אמר <b>והון אדם חרוץ יקר</b> כלומר הממון של אדם בעת שיהיה חרוץ ומשתדל יהיה ממון יקר וכבד. או יאמר והממון היקר והנכבד שיהיה לאדם הוא להיותו חרוץ. או ההמון יהיה לאדם היקר בעת שיהיה חרוץ ומשתדל.
<h3>פסוק כח</h3>
אמר כי בדרך ה<b>צדקה</b> והוא היושר והשלימות יש <b>חיים</b> ולכן המוצא אותה ודורך בה ימצא חיים והם חיי העולם הזה וחיים נצחיים אשר אין עמהם מות. והענין כי האיש הישר העושה כפי המכוון ממנו שהוא נברא כדי שיצא מן הכח האנושי אל הפועל האלוהי ועשהו ה' ית' ישר ולא יבקש לנפשו חשבונות רבים ולא יהיה ניסת לאשה החוטאת האוכלת מעץ הדעת טוב ורע הוא ישלח ידו ולקח מעץ החיים ואכל וחי לעולם ולא ידע מות ואל זה כיוון באומרו <b>ודרך נתיבה אל מות</b> כלומר הדורך דרך נתיב של צדקה לא ימצא שם מות רק ימצא החיים הנצחיים.
<h2>פרק יג</h2>
<h3>פסוק א</h3>
בן אמר כי ה<b>בן</b> כשיהיה <b>חכם</b> ישמע <b>מוסר אביו</b> ויקבל עליו לעשותו. והבן ה<b>לץ</b> לא ירצה לשמוע <b>גערה</b> משום אדם רק ילך בשרירות לבו. ותהיה מלת <b>בן</b> משרתת במקום שנים וכן מלת <b>שמע</b> ויהיה ענין הפסוק כן בן חכם ישמע מוסר אב ובן לץ לא שמע גערה.
ו<b>אב</b> במקום הזה רוצה בו האב הזמני והוא אביו שהולידו והאב הרוחני והוא רבו שלמדו תורה ושלימות כי אביו הוליד גופו ר"ל הוציא גופו מן הכח אל הפועל ורבו הוליד צלמו הנברא בצלם אלהים כלומ' הוציא שכלו אשר בו נתעצם מן הכח אל הפועל ונמצא שיש מעלה יתירה על הרב מן האב כמו שיש מעלה לצורה השכלית על הגוף ולכן נקראו תלמידי הנביאים בני הנביאים והנביאים היו לתלמידיהם אבות רוחניים כמו והוא מצעק אבי אבי. ואפשר שקרא במקום הזה השכל אב ואמר כי הבן החכם והוא המשתדל להגיע אל ההצלחה ישמע מוסר השכל ויתנהג על פי עצתו וימליכהו על שאר הכחות אמנם הבן הלץ לא ירצה לשמוע גערת השכל ולא יתנהג על פי עצתו.
<h3>פסוק ב</h3>
אמר כי מן ה<b>פרי</b> הטוב שיעשו דברי <b>פי איש</b> טוב ושלם <b>יאכל טוב</b> הוא וזולתו. <b>ונפש בוגדים חמס</b> ר"ל ומפרי נפש האנשים הבוגדים יאכלו האנשים חמס והענין שילמדו מהם האנשים פחיתות המדות וקצור בעבודת האלהים. ומלת <b>מפרי</b> משרתת במקום שנים כאילו אמר מפרי דברי פי איש השלם יאכל הוא וזולתו טוב. ומפרי נפש האנשים הבוגדים יאכל הוא וזולתו חמס. או יאמר <b>ונפש בוגדים</b> תלמד לאחרים <b>חמס.</b> גם אפשר שמלת <b>יאכל</b> משרתת במקום שנים ור"ל <b>ונפש בוגדים</b> תאכל <b>חמס.</b>
ואחרי שהזכיר <b>כי מפרי פי איש</b> טוב <b>יאכל</b> האיש <b>טוב</b> וכן מפרי איש רע יאכל האיש רע סמך אליו <b>נוצר פיו שומר נפשו</b> ו<b>פושק שפתיו מחיתה לו</b> לרמוז שדברי פיו יהיו טובים לו ולזולתו שלא יביאו היזק עליו ועל זולתו ואם לא ידע לדבר דבר שיביא תועלת ישתוק כי לפעמים יחשוב להזיק אחר ויגרום להזיק לעצמו. והוא אומר <b>נוצר פיו שומר נפשו</b> והמחיתה שתגרום לו סכלותו היא רעה גופנית לגוף ורוחנית לנפש וכל זה גרם לו עצלותו לקנות החכמה והוא <b>מתאוה ואין נפשו עצל</b> והוא העינוי הגדול אשר לנפש הרשע אחרי מות. כענין הנה עבדי יאכלו ואתם תרעבו. ואמנם <b>נפש</b> ה<b>חרוצים</b> תהיה דשנה ורעננה והצדיק הוא ראוי לכל טוב בעבור שהוא שונא השקר שהוא תועבה לפני ה' ית' ודובר שקרים לא יכון לנגד עיניו וה<b>רשע</b> הוא <b>יבאיש</b> אור החכמה <b>ויחפיר</b> יולדיו ונפשו וראוי הוא שהצדקה שדבקה בו תצור אותו בעבור היותו תם דרך וראוי גם כן שה<b>רשעה תסלף</b> בעל ה<b>חטאת.</b>
<h3>פסוק ג</h3>
אמר כי האדם שיחשוך אמרי פיו ויזהר ממותרי הדבור הוא <b>שומר נפשו</b> במעשה הזה מרעה שלא תבואהו. אמנם מי שהוא <b>פושק שפתיו</b> כלומר פותח שפתיו ומרבה לדבר הוא גורם לעצמו <b>מחיתה</b> והוא השבר. <b>ופושק שפתיו</b> כולל כל מותרי הדבור הן הדבורים האסורים והבטלים שיהיו בענייני העולם. הן במה שידבר האדם בענייני ה' ית' ובהיותו נודר לשמו ית' ובספר תאריו על צד החיוב וכיוצא בזה משגגת הדבור. וכן <b>שומר נפשו</b> כולל הגוף והנפש כפי הענין שיהיה.
<h3>פסוק ד</h3>
אמר כי האדם העצל והוא המתרשל בענייניו אחריתו להיות רש ומתוך כך נפשו <b>מתאוה</b> אל העניינים ההכרחיים ואין לאל ידו. אמנם <b>נפש</b> האנשים ה<b>חרוצים</b> והם הזריזים והמהירים במלאכתם תהיה דשנה ורעננה והוא כאילו אמר עצל נפשו מתאוה ואין.
וכן העצל מקנות החכמה בבחרותו שהוא זמן הלימוד בהגיע ימי הזקנה תהיה נפשו מתאוה אל ידיעת החכמה ולא תהיה ידו משגת כי מטבע האנשים שיתאוו לדעת החכמה אמנם לא ירצו לטרוח בלימודה וללמוד הצעותיה ומונחיה ולפיכך אמר מתאוה ואין ואינה מוצאה דבר מענייני החכמה נפשו של איש שהתרשל בלימודה כי החכמה היא דבר שאין מגיעים אליה רק אחר הידיעה והשתדלות מרובה. אמנם נפש המשתדלים בבקשת החכמה והשלימות תהיה דשינה ורעננה ותחול עליה צורת השכל על השלימות. ומלת <b>תדושן</b> הפך תרעב.
<h3>פסוק ה</h3>
אמר כי האדם ה<b>צדיק</b> הוא <b>ישנא דבר שקר</b> להיותו מתדמה לבוראו ית' שדובר שקרים לא יכון לנגד עיניו והוא כאילו אמר צדיק ישנא דבר שקר. אמנם הרשע לא ישנא דבר שקר אכן ידבק בו ולפיכך <b>יבאיש</b> מעשיו <b>ויחפיר</b> פני נפשו. או יאמר כי הצדיק ישנא השקר והוא עוד יבאיש הרשע ויחפירנו והענין שיתנהו לבאשה ולדראון בעיני האנשים ויכלימנו בכל כחו.
<h3>פסוק ו</h3>
אמר כי ה<b>צדקה</b> והוא היושר והשלימות תשמור בעליה שהוא האדם שהוא <b>תם דרך</b> מכל היזק זמני ורוחני. ו<b>רשעה</b> והוא פחיתות המדות והקצור בעבודת האלהים תעוות דרך האיש שהוא בעל <b>חטאת.</b> או <b>תסלף</b> דרך האיש ויביאנו לחטוא יותר כטעם ושכר עבירה עבירה.
<h3>פסוק ז</h3>
אמר כי יש אדם שהוא מראה עצמו שהוא עשיר ויחשבו האנשים בראותם מעשיו ובשמעם דבריו שיהיה עשיר ועל דרך האמת אין לו דבר מן העושר כלל. וכן יש אדם שהוא מראה עצמו שהוא רש ויחשבוהו האנשים לרש ועל דרך האמת יהיה לו הון רב. ולדמיון זה תמצא אנשים תקח אזנם מן החכמה שמץ ממנה ישאו על שפתם שמות קצת דברים הנזכרים בספרי החכמה ובעת שיהיו עם חלושי העיון וקצרי יד השכל ידברו בשמות ההם ויחשבו בעבור זה השומעים היותם חכמים גדולים ועל דרך האמת אין להם דבר מן החכמה. וכן תמצא אנשים בעלי חכמה ועיון שהם מראים עצמם רשים וחסרים מן החכמה במקום שאין ראוי לגלותה כי לא יעשוה עטרה להתגדל בה וכשתבחן דעתם ושכלם תמצאם שלמים בחכמה ובמוסר. או כיון באמרו <b>יש מתעשר ואין כל</b> כלומר יש אנשים חרוצים וזריזים במלאכתם ביום ובלילה ולא יעלה בידם להתעשר בשום ענין. וכן יש אנשים שפעולותיהם הם כאילו ירצו להתרושש והענין שלא יתנהגו על דרך חכמה ומוסר וסדר רק בשגעון יתנהגו בכל ענייניהם ולפי טבע העולם היה להם להתרושש ועם זה יש להם הון רב ולא הזכיר החכם הסבה בזה. ועל דרך האמת סבה עליונה מצד מחברת הכוכבים יחייבו זה. או נאמר כי זה בגזירת החכמה העליונה ואנחנו נסכל אופני החכמה ההיא. ולדמיון זה תמצא אנשים תהיה בנפשם הכנה מזגית רחוקה מטבע השלמות כל אשר יכוונו להגיע אל השלימות ואל הידיעה ימצאו עצמם רחוקים ממנה. ותמצא אנשים לא יהיה להם השתדלות ועסק ובמעט זמן ובהשתדלות מעט יגיעו אל ידיעה רבה וימצאו נפשם מוכנת אל כל חכמה ואל כל שלמות. וזה לא יהיה רק מסבה עליונית ומזג כוכביי. והענין שבעבור מחברת כוכבי מולדתו יהיה לו מזג שוה מוכן לקבל כל חכמה וכל שלימות ויקל עליו הלמוד והעסק. ובהפך זה תמצא אנשים ימצאו עצמם רחוקים מכל שלימות בעבור מזג כוכביי זימן טבע הנהגתו להיות רחוק מכל שלימות והוא על דרך שאמר אם ה' לא יבנה בית שוא עמלו בוניו בו. שוא לכם משכימי קום מאחרי שבת אוכלי לחם העצבים כן יתן לידידו שינה.
ואפשר שזה הפסוק דבק עם הפסוקים אשר קדם זכרם ששבח החכם בעבור רוב החכמה וגינה עצלות הכסילים לקנותה ואומר שהרש מן החכמה הוא הרש האמיתי. וכאשר הזכיר מה שהזכיר ממקרה החכמים וממקרה הכסילים ויעץ שכל האדם שישתדל לקנותה אמר כי אין כל אדם מוטבע בשוה על קניית החכמה כי <b>יש מתעשר ואין כל</b> כלומר יש אנשים ישימו כל השתדלותם לקנות דבר גדול מן החכמה ולא יעלה בידם אפי' דבר קטן <b>ויש מתרושש</b> כלומר שלא ישתדל לקנות חכמה ככל הצורך והוא מוכן להיות בידו דבר גדול ממנה. או יאמר יש איש יראה שהיה לו מן החכמה שיעור גדול ואין בידו דבר של כלום ויש מראה עצמו כאילו הוא רש מן החכמה ועל דרך האמת קנה ממנה בהפלגה מכל מקום ידעו בני האדם כי מי שהגיע אל עושר החכמה האמיתית מצאה נפשו <b>כופר</b> כי היא הנוחלת חיי עד ומי שהוא רש ממנה ולא רצה לקבל ולשמוע מוסר וגערת מוכיחיו ומייסריו ידע כי <b>אור צדיקים ישמח ונר רשעים ידעך</b> כלומר הוד יפעת נפשם תוסיף ותהיה בשמחה תמידית ונר נשמת הרשעים ידעך ותכרת מארץ החיים כי בעבור היות פועל כל פעולותיו בזדון יבא עליו מצה ומריבה כלומר משלחת מלאכים רעים ועם היועצים שקבלו עצת מוכיחים תהיה החכמה קיימת לעדי עד. ודין מעלת כל החכמים שוה כי ה<b>הון</b> הנקבץ <b>מהבל ימעט</b> וה<b>קובץ על יד ירבה</b> כלומר כפי רוב החכמה והמעשים הטובים תהיה השמחה והתענוג אם מעט ואם רב.
<h3>פסוק ח</h3>
אמר כי העשיר יסתכן לפעמים בעבור רוב עשרו אמת שימצא לפעמים שהעושר יהיה <b>כופר נפשו</b> ויצילהו מרעתו. אמנם ה<b>רש לא שמע גערה</b> כלומר לא תמצא מי שיגער בו ולא יקרה לו דבר סכנה כמו שיקרה לעשיר שיסתכן בעבור עשרו. ואפשר שקרא רבוי החכמה במקום הזה עושר ואמר כי כופר הנפש המשכלת ופדיונה הוא עושר החכמה כי בה יפדה נפשו מרדת שחת כי אם אין חכמה אין יראה. אמנם עני הדעת והוא הרש לא ירצה שיגער השכל בתאוותו ולא ישמע לקול מוריו ולמלמדיו לא יטה אזנו ומתוך כך לא יגיע אל עושר החכמה שיוכל לפדות נפשו מרדת שחת.
<h3>פסוק ט</h3>
אמר כי ה<b>אור</b> וההצלחה של <b>צדיקים</b> יגדל וירבה הן שאור הצלחתם יגדל בעולם הזה והן שאור חכמתם יעדיף יום יום בעלותם בסולם החכמה בחייהם. וכן שבעת המות בסור המסך המבדיל שהוא החומר מעל פני הנפש תשאר ההשגחה זכה וטהורה ותמצא הנפש בעצמה אורה ושמחה וששון ויקר כי החומר הוא מסך גדול ומחיצה מונעת מהשגת השכל הנבדל ולכן בסור מחיצת החומר מעל פני הנפש ירבה האור בה. אמנם <b>נר רשעים</b> והוא נפשם כי נר אלהים נשמת אדם <b>ידעך</b> כלומר יכבה כי בהפרדה מעל גוייתה תשאר קודרת במחשך האולת והקצור בעבודת האלהים ותהיה דומה בענין הנר הכבה.
והמשיל נפש הצדיקים אל האור הבהיר והוא אור השמש ונפש הרשעים לאור הנר שהוא אור קטן בערך לאור היום. ואמרו <b>ישמח</b> הוא רמז אל תענוג נפש הצדיקים וקראו הנפש <b>נר</b> הוא על דרך שאמרו רז"ל ונר דלוק מונח לו על ראשו ומביט מסוף העולם ועד סופו שהוא משל אל השכל האנושי הניתן בנפש האדם בכח להשכיל אמיתת הנמצאות.
<h3>פסוק י</h3>
אמר כי האדם המתנהג <b>רק בזדון</b> כלומר שכל פעולותיו הם בזדון וברשע <b>יתן מצה</b> כלומר יחייב בפעולותיו מצה ומריבה. אמנם עם ה<b>נועצים</b> והם האנשים בעלי עיצה שאין פעולותיהם בזדון <b>תמצא חכמה.</b>
<h3>פסוק יא</h3>
אמר כי ה<b>הון</b> שיבא לאיש <b>מהבל</b> שלא יטרח ולא יעמול בקניית ההון ההוא רק שיבוא אליו בקלות כמו שתהיה נחלה מבוהלת או שירויח אותו בהערמה או בפסלות שלא יקנה אותו בזיעת אפו אותו ההון <b>ימעט</b> וילך הלוך וחסור על הרוב מפני שלא טרח ולא עמל בקנייתו ומתוך כך לא יחוש לשמרו ויוציאנו בדברי הבל ולפיכך ימעט. אמנם האיש שהוא <b>קובץ על יד</b> שטרח בקניית הממון אשר לו והרויח אותו זעיר שם זעיר שם בזיעת אפו יגדל בעיניו הטורח ההוא ויחוש הרבה לאבדת הממון שעמל בו וקבצו מעט מעט והוא שקרא <b>וקובץ על יד</b> ומתוך כך <b>ירבה</b> הממון ההוא ולא יחסר ולדמיון זה יקרה בקניין החכמה כי מי שירצה ללמוד החכמה בנקלה בפעם אחת ויקרא בספרי החכמה מבלי טורח ועמל ויעבור עליהם כעברו על ספרי משלים וחידות החכמה ההיא תמעט. אמנם מי שילמוד החכמות על הסדר וקובץ החכמות על יד שלומד מעט היום ומעט מחר ויתבונן בעת למודו התבוננות רב החכמה ההיא תדבק בבעליה ותרבה החכמה ההיא.
גם נוכל לפרש <b>הון מהבל ימעט</b> בענין זה כלומר הממון ואפי' אם יהיה רב מדבר מועט שתחסר ממנו יום יום הממון ההוא מתמעט והולך וכאלו אמר הממון אפי' מדבר הבל שתחסר ממנו יום יום ימעט. וכן הענין בהפך זה כי מי שהוא קובץ על יד כלומר שהוא מקבץ מן הממון מדי יום יום ואפי' יהיה שיעור מה שיוסיף ממנו דבר מועט הממון ההוא ירבה. ולדמיון זה מי שיתרשל בלמוד החכמה ויחסר מחכמתו יום יום ואפי' יהיה שיעור מה שיחסר מחכמתו דבר מועט החכמה ההיא תלך הלוך וחסור. ומי שמקבץ מן החכמה ומוסיף על חכמתו מדי יום יום אפי' אם יהיה מה שיוסיף על חכמתו שיעור קטן החכמה ההיא תרבה ותגדל.
או יהיה ביאור הפסוק בענין זה ההון אם יקנה ממנו בכל יום דבר של הבל כלומר שמה שיקנה ממנו יהיה דבר מועט הממון ההוא יהיה מתמעט אחר שאינו זריז לקנות ממנו הרבה. אמנם מי שמקבץ ממנו שיעור גדול מלא ידו ירבה מן הממון. וכן הענין בבקשת החכמה שאם יהיה מה שילמוד ממנה האדם דבר של הבל ומועט החכמה ההיא תהיה מעטה. אמנם מי שילמוד ממנה שיעור גדול תרבה חכמתו.
ואחרי שהזכיר <b>הון מהבל ימעט וגו'</b> שעניינו שכפי ההשגה תהיה השמחה והתענוג פי' טעם ההשגה וצער הנפש המקצרת והיותה מגורשת מעולמה ואמר כי נפש הרשע אחרי פרידתה מן הגוף תהיה לדמיון האיש שהוא בענין רע בהפלגה כוסף לשוב אל עירו ואל מולדתו וצועק מכאב לבו והדרכים סגורים לפניו ויש לו <b>תוחלת ממושכה</b> ו<b>מחלה לב</b> ואין הפסק לצערה עד שתקבל עונש כפי חטאה. ונפש הצדיק השלם הוא לדמיון תאוה בה' כי הכוסף אשר נכספה וגם כלתה נפשו לחצרות ה' באה אותה התאוה ומהו הדבר אשר כוונה אליו והגיע אליו לבסוף הוא <b>עץ החיים</b> אשר כל אוכליו יחיה לעולם והוא הדבקות בשכל הנפרד. וסמך אליו <b>בז לדבר יחבל לו</b> כלומר הרשע בז לדבר ה' ולדברי מוכיחיו ולכן יחבל לו ויש לו תוחלת ממושכה מחלה לב. אמנם הצדיק שהוא ירא מה' ית' ועושה מצותיו הוא יעמוד בשלום כי הוא הגיע אל אכילת עץ החיים אשר היא חיים למחזיקים בה ותומכיה מאושר. וסמך אל זה <b>תורת חכם מקור חיים</b> כלומר ירא מצות ה' ותורתו <b>הוא ישולם</b> כי <b>תורת חכם</b> היא <b>מקור חיים לסור ממוקשי מות</b> כמו שיאמר אחר זה.
<h3>פסוק יב</h3>
אמר שה<b>תוחלת</b> והתקוה שתהיה לאיש אל דבר יתאוהו וימשך הזמן ולא יבוא אותה התוחלת ממושכה היא מחליאה הלב שהוא מקור כל הכחות הגופניות. אמנם ה<b>תאוה</b> שהיא <b>באה</b> וימיה לא ימשכו היא לו ל<b>עץ חיים</b> והוא כאילו אמר וכעץ חיים היא התאוה הבאה בעתה.
<h3>פסוק יג</h3>
אמר כי האדם המבזה הדברים הנאמרים לו הן דרך מצוה שיצוהו לעשות מצוה ותקל בעיניו אותה המצוה הן הדברים הנאמרים לו דרך עצה הוא ראוי ש<b>יחבל</b> כלומר שיקבל עונש על בזותו המצוה או העצה. ואם הדבר שיבוז לו הוא מענייני העולם הזה העונש שיקרהו הוא עונש זמני. ואם המצוה שיבוז לה היא ממצות האלהים ית' ומצות מורי התורה יהיה העונש שיקרהו זמני ורוחני כשיעור המצוה שיבוז לה.
<b>וירא מצוה</b> כלומר מי שהוא ירא מן העונש והוא שומר המצוה שיצוהו מנהיגיו ומוריו וכל שכן מצות ה' <b>הוא ישולם</b> כלומר האיש שהוא על זה התואר ישולם לו גמול טוב. או יהיה ביאור ישולם יעמוד בשלום. ואפשר שכוון המחבר לומר שלא יבוז אדם אל המצות שהם קלות בעיני דעתו הקלה והחסרה לפי שלא נוכל לדעת תכלית כל מצוה ומצוה ואין לנו להביט לקלות המצוות לפי קלות דעתינו רק נצטרך להביט לגדולת המצוה ית' שמו ולפיכך אמר <b>בז לדבר</b> כלומר מי שיבוז אפי' לדבר שיראה בעיניו קל יענש על זה או ראוי שיענש. אמנם מי שהוא ירא ומקיים אי זו מצוה שתהיה <b>ישולם לו</b> גמול טוב או יעמוד בשלום בעולם הנשמות שכולו שלום. או יאמר <b>בז לדבר</b> אשר <b>יחבל לו</b> כלומר שיזיקהו ויתרחק ממנו ומוסף על זה שהוא <b>ירא מצוה</b> כלומר מצות האל ית' ומורי תורתו הוא יהיה בשלום או ישולם לו גמול מעשיו הטובים.
כי ה<b>תורה</b> שיורה ה<b>חכם</b> לאנשים הוא <b>מקור חיים לסור ממוקשי מות.</b> וה<b>שכל</b> ה<b>טוב</b> שילמוד האיש מן החכם <b>יתן חינו</b> בעיני ה' ית' ואדם. וה<b>דרך</b> של אנשים <b>בוגדים</b> היא דרך <b>איתן</b> כלומר לא סלולה. וסמך אליו <b>כל ערום יעשה בדעת</b> כלומר הסבה שהאיש הוא בעל שכל טוב יהיה הוא בעל חן שבעבור ערמתו יעשה עניינו בדעת. <b>ודרך בוגדים</b> היא דרך לא סלולה בעבור שה<b>כסיל</b> שהוא הפך מערום הוא <b>יפרוש אולת</b> ואם ישלחהו מלך או נגיד במלכותו יהיה <b>מלאך רשע</b> או <b>יפול ב</b>דבר <b>רע.</b> אמנם החכם הערום יהיה <b>ציר אמונים</b> וגורם <b>מרפא</b> לו ולשולחיו. ובדין שיפול בענין רע <b>מלאך רשע</b> כי <b>רש וקלון</b> ראויים אליו ולכל איש ש<b>פורע מוסר</b> אמנם החכם שהוא <b>שומר תוכחות יכובד.</b>
<h3>פסוק יד</h3>
אמר כי הלימוד שילמוד ה<b>חכם</b> לזולתו מן החכמה והיראה ודעת ה' ית' הוא <b>מקור חיים</b> שימשך ממנו חיים זמניים וחיים נצחיים כי אם יהיה הלימוד ההוא כלומר דעת את העם ובסדר הנהגתם יהיה הלימוד ההוא סבת חייהם בעולם הזה ואם יהיה בהישיר העם אל ההצלחה האמיתית יהיה סבת חיי הנפש והיותה צרורה בצרור החיים. <b>לסור ממוקשי מות</b> כלומר למוד החכם וההישרה שיעשה לזולתו הוא מקור חיים שהוא מורה האדם <b>לסור ממוקשי מות</b> בעולם הזה ומן העונש הרוחני אחר המות.
<h3>פסוק טו</h3>
אמר כי האדם שיש לו <b>שכל טוב</b> השכל ההוא <b>יתן חן</b> לבעליו בעיני רואיו בעולם הזה וגורם לו גם כן להגיע אל ההצלחה האמיתית שהיא ידיעת אמתת הנמצאות והדבוק באלהים ית' ואז ימצא חן בעיניו. ויהיה ענין הפסוק כן. ה<b>שכל</b> ה<b>טוב</b> שיהיה לאיש גורם שיהי' לו <b>חן</b> בעיני אלהים ואדם.
<b>ודרך בוגדים איתן</b> ר"ל דרך האנשים הבוגדים היא דרך לא סלולה כמו אל נחל איתן אשר לא יעבד בו ולא יזרע והענין שדרכם איננו רצוי וראוי לתקנת העולם.
<h3>פסוק טז</h3>
אמר כי <b>כל</b> אדם שהוא <b>ערום יעשה</b> עניינו <b>בדעת</b> ובחכמה ולא ישליך דבריו אעפ"י שהם דעת. אמנם האדם שהוא <b>כסיל</b> מפרסם ומגלה לכל אפי' דברי <b>אולת.</b>
<h3>פסוק יז</h3>
אמר כי השליח שעושה שליחותו בדרך רשע <b>יפול</b> הוא והשולח אותו בענין רע. אמנם <b>ציר</b> והוא העושה שליחותו בנאמנות הוא <b>מרפא</b> לו ולשולחיו.
<h3>פסוק יח</h3>
אמר כי עוני ו<b>קלון</b> יגיע לאיש ש<b>פורע מוסר</b> כלומר שמואס המוסר ואינו רוצה שייסרוהו האנשים. ומלת <b>ריש</b> כוללת עניות הממון ועניות הדעת. ואמר כי חסרון החכמה וקלון וחרפה נמשך אחר מי שמואס המוסר שייסרוהו החכמים לקרבו אל ההצלחה כי הוא ישאר בחסרון החכמה ויהיה לו לקלון בשבתו עם אנשי חכמה בשער ולא יפתח פיו. ובמותו יהיה לו הקלון הגמור בעת שתהום כל העיר על נפשו ותאמרנה הזאת נעמי. אמנם מי שהוא <b>שומר תוכחת</b> מוכיחיו הוא <b>יכובד</b> בעולם הזה כי החכמים יכובדו לעולם ונפשו במותו תכובד בעולם הנשמות ויתן לה ה' ית' מהלכים בין העומדים ההם. והנפשות אשר תאמרנה לנפש המקצרת הנודדת מעולמה הזאת נעמי תאמרנה לנפש המגעת אל ההצלחה האמתית ברוך יי' אשר לא השבית לך גואל היום ויקרא שמו בישראל.
ואחרי שהזכיר כי <b>שומר תוכחת יכובד</b> הזכיר הסבה ואמר כי בעבור שהכניע תאוותיו ושברם תמצא נפשו ערבות. אמנם הכסילים ימצאו <b>ריש וקלון</b> בעבור הדבקם לרע כי תועבה היא לכסילים לסור מדרך רע ולא יתחברו רק עם החכמים ולכן יחכמו עוד שסמך אל זה <b>הולך את חכמים יחכם ורועה כסילים ירוע.</b>
<h3>פסוק יט</h3>
<b>תאוה נהיה</b> ר"ל תאוה נשברת מן נהייתי ונחלתי. ואמר כי כשישכך האדם תאוות נפשו ויכנענה הדבר ההוא יערב וימתק לנפש המשכלת כי אי אפשר שירבה השכל עם רבוי התאוות כי לא נתמלאה צור אלא מחרבנה של ירושלים. ואי אפשר לשלימות הנפש אלא עם חרבן הגוף כי אין אדם זוכה לשתי שלחנות ושתי שלחנות משל לשלימות הנפש ושלימות הגוף.
<b>ותועבה כסילים סור מרע</b> ר"ל הכסילים לא ישברו תאות לבם הזונה ולא יכניעוה ולפיכך תועבה להם לסור מדרך הרע ולשבר תאותם שכבר המליכוה. ואם יהיה פי' <b>תאוה נהיה</b> כמשמעו ר"ל התאוה ההוא והוא שיפיק האדם לנפשו תאותיה תערב לנפש הבהמית וזה הדבר יקרה לכסילים שההסרה מן הרעה הוא תועבה להם.
<h3>פסוק כ</h3>
אמר כי האיש ה<b>הולך את חכמים</b> ורגיל אצלם לקבל מוסרם וללמוד מחכמתם סופו ש<b>יחכם.</b> אמנם <b>רועה כסילים</b> והוא המתחבר אליהם ונעשה להם ריע או שהוא רועה רוח כמותם הוא <b>ירוע</b> כלומר ישבר כי ילמוד ממעשיהם ויהיה מעמדו רעוע בעולם הזה ונפשו תהיה נפשות המקצרים ויהיה ענין הפסוק כן האדם ההולך עם החכמים יחכם ולא ירוע. אמנם המתחבר עם הכסילים ישבר ויאבד. כי ראוי הוא שהחטאים תרדוף אותם הרעה שעושים כמו שאומר אחריו <b>חטאים תרדוף רעה.</b>
<h3>פסוק כא</h3>
אמר כי ה<b>חטאים</b> והם האנשים שהם בעלי חטא לא תחשוב שרעתם תשכח ולא יענשו עליה רק רעתם רודפת אותם ונענשים עליה בעולם הזה ורודפת אחריהם להענישם אחר המות גם כן. אמנם ה<b>צדיקים ישלם</b> להם ה' גמול <b>טוב</b> כלומר דבר שהוא טוב במוחלט והיא ההשגה האמיתית שהיא תענוג הנפש.
או יאמר נפש <b>חטאים</b> היא <b>תרדף רעה</b> כי לא די שהיא רודפת אחר הרעה להדבק בה אלא שהיא מדריכה אחרים גם כן לרדוף לעשות רעה. אמנם ה<b>צדיקים</b> שנפשם לא תרדף רעה <b>ישלם</b> להם ה' ית' גמול <b>טוב</b> כי האיש ה<b>טוב</b> שהוא מכלל הצדיקים <b>ינחיל בני בנים</b> כמו שהזכיר אחר זה.
<h3>פסוק כב</h3>
אמר כי האדם שהוא <b>טוב ינחיל</b> ממונו לבניו ול<b>בני בניו.</b> אמנם החוטא לא ינחיל ממונו לבניו רק יהיה <b>צפון</b> ומעותד להיות לאדם שיצדק אצל ה' ית' יכין וצדיק ילבש. ואפשר שיאמר גם כן כי האדם הטוב והשלם ינחיל מחכמתו ויאציל מהודו על בנים ועל בני בנים והם התלמידים אשר ילמדו חכמה ממנו. ואמרו <b>וצפון לצדיק חיל החוטא</b> ר"ל כי כל כחות הנפש המתאווה שהם חיל חוטא שהוא היצר הם עבדים לשכל האיש כשיהיה צדיק והענין שהוא ישים כל כחותיו עבודת ה' ית'.
ואחרי שאמר <b>וצפון לצדיק חיל חוטא</b> אומר שהצדיק הנז' יהיה <b>רב אוכל</b> ויהיה מושל על הרשעים שישארו עניים מרוב רשעם. או יאמר שיהיה מושל על הכסילים שהם העניים האמתיים ואעפ"י שעל הרוב הצדיקים הם המצליחים והרשעים יכרתו בעבור רשעם כי אנשי דמים ומרמה לא יחצו ימיהם יש נספה שלא נוכל להשיג דעת הגוזר היותה כמו שיהיה וזה כולל עניין הרשעים והוא כענין שאמרה החכמה אין בידינו לא משלות רשעים אף לא מייסורי הצדיקים.
ואומר אחר זה <b>חושך שבטו שונא בנו</b> כלומר אחר שמעלת החכמה היא כל כך גדולה שה<b>טוב ינחיל בני בנים וצפון לצדיק חיל חוטא הוא רב אוכל ניר רשים</b> אם כן מי ש<b>חושך שבטו</b> מהכות בנו להטותו אל קניין החכמה הוא <b>שונא</b> את <b>בנו</b> ומי שאוהב בנו משחר אותו אל לימוד המוסר אחרי שיגיע באמצעיתו אל המעלות הנז'.
או יאמר <b>ויש נספה</b> שלא נודע הסבה אמנם יש לנו להאמין כי ה' ית' שהוא אב הרחמן יענה בניו לפעמים לטובתם אעפ"י שהסבה נעלמת מעינינו והוא שסמך אליו <b>חושך שבטו שונא בנו ואוהבו שיחרו מוסר.</b>
<h3>פסוק כג</h3>
אמר כי האדם שהוא <b>רב</b> והענין שהוא עשיר רב הממון מדרך העולם שיהיה מושל ושליט על דלת העם יהיה חכם או סכל. ואם יזדמן שיהיה זה העשיר המושל חכם וידע להנהיג את העם יתנהגו העם הנהגה טובה. אמנם לפעמים יזדמן שהמנהיג יהיה סכל בהנהגת העם ולפיכך יהיה <b>נספה בלא משפט</b> כי יצא על ידו משפט מעוקל.
ואפשר שקרא <b>רב אוכל</b> האיש שהוא בעל חכמה רבה וקרא <b>רשים</b> הסכלים עניי הדעת ואמר כי מי שהוא בעל חכמה רבה הוא יתר מרעיו הסכלים והוא <b>ניר</b> ומנהיג וגדול במעלה על עניי הדעת.
אמנם לפעמים תמצא שהחכמים גדולים במעלה שקרא אותם <b>ניר רשים</b> הם <b>נספים בלא משפט</b> כלומר שתפסד עליהם אמונתם אשר לא כדת. כי הדין נותן שרבוי החכמה תתקן עליהם אמונתם וזה יקרה על צד הזרות לאותם המרבים לחקור בחכמה העליונה ולדעת מה למעלה ומה למטה מה לפנים ומה לאחור ולפיכך אמר <b>ויש</b> כלומר לפעמים יקרה זה על צד זרות.
<h3>פסוק כד</h3>
אמר כי האדם שהוא מונע שבט מבנו הוא מראה בפעולתו זאת כאילו שונא בנו ורוצה שיכשל. אמנם האוהב את בנו ורוצה שיחכם הוא מקדים לו המוסר ויעיר אותו בבקר בבקר לשמוע כלימודים ואמרו <b>ואוהבו</b> כלומר ואוהב את בנו האיש שהעירו בשחר ללמדו מוסר או שבתחלת ענינו למדו מוסר.
ואפשר שזה הפסוק דבק עם הפסוקים שלאחריו ואומר כי האיש האוהב שיהיה <b>אוכל לשובע נפשו</b> בלבד ויתרחק מן הזללות ולא יענה את גופו ללא סבה מחייבת לדמיון <b>בטן רשעים</b> ש<b>תחסר</b> בה החכמה שמקיימת בניין הגוף לצורך הנפש ואולת היא הנפש שתהרסנה בידיה ללא סבה כי האיש שהוא הולך דרך הישר שצותה התורה הוא נקרא <b>ירא ה'</b> והאיש שהוא אוחז דרך נלוז בידי לענות גופו ללא צורך הוא ביזהו <b>בפי אויל חוטר</b> של <b>גאוה</b> לבזות אחרים אמנם <b>שפתי חכמים תשמרנה.</b> והסבה שאני אומר שאין לענות הגוף ללא צורך וסבה מחוייבת היא שאם הגוף לא יהיה חזק יוכל לקיים המצוות ולקבל עליו תורה והוא שאמר דרך משל <b>באין אלפים אבוס בר</b> כלומר אם הגופות לא יהיו חזקות לשאת עול מלכות שמים התכלית המכוון מן האדם יהיה בטל כי רוב הטובות ימצאו <b>בכח שור.</b> וכן רוב המצות והחסדים יעשו באמצעות חזק האברים ולכן נפש אולת היא שתהרוס הגוף ללא צורך והשור הוא רמז לאיש המקבל עליו עול תורה ועול מלכות ועול דרך ארץ והוא שרוב התבואות יהיו בכחו.
<h3>פסוק כה</h3>
אמר כי ה<b>צדיק</b> הוא אוכל די מחסרו אשר יחסר וכשיעור מה שישבע ולא יותר כמי שאחזו בולמוס. אמנם הרשעים בסכלותם יאכלו עד שיקיאו את מאכלם ויבואו לידי חסרון ולדמיון זה האדם השלם לא יתחכם יותר פן ישומם רק יקח מן החכמה מה שיסבול שכלו עד שלא תפסד עליו אמונתו. וזה רמז באומרו <b>צדיק אוכל לשובע נפשו</b> כלומר יקח מן החכמה מזון לנפשו כפי כח שכלו וישבע ולא ישאיר נפשו רעבה לא רעב ללחם ולא צמא למים כי אם לשמוע דבר ה' רק יעמידנה שביעה ובענין שלא תעבור הגבול. אמנם הרשעים יעברו הגבול ותפסד עליהם אמונתם וישארו יותר חסרים מבראשונה וישארו רעבים מן החכמה כמו הנה עבדי יאכלו ואתם תרעבו.
או יאמר הצדיק והוא האדם השלם לא יחסר דבר ויאכל וישבע אמנם הרשעים המארה דבקה בהם ולא ישלמם ה' ית' שיהיה להם מה שיאכלו וישבעו רק יעמדו ברעבונם. וכן הענין בקניין החכמה כי הצדיק והוא השלם יקנה מן החכמה מה שישאר שבע כלומר שיושלם השלמות האחרון. אמנם הרשעים לא יקנו חכמה ויהיו רעבים ממנה.
<h2>פרק יד</h2>
<h3>פסוק א</h3>
אמר כי כל אחת הנשים החכמות היא בונה ביתה כלומר מקיימת ומעמדת סדר ביתה כי לא די שאינה מפזרת ממון האיש ומקלקלת בנין הבית אלא שהיא מתקנת סדר הבית. אמנם האשה בעלת אולת והיא הנקראת אולת או בעלת האולת לא די שאינה מתקנת סדר ביתה אלא שהיא בידיה תהרס בנין הבית כלומר בפעולותיה המגונות מפזרת ממונו ומקלקלת סדר הבית. ואפשר שכוון החכם במשל הזה לומ' כי האנשים הפקחים והחכמים הם מקיימים בנין הגוף שהוא בית הנפש ולא יהרסוהו כאשר יעשו קצת הפרושים שיענו גופם בכל מיני ענוי ללא סבה מחייבת כאילו ה' ית' יצוה בהריסת בניין הגוף. אמנם האוילים הם בידם יהרסו הגוף וישחיתו בניינו כי יאסרו על נפשם מה שלא אסרה תורה ויכאיבו גופותם ויענו נפשם אשר לא כדת. ואמרו <b>בידיה תהרסנו</b> ר"ל שהם לבדם יזיקו לעצמם לא שה' ית' צוה בזה רק מידם היתה זאת להם מי זה אמר ותהי ה' לא צוה.
ואמרו <b>חכמות נשים</b> ו<b>אולת</b> בלשון נקבה לרמוז ולהעיר כי הנשים בסכלותם יעשו זה על הרוב כי תגזורנה על נפשם דברי הצומות וזעקתם.
או כוון באומרו <b>חכמות נשים</b> שהפקח שבאנשים בעל הנפש טובה ובעל נפש חכמה הוא משתדל לבנות בית בשמים כלומר יתור לו מקום מנוחה שתנוח נפשו בו בהפרדה מן העולם הזה והענין שיפעל פעולות אנושיות ובהן יתן לו השם ית' מהלכים בין העומדים ההם. אמנם בעל נפש אולת לא די לו שלא יבנה בית בשמים אלא אם עשה מעשים טובים בקצת זמנו והתחיל לבנות לו בית מנוחה בפעולותיו הרעות שעשה באחרית ימיו יהרסנה וכל צדקותיו אשר עשה לא תזכרנה לו בשובו מצדקתו ועשה עול.
<h3>פסוק ב</h3>
אמר <b>כי האיש</b> שהוא <b>ירא ה'</b> הולך בדרך היושר אשר כוון ממנו כי האלהים עשה את האדם להיות ישר. אמנם האיש שהוא <b>נלוז</b> מצד <b>דרכיו</b> שהם נלוזים הוא <b>בוזה</b> היושר הנזכר אשר כוון ממנו. ויש מפרשים <b>הולך בישרו</b> הוא <b>ירא יי'</b> כי הולך בדרך הישר אשר צוהו ללכת בו. אמנם מי שהוא מעוות דרכיו הוא בוזה דרכי ה' ית' שהזהירו מזה. או יאמר <b>הולך ביושרו</b> האיש שהוא <b>ירא ה'.</b> והאיש שהוא נלוז מצד שדרכיו נלוזים בוזה לאיש שהוא <b>ירא ה'</b> ה<b>הולך ביושרו.</b>
<h3>פסוק ג</h3>
אמר כי <b>בפי</b> האיש האויל מקל לא של עץ רק מ<b>גאוה</b> שבו מזיק לו ולזולתו והענין שדבריו הם בגאוה וגאון ודרך רע ופי תהפוכות יזיקו לו ולזולתו. אמנם החכמים לא די שדברי פיהם לא יזיקו אלא שדבריהם הם בענוה ובמוסר ישמרו בעליהם וזולתם מההזיק. ובעבור שלא אמר ושפתי חכמים ישמרום יהיה עניינו ואמרת או ודברת שפתי חכמים תשמרם.
וזה הפסוק יש לו דבקות עם הפסוק שלפניו שאומר <b>ונלוז דרכיו בוזהו</b> ואומר הסבה שהוא בוזה ליושר או אל הדורך דרכו כי <b>בפי</b> ה<b>אויל</b> יש <b>חוטר גאוה.</b>
<h3>פסוק ד</h3>
אמר כי במקום שאין שם שוורים אשר עמהם יחרשו השדות <b>אבוס</b> בעליהם והוא אוצר התבואה הוא <b>בר</b> כלומר נקי וריקם מן התבואה ופירוש <b>בר</b> נקי. או ר"ל <b>אבוס</b> הבר הוא בר. <b>ורוב תבואות בכח שור</b> הוא נתינת סבה כלומר למה <b>באין אלפים אבוס בר</b> לפי ש<b>רוב תבואות</b> הם <b>בכח</b> ה<b>שוורים.</b> וכמו שיקרה זה בענין עבודת האדמה כן יקרה בקניין החכמה כלומר במקום שלא יהיה השתדלות רב ושקידה רבה על עסק קניין החכמה בעליה והוא המשתדל לקנותה הוא נקי וקרח ממנה כי החכמה לא תמצא רק בעמל גדול והוא מה שביאר באמרו <b>ורוב תבואות בכח שור</b> כלומר רבוי החכמה ימצא בכח המשתדל והנושא עול התורה על צוארו לדמיון השור הנושא העול כמו שאמרו רז"ל על צד המליצה זאת התורה אדם כי ימות באהל אין דברי התורה מצויים אלא במי שממית עצמו עליה באהלי החכמים.
ואפשר כי אמרו <b>ורוב תבואות בכח שור</b> רצה בו הצורה אשר באפודת הגלגל השמיני הנקרא מזל שור לפי שבהיות השמש במזל זה יגדלו התבואות בארץ ישראל ויהיה ביאור הפסוק כן במקום שאין השוורים שהם עובדי האדמה מצויים אוצר התבואה הוא ריק. אמנם אעפ"י שהשוורים הם הסבה הקרובה להמצאות התבואות יש שם סבה אחרת רחוקה ונעלמת והיא הסבת הגלגלית.
ואמר כי רבוי התבואה יהיה בכח המזל הנקרא <b>שור</b> ואמר כי לא תספיק העבודה לבדה אם לא תעזור גם בזה סבה עליונית גלגלית. והזכיר על צד המליצה השור אשר בארץ והשור אשר בשמים. ובא להעיר בפסוק זה ענין גדול זכרוהו אנשי החכמה והוא שיש שלשה עניינים והם המלחות ר"ל רכיבת הים. ועבודת האדמה ורפואת החולה. אין תכליתם נמשך אחר טוב ההנהגה בהם. וזה כי אתה תרכב הימים בזמן ראוי ועל ספינה ראויה ועם כל דבר הצריך לרכיבת הים ועם כל זה לא ילך ענין רכיבת הים אל תכלית טוב מפני שעם כל זה הוא צריך אל סבה אחרת והוא עמידת הזמן על דבר נאות כי אם ישתנו הרוחות ויהיה סער גדול בים תשבר הספינה ולא יועיל טוב הזמן שיהיה בעת רכיבת הים וטוב הנהגת המלחים ותוקף האניה מפני שהדבר שהוא חוץ ממנה והוא הרוח יעות כל מה שתקנו יורדי הים בחכמתם. וכן רפואת החולה אפשר שימצא שיכיר חולי החולה וידע דרך רפואת החולי ההוא ולא יחסר דבר מכל הצריך לרפואתו ועם כל זה נתנה שהחולה יהיה נשמע למצות הרופא ולא ילך ענין רפואת החולה אל תכלית טוב. וזה שעם כל אשר זכרנו צריך להיות ענין אחד והוא שיהיה בגוף החולה מן הלחות העקרי אשר הוא לגוף כמו השמן בנר הדולק כי כמו שהנר ידלק ויאיר בהיות השמן בנר כן בהיות מן הלחות העיקרי בגוף האדם מטבעו שיחיה אם לא ימיתוהו מקרים החיצונים. וכן הענין בעבודת האדמה שאתה תזרע האדמה בטוב העתים ותעבוד הקרקע כפי הענין הנהוג והצריך ועם כל זה לא תלך ענין התבואה ההיא לפעמים אל תכלית טוב וזה שיש סבות אחרות ישחיתו לפעמים ברגע התבואה העומדת לקצירה כמו הברד והשדפון וזולת זה. ואל זה הענין כוון באמרו <b>ורוב תבואות בכח שור</b> כלומר לפי טבע העולם במקום שאין השוורים לעבוד האדמה או בעת שלא תעבד האדמה על משפטה יהיה אוצר התבואה ריק. אמנם לא תחשוב שבעת עבדך האדמה ועשותך כל הצריך בעבודתה יחייב שילך הענין אל תכלית טוב כי עדיין יש סבה עניינית כוכביית והוא שרוב גדול התבואות הוא בכח המזל הנקרא מזל שור וכמו שיש מזג כוכביי מועיל בעבודת האדמה כן יש מזג כוכביי מעותד להשחתת התבואה. וכמו שבעבודת האדמה יועילו הסבות הגלגליות ויזיקו לפעמים כן יקרה בכל קנייני העולם ובקניין החכמה גם כן שבעת שלא יהיה השתדלות ועסק ועמל גדול בקניין החכמה בעליה ישאר נקי וקרח ממנה. אמנם עם כל ההשתדלות והעסק צריך לדעת כי יש מזג כוכביי מועיל בקניין החכמה כי הוא יחדש במזג האדם הכנה טבעית ישרה וממוסכת מוכנת לקבל כל חכמה וכן בהפך זה ועל האדם אחרי כן לבחור הטוב לו והכל תלוי בבחירתו.
ואחרי שהזכיר <b>ורב תבואות בכח שור</b> שבח מדת הענוה ובלעדיה לא יגיע האדם אל תכליתו. וממעלת העניו שאם יצטרך להעיד על דבר הוא <b>עד אמונים ולא יכזב</b> או יאמר שהוא עד אמיתי מעיד שעשה ה' ית' את האדם ישר ומי שירצה להגיע אל המכוון ממנו הרשות בידו שהרי זה שדבק בענוה הצליח. אמנם הכסילים יפיחו כזבים ויעידו עדות יאמרו כי השתדלו ולא עלתה בידם ההצלחה והאמת הוא שהוא דבק בלצים והתחבר אליהם בקש חכמה עם חברת הלצים ולא מצאה. אמנם הדעת הנקל לנבון שיתרחק מחברת הלצים והם בעלי השיחות בטלות ולכן עצתי היא <b>לך מנגד לאיש כסיל</b> כלומר התרחק מחברתו ואם לא תכיר אם הוא כסיל יהיה לך <b>שפתי דעת</b> כי החכמה היא להיות האדם ערום כדי שיוכל להבין הדרך שידרוך בכל ענין והאולת שהיא בכסילים פריה היא אולת גם כן. ודרך האויל להליץ אשם אמנם <b>בין</b> ה<b>ישרים</b> לא תמצא כי אם <b>רצון</b> כלומר דבר רצוי לאלהים ולאנשים.
<h3>פסוק ה</h3>
אמר כי ה<b>עד</b> שהוא איש אמונים מדבר דברים אמתיים הוא <b>לא יכזב</b> ולא יעיד כי אם אמת. אמנם האיש שהוא עד שקר הוא ידבר לעולם דברי כזב. ואפשר שכוון לומר כי כשתהיינה ההקדמות אמתיות התולדה תהיה אמיתית כי ההקדמות שהם העדים כשיהיו עדי אמת אין מדרכם לכזב. אמנם כשיהיה <b>עד שקר</b> כלומר אפילו הקדמה אחת כוזבת <b>יפיח כזבים</b> כלומר תוליד תולדה כוזבת.
<h3>פסוק ו</h3>
אמר כי ה<b>לץ</b> והוא האדם שלא השתדל בשום חכמה והוא ריק אף מן החכמות הלימודיות והפסיד זמנו בשיחות הבטילות ובספור ענייני המלכים שכבר עברו ומשלים וחידות אין בם תועלת כשהוא מבקש שום דבר חכמה לא ימצאנה לפי שלא התעסק ללמוד הצעות הצריכות לכל מבקש חכמה. אמנם הנבון והוא החכם בחכמות הלימודיות יוכל להבין בשאר החכמות בנקלה כי החכמות הלימודיות מחדדות השכל והם סולם לעלות בם אל שאר החכמות ולפיכך אמר כי ה<b>דעת</b> כלומר ידיעת החכמות הוא דבר <b>נקל</b> אל האיש ה<b>נבון.</b>
ויש מפרשים <b>ואין</b> ודברים של אין כלומר שהלץ לסכלותו לא יבקש החכמה לבדה אמנם ירצה ללמוד החכמה ודברי אין גם כן ומתוך כך לא תתקיים חכמתו ולא יקל בעיניו ללמדה. אמנם ה<b>נבון</b> שלא יערב עם למוד החכמה דברים של אין והבל ידיעת החכמות נקלה בעיניו.
<h3>פסוק ז</h3>
אמר כי אם ישים אדם לנגדו ולעומת פניו האיש הכסיל והוא שיתחבר עמו בלכתו ילך ובעמדו יעמד לא ידע לעולם <b>שפתי דעת</b> כי ילמוד ממעשי הכסיל. או יאמר <b>לך מנגד לאיש כסיל</b> שיתרחק מן הכסיל המרחק הקצה וכן יתרחק מן האיש שלא ידע בבירור שיש לו <b>שפתי דעת.</b> גם אפשר שכוון לומר שיתרחק מן האיש הכסיל לגמרי. <b>ובל ידעת</b> כלומר ובעת שלא ידעת אם הוא כסיל ואם לאו יהיו לך <b>שפתי דעת.</b> כלומ' שמור פתחי פיך עד שתבחן עניינו ותדע אם יש להתרחק ממנו או להתחבר עמו. ולפי הספרים שכתוב בהם <b>ובל ידעת שפתי שקר</b> יאמר אם תלך מנגד לאיש כסיל שתתרחק ממנו בכל יכולתך לא תדע שפתי שקר כי לא תלמוד ממעשיו. ואפשר שקרא איש כסיל המלך הזקן וכסיל אשר לא ידע להזהר עוד ואמר כי אם תשים היצר לעומת רעיונך ותפוק משאלותיו לא תדע לעולם שפתי דעת. או יאמר לפי הספרים שכתוב שפתי שקר שאם תרחק ממנו בכל יכולתך ולא תתפתה אחר עצתו לא תדע הבלי העולם רק תשיג החכמות אמיתיות.
<h3>פסוק ח</h3>
אמר כי <b>חכמת</b> האיש כשיהיה ערום גורמת לו ל<b>הבין דרכו</b> כלומר להתבונן בענייני הנהגתו וסחורתו שיהיה מהיר במלאכתו ולא ישים מגמתו להרויח על דרך מרמה. אמנם ה<b>אולת</b> שהיא בלב ה<b>כסילים</b> גורמת להם שידרשו הממון לא בחריצות רק דרך <b>מרמה</b> ועקבה.
או יאמר חכמת האדם הערום תביאנו להבין ולהתבונן על הדרך הרחוקה והנסיעה הגדולה שיש לו לעשות בצאתו מן העולם הזה לא ידוע מתי. אמנם הכסילים אולתם היא תרמה אותם שלא תביאם לראות במה שיהיה אחריהם.
<h3>פסוק ט</h3>
אמר כי כל אחד מן ה<b>אוילים יליץ אשם</b> כלומר ידבר ויטעון בדברי חטאת ואשם ומתוך כך לא תהיה ביניהם אהבה ורצון. אמנם בין האנשים הישרים שלא יליצו אשם ימצא הרצון והאהבה. או יאמר כי בין ישרים תמצא לעולם בדבר הרצוי לאל ית' ולאנשים בידעם מרירות צער נפש הרשעים ושמחת נפש הצדיקים והוא שסמך אל זה <b>לב יודע מרת נפשו ובשמחתו לא יתערב זר</b> כלומר שכל משכיל יודע בחייו מרירות צער נפשו אחר המות ולכן ישים כל השתדלותו נכח פני ההצלחה האמיתית והמצליח יודע תענוג נפשו ושמחתה שלא יתערב זר בתוכה ויודע כי <b>בית רשעים ישמד ואוהל הרשעים יפריח.</b> ואפשר שר"ל <b>בית רשעים ישמד</b> כלומר שהגוף של רשעים שהוא בית נפשם ישמד ואהל ישרים שהוא גוף הישרים יפריח כי יהיה לו תחייה אחרי מות. וקרא גוף הרשעים בית מפני שהם ישתדלו שיהיה גופם חזק וימציאו תאוותיו לדמיון הבית וגוף הישרים קרא אהל שיחשבוהו דירת עראי לדמיון האהל בערך אל הבית.
<h3>פסוק י</h3>
אמר כי <b>לב</b> האדם הוא היודע והוא המרגיש במרירות לבו ואין זולתו שירגיש במרירות לבו כמוהו. וכן הוא מרגיש <b>בשמחתו</b> יותר מכל אדם ולא <b>יתערב זר</b> לדעת שמחתו כמהו.
<h3>פסוק יא</h3>
אמר כי <b>בית</b> האנשים ה<b>רשעים ישמד</b> כי רשעם גורם להם שיכרתו מן העולם הן שהמלכים והשופטים ומנהיגי המדינות יאבדום כי תועבת מלכים עשות רשע. והן שהבורא ית' יכריתם מן העולם. אמנם <b>אהל ישרים יפריח</b> כלו' יגדל בטובה. ובא <b>יפריח</b> במקום פועל עומד ועניינו יפרח כלומר יוציא פרח. או יאמר ואהל ישרים יפריחהו ה' ית' ואם לא נזכר. והזכיר בענין הרשעים <b>בית</b> ובענין ישרים <b>אהל</b> כלומר אפי' הבית של רשעים עם גדלו ועוצם בניינו ישמד והאהל שהוא דבר נקל וחלוש בערך אל הבית אם הוא אהל של ישרים יצלח ויגדל במעלה.
ואפשר שקרא <b>בית רשעים</b> הגוף וכחותיו שהם כלים והולכים אחרי המות. וקרא <b>אהל ישרים</b> הנפש המשכלת וכחותיה שיש להם השארות אחר המות.
<h3>פסוק יב</h3>
בעבור שאמ' בפסוק הקודם <b>ואהל ישרים יפריח</b> אמר לא תחשוב שהאדם יקרא ישר או יהיה ישר בעשותו היושר לפי ראות עיניו כי אין כל דבר שיראה ישר בעיני כל איש שיזדמן ישר רק הדרך הישר הוא מה שצוה עליו בעל היושר ית' שבחו ושכל הלשונות מסכימות ביושרו. אמנם לפעמים יש דרך שהוא נראה ישר בעיני איש מן האנשים ואחרית הדרך ההוא מביא אל מות. ולפי' העצה הישרה בזה שאין לסמוך בבחינת היושר על דעת איש מן האנשים רק לסמוך במה שיצווהו האל ית' ושהסכימה כל אומה על יושרו.
<h3>פסוק יג</h3>
בעבור שזכר למעלה מזה <b>יש דרך ישר לפני איש ואחריתה דרכי מות</b> אמר <b>גם בשחוק יכאב לב</b> כלומר כמו שיתעו קצת אנשים בבחינת הדרך הישר כן יתעו בענין השחוק גם כן. וזה שהשחוק והוא השמחה שיחשבוהו האנשים טוב גמור בסבתו יבא האדם לידי כאב לב ואחרית השמחה לבוא אחריה תוגה ועצבון. ויהיה הה"א שבמלת <b>ואחריתה</b> התחלת תיבת <b>שמחה</b> וכאילו אמר ואחרית השמחה תוגה. או יהיה ענינו ואחריתה של שמחה תוגה. ואפשר שכוון במלת <b>שחוק</b> השחוק שיהיה בפה שהוא סגולת האדם ולפי שהשחוק הוא רעש וגעש מגידי החזה שיסתער הרוח בהם כשירבה השחוק יכאב לב בעליו וזה דבר ידוע. וזכר השחוק מבין שאר עניינים למשל והוא הדין כי כל דבר תענוג ושמחה יכאיב לב האדם לפעמים כי אם תהיה השמחה בקנייני העולם לפעמים יאבד אותם האדם לשעתו ואחרית כל שמחה זמנית להיות נמשכת אחריה התוגה.
ואחרי שהזכיר <b>יש דרך ישר לפני איש</b> וכן בענין השחוק יש ששחוק טוב ויש שחוק שיכאיב הלב נתן כלל אחר ואמר יהיה האדם מי שירצה חכם או סכל בעיניו סופו ש<b>ישבע מדרכיו</b> ואעפ"י שאיננו ידוע לסכל או לרשע כי הוא <b>סוג לב</b> ואין מי שידע מה בלבו סופו שישבע מדרכיו וה<b>איש</b> שהוא <b>טוב</b> במוחלט הוא <b>מעליו</b> כלומר למעלה ממדריגתו בעבור שלא יאמין לכל דבר רק יאמין הדברים שהתבארו במופת. אמנם ה<b>פתי יאמין לכל דבר</b> וה<b>ערום</b> הוא <b>יבין לאשורו</b> כלומר לרגל המלאכה אשר לפניו ובעבור היותו <b>חכם</b> הוא ירא מן הדברים שיראה ספק בעשייתם ובכן יהיה <b>סר</b> מכל דבר <b>רע</b> שלא ידבק בו. או יאמר שבסבת חכמתו יסור מעשות הרע וה<b>כסיל</b> מתמלא עברה <b>ובוטח</b> להנצל בלא אמצעות חכמה.
<h3>פסוק יד</h3>
אמר כי האדם שלבו מלא סיגים וזיופים עד שבעבורם ראוי שיתיחש אליהם ויקרא <b>סוג לב</b> הוא <b>ישבע מדרכיו</b> כלומר שזיופיו ישוב אל חיקו. <b>ומעליו איש טוב</b> כלומר ולמעלה מזה האיש שהוא סוג לב הוא האיש הטוב. והענין שמעלת האיש הטוב היא עליונה במדריגה ממעלת האיש שהוא סוג לב. או יהיה <b>ומעליו</b> מן ועלהו לא יבול ואמר כי האיש שהוא סוג לב <b>ישבע מדרכיו</b> כלומר יאכל פרי מעשיו והאיש הטוב <b>ישבע מעליו</b> כלומר מן העלים שיצמיחו מעשיו ולא מפריו כי לא יאכל כל פרי מעשיו בעולם הזה.
והודיע בפסוק זה כי הטוב שיהיה לצדיקים בעולם הזה אינו תשלום כל גמולם מן הטוב שיעשו רק קצת גמולם. ואמר דרך משל כי האיש שהוא <b>סוג לב</b> אם יזדמן שעשה קצת טובה בעת מן העתים <b>ישבע טוב</b> בזה העולם בעבור הטובה ההיא ולא יגמל ממנה בעולם הנשמות. אמנם הצדיקים לא תחשוב שיאכלו כל הפרי ממעשיהם בעולם הזה כי הם אוכלים העלים בלבד בעולם הזה והקרן קיימת להם לעולם הבא.
<h3>פסוק טו</h3>
יאמר שהאדם שהוא בעל פתיות וסכל אמתת הדברים הוא <b>יאמין לכל דבר</b> שישמע או שימצא כתוב על ספר ולא יבחן הדברים אם הם נכונים ואם לאו. אמנם האדם ה<b>ערום</b> לא יאמין לכל הדברים אשר ידברו אמנם הוא מתבונן לאשורו של דבר ואם הוא ראוי שיאמין ויראה מופתיו יחייבהו יאמינהו ואם לאו לא יאמינהו. ואפשר שזה הפסוק יש לו דבקות עם הפסוקים הקודמים שאמר יש דרך ישר לפני איש ואחריתה דרכי מות. ואמר כי יש קצת אנשים שהם פתאים ויאמינו לכל דבר ויש דרך שתהיה ישרה בעיניהם ששמעוה מפי אחרים והאמינוה שאחריתה דרכי מות ולפיכך אמר כי האדם שהוא סכל אמתת הנמצאות ואין לו ציור טוב במושכלות ולא ידע להבחין בין האמת והשקר כשהוא ישמע דבר חכמה או אמונה או ימצאנה כתובה בספרים יאמין הכל מבלתי בחינה והוא דומה לספוג שהוא סופג את הכל. אמנם האדם הערום הוא מבין לאשורו של דבר ומתבונן על הדברים שישמע או שימצאם בספר נכתבים ואם ימצא בהם אמת יאמינם ואם ימצא בהם דעת בלתי אמתי סותר הדת או רחוק מן החכמה ירחק מהם בכל יכולתו.
ואפשר שהכינוי במלת <b>לאשורו</b> ישוב אל הערום כלומר הערום אינו מאמין לכל דבר שישמע ושיראהו רק יתבונן אנה ידרוך בהליכתו ולא ישים רגלו באי זה מקום שיזדמן מן הדרכים פן יכשל רק יתבונן ואם ימצא דרך טוב ידרוך בה ואם ימצא דרך רע יתרחק ממנו.
<h3>פסוק טז</h3>
גם זה הפסוק יש לו דבקות בפסוקים הקודמים שאמר וערום יבין לאשורו ואמר כי מי שהוא חכם כשיתבונן לאשורו ויראה דרך רע ומסוכן הוא ירא ללכת בדרך ההוא ומסיר עצמו מכל ספק ומכל רע. או יאמר החכם ירא ללכת בדרך רע ומתוך כך הוא סר מרע שלא יבואהו. אמנם הכסיל לכסילותו הוא <b>מתעבר</b> כלו' כלומר מתמלא עברה וזדון <b>ובוטח</b> ואיננו ירא פן יכשל והולך לבטח לפי ראות עיניו ועל דרך האמת אחרית הדרך ההוא הוא מות.
וכן החכם אינו מכניס עצמו להאמין בדבר בלתי אמתי ובדבר מסופק וכשישמע או יראה דעות לא התאמתו הוא ירחק מהם פן יכשל. אמנם הכסיל שהוא פתי <b>יאמין לכל דבר</b> והוא מבטיח נפשו בכל מה שיבטיחוהו חלושי העיון בשקריהם ובפחזותם.
<h3>פסוק יז</h3>
אמר כי האדם שהוא <b>קצר אפים</b> והוא הפך ארך אפים והענין שהוא ממהר לכעוס בעבור מהירות כעסו הוא יעשה ענייניו בסכלות ו<b>ישנא.</b> ו<b>איש מזימות</b> והוא אדם שהוא בעל מחשבות רעות ישנא גם כן. או יאמר מי שהוא <b>קצר אפים</b> והאויל <b>יעשה אולת</b> ואיש מזימות כל אחד מהם <b>ישנא.</b> ואפשר שהוא דבק עם הפסוק שלפניו שאמר <b>וכסיל מתעבר ובוטח.</b> ואמר שהכסיל הוא <b>קצר אפים</b> כלומר כעסן ולכן מתמלא עברה ועושה אולת והוא איש בעל מחשבות רעות וראוי שישנא.
ולא תחשוב שיניחו אולתם אחר זמן רק אולתם היא להם נחלה עולמית וזהו שאמר אחריו <b>נחלו פתאים אולת</b> אמנם ה<b>ערומים</b> והפקחים <b>יכתירו דעת</b> ויש יתרון לחכמים ולצדיקים על הרשעים כיתרון האור מן החושך כי <b>שחו רעים לפני טובים</b> ותראה ה<b>רשעים</b> על <b>שערי צדיק</b> כי יעני אותם האל ית' בעבור רשעם וגם לרעיהם ישנאו בהיותם רשים ו<b>אוהבי העשיר</b> הם <b>רבים.</b>
או קרא <b>רש</b> האיש שהוא <b>רש</b> מן החכמה. וקרא <b>עשיר</b> המופלג בחכמה ואמר כי גם אל הסכלים כמותם יהיו שנואים הרשעים כי אין חפץ בכסילים. <b>ואוהבי</b> המופלג בחכמה הם <b>רבים</b> כי הכל צריכים למרי חטייא. והמאושר שבאנשים הוא האיש שיבוז אל החוטא ואע"פ שיהיה אוהבו ורעהו ויהיה מחונן הענוים. והוא שסמך אליו <b>בז לרעהו חוטא ומחונן ענוים אשריו</b> מפני ש<b>חורשי רע</b> הם תועים מהדרך הישר ולכן ראוי שיבוזו האנשים <b>וחסד ואמת</b> יהיה דבק עם <b>חורשי טוב.</b>
<h3>פסוק יח</h3>
אמר כי ה<b>פתאים</b> ירצו ה<b>אולת</b> בנחלתם ותהיה להם לנחלה האולת לגבולותיה. אמנם ה<b>ערומים יכתירו</b> ראשם כלומר ישימו כתר לראשם מן ה<b>דעת</b> והחכמה. והענין שהחכמה שיקנו היא להם להוד ולעטרת כי בעולם הזה יכובדו בעבור חכמתם ובעולם הנשמות יהיו יושבים ועטרותיהם בראשיהם. או יאמר <b>וערומים יכתירו דעת</b> כלומר הם ישימו עטרת הוד בראש הדעת כי הם יחבבו הדעת בעיני האנשים ויפארו אותו בחכמתם.
<h3>פסוק יט</h3>
אמר כי מן הראוי הוא שה<b>רעים</b> ידכו וישחו <b>לפני טובים</b> ושה<b>רשעים</b> ימצאו על <b>שערי</b> ה<b>צדיקים</b> לבקש מהם עוזר ועצה ולשאול מהם לחם. והענין כי הרעים והרשעים בעבור רשעם ידבק הרע בהם וסופם להיות נכנעים בעת שפלותם ולחזור על פתחי הצדיקים. כי כפירים רשו ורעבו ודורשי ה' לא יחסרו כל טוב. ואפשר שכוון לומר שהראוי הוא שהכחות הגופניות והם שקראם <b>רעים</b> יהיו עבדים ונכנעים אל הכחות השכליות שקראם טובים. ואמרו <b>ורשעים על שערי צדיק</b> הוא כפל ענין. ואחר שקרא הכחות הגופניות רעים קראם רשעים וקרא החלק השכלי מכחות הנפש <b>צדיק</b> ואמר שהראוי הוא שכל הכחות יהיו לרקחות ולטבחות ולאופות לחלק השכלי כי לו משפט הבכורה.
<h3>פסוק כ</h3>
אמר כי האדם שהוא <b>רש</b> לא די שהרחוקים ירחקו ממנו ולא ירחמו עליו אלא ש<b>גם לרעהו</b> והם אותם שגדלו עמו <b>ישנא</b> כי מפני שהם צריכים תמיד להעניקו ולקבל עול ממנו ישנאוהו. אמנם האדם שהוא עשיר לא די שקרוביו יאהבוהו אלא אפי' הרחוקים יאהבוהו מפני שיקבלו ממנו תועלת או יראו שיהיו אוהביו לתקות קבלת תועלת ממנו.
ואפשר שקרא <b>רש</b> החלק השכלי שקראו בפסוק הקודם צדיק מפני שכל כחות הגוף ישנאוהו לפי שהוא מטבעו והמכוון ממנו לבקש המושכלות ולהרחיק התאוות. וקרא <b>עשיר</b> המלך זקן וכסיל והוא יצר התאוה ואמר כי אוהביו <b>רבים</b> כי הוא ימצא כל כחות הגוף נשמעים אליו וסרים אל משמעתו.
ובעבור שהזכיר בפסוק הקודם כי הראוי והמכוון הוא שכחות הגופניות יהיו עבדים אל הכחות השכליות חזר ואמר אעפ"י שהמכוון הוא כן. המציאות על הרוב אינו כן אלא שהרש והוא הכח השכלי שהמכוון ממנו הוא שימלוך על כחות הגוף הוא שנוא נפש כל הכחות ואפי' <b>לרעהו.</b> ואפשר שקרא הכח המדמה <b>רעהו.</b> <b>ואוהבי עשיר רבים</b> כלומר שהמלך זקן וכסיל והוא שקרא עשיר אוהביו הם רבים כי כל כחות הגוף סרים אל משמעתו. ובמעשה הזה תהיה הנפש הבהמית אשר המכוון ממנה שתהיה שפחה אל הנפש המשכלת ושתהיה שנואה תשוב להיות בעולה ותירש גבירתה כמלוך העבד וישבע מתאוותיו הנבל.
<h3>פסוק כא</h3>
אמר כי האדם שהוא מבזה ומכלים ריעיו הוא <b>חוטא</b> בעת שלא יהיה חברו ראוי אל הבזיון ההוא. כי אם יהיה ראוי אל קלון והוא שיחטא אל ה' ית' או לבני אדם בעניין שיהיה ראוי לקבל קלון אז לא יקרא חוטא מי שיבזהו. וקרא חוטא המבזה מי שאינו ראוי אל הבוז מפני שזה יבוא מנפש פחותה וסכלה שהוא חכם בעיניו ויראה כל האנשים תחת מעלתו לפי ראות עיניו וזה לסכלות גמורה. ועוד שהחכם לא יביט לקצור זולתו רק יביט לקצורו וישתדל לפרוע חובות הבורא ית' עליו ויראה כל אדם למעלה ממעלתו ואפי' אותם שאין להם בחכמה יד ושם כמוהו יאמר אולי אני מקצר יותר בעבודת ה' מהם כי אני אם חכמתי יותר ממנו אני ראוי אל העונש ביודעי קיצורי בעבודת אלהי ואדע מה שנתחייבתי לפרוע מחובות הבורא עלי ולא השתדלתי לפרעם והוא עם סכלותו איננו מזיד כמוני. ויראה כל אדם במעלה יותר גדולה ממעלתו ומתוך כך לא יבזה רעיו רק יכבדם בחשבו שהם גדולי המעלה. וזה שהוא מבזה רעיו הוא חוטא לה' ית' ולאנשים ואוי לו ואוי לנפשו.
ואם לא נזכר ויורה עליו אמרו אחר זה <b>ומחונן ענוים אשריו</b> והוא שאמר כי מי שמחונן הענוים ולא יבזם אשריו. או יאמר <b>בז לרעהו</b> ה<b>חוטא</b> בעת שיחטא ומי שהוא מחונן ענוים אשריו. וכן מי שמבזה היצר הנקרא רעהו שהוא החוטא והמחטיא ומחונן הכחות השכליות הנקראים ענוים אשריו.
ואפשר שכוון לומר כי הוא מגונה לאדם לבזות אדם אחד מחטא שהוא גם בו. ואמר כי מי שיבוז <b>לרעהו</b> מדבר שהוא רעהו באותו החטא הוא <b>חוטא.</b> גם נכון לומר שיהיה אמרו <b>בז לרעהו</b> שלא יבזה אדם לגמרי המלך זקן וכסיל אעפ"י שהוא משונאי הרש כמו שאמר גם לרעהו ישנא רש. ולפי שאמר למעלה מזה שראוי הוא שיהיו הכחות הגופניות נכנעות ושחות אל החלק השכלי בא לומר שעם כל זה אין לבזותו לגמרי ולמנוע ממנו הדברים ההכרחיים והוא אומרו <b>בז לרעהו חוטא.</b> אמנם לא תחשוב עם כל זה להתאכזר על הכחות השכליות והוא שאמר <b>ומחונן ענוים אשריו.</b>
<h3>פסוק כב</h3>
אמר כי האנשים שהם <b>חורשי רע</b> ויבקשו הרע לעולם בפעולותיהם להם ולזולתם <b>יתעו</b> מדרך ההצלחה ולא יגיעו אליה. אמנם האנשים שהם <b>חורשי טוב</b> יהיה חסד אלהים עליהם בעבור צדקם ויהיו קיימים לעולם בעולם הנשמות והוא כאלו אמר <b>וחסד ואמת</b> אל <b>חורשי טוב.</b>
<h3>פסוק כג</h3>
אמר כי בכל דבר שיעמול ויתעסק בו האדם יהיה לו יתרון ושבח בעסק ההוא. אמנם הדיבור שידבר בו האדם במה שאינו הכרחי לא די שאין בו לאדם יתרון ושבח אלא שיש בו חסרון והפסד וזה מבואר.
ובעבור שהזכיר חורשי רע שהם מעמיקים בלבם לעשות הרע ואח"כ יאמרוהו וילמדוהו לזולתם אמ' מגנה עצתם <b>בכל עצב יהיה יתרון ודבר שפתים</b> שיאמרוהו חורשי רע <b>אך למחסור</b> וכל זה גרם להם היותם עניים ורשים מן החכמה. אמנם החכמים עשרם והוא ריבוי חכמתם הוא להם לעטרת תפארת ואולת הכסילים היא אוילות ולא דבר מעלה. ובעבור שאמר <b>ודבר שפתים אך למחסור</b> אמר לא תחשוב כי כל דבור ודבור יהיה למחסור כי לפעמים יהיה דבור שהוא <b>מציל נפשות</b> רבות והוא הדבור כשיעיד <b>עד אמת.</b> ובעדותו יציל נפשות רבות שהיו נפסדות לולי עצתו. אמנם כשיהיה העד בעל מרמה <b>יפיח כזבים</b> ועליו נאמר <b>ודבר שפתים אך למחסור.</b> והעד הנזכר שיציל נפשות בעדותו בעבור <b>יראת ה'</b> שהיא על פניו היא לו <b>למבטח עוז</b> ולא לו לבדו כי גם <b>לבניו יהיה מחסה</b> כי <b>יראת ה'</b> היא <b>מקור</b> שימשך ממנו <b>חיים</b> והוא סבה <b>לסור ממוקשי מות</b> ובעבור היותה מקור חיים ומעלה האדם ממוקשי מות קבע אותה בלב המשכילים כדי שיחיו הם ויחיו העם בדבריהם כי הוא ית' חפץ בישובו של עולם ולא יחפוץ במות המת <b>כי ברוב עם הדרת מלך ובאפס לאום מחתת רזון.</b>
<h3>פסוק כד</h3>
אמר כי החכמים כשיזדמן שיהיו עשירים עם חכמתם העושר ההוא הוא להם להוד ו<b>עטרת</b> כי אעפ"י שהחכם יכובד בעבור חכמתו ואף אם יהיה רש מכל מקום על הרוב בעיני הסכלים חכמת המסכן בזויה ודבריו אינם נשמעים. ולפיכך כשיזדמן שהחכמים יהיו עשירים קנו המעלה הגדולה אשר היא החכמה וקנו העושר אשר בו יכובדו אצל ההמון ולפיכך העושר הוא להם לעטרת תפארת מצורף אל זה שעם העושר יוכלו לקנות מן החכמה מה שלא יוכלו לקנות זולתו כי החכם אם יהיה עני לא יוכל לשקוד על דלתות החכמה כי הוא צריך למצוא מכולת ביתו. <b>ואולת כסילים אולת</b> כלומר לא תחשוב שהעושר הוא עטרת לכסילים כמו שהוא עטרת לחכמים כי האולת שהיא בכסילים תשאר באולתם כי לא יקנו עם העושר מן החכמה מה שתסיר אולתם. ואפשר שקרא רבוי החכמה במקום הזה עושר ואמר כי עטרת החכמים הוא רבוי חכמתם כי כפי רבוי חכמתם תהיה מעלתם וקרבתם אל ה' ית'.
<h3>פסוק כה</h3>
אמר כי ה<b>עד</b> בעת שיעיד ה<b>אמת</b> לא יחשוב שהוא עשה דבר קטן ושהוא מציל בזה נפש אחת והוא נפש אותו שיעיד עליו. כי לפעמים בחושבו שהוא מציל נפש אחת הוא מציל נפשות רבות והם נפשות בני ביתו אשר חייהם תלויים בחייו או הנפשות העתידות לצאת ממנו ולפיכך אמר <b>מציל נפשות</b> ולא אמר מציל נפש. אמנם העד שהוא בעל מרמה הוא <b>יפיח כזבים</b> כלו' ידבר כזבים ומתוך כך הוא יהרוג נפשות רבות. ומלת <b>עד</b> משרתת במקום שנים ויהיה ענין הפסוק כן <b>מציל נפשות</b> והוא ה<b>עד</b> שיעיד על ה<b>אמת.</b> ויעיד וידבר <b>כזבים</b> העד שהוא עד מרמה. ואפשר שקרא במקום הזה המופת כשיהיה מופת חותך <b>עד אמת</b> ואמר כי כשיהיה המופת מופת חותך הוא ראוי שיאמן כי הוא מציל הנפשות מהאמין הכזב אשר בהאמנת הכזב או אמנה נפסדת תפסד הנפש בעבורה. אמנם עד <b>מרמה</b> והם המופתים בלתי אמתיים יביאו הנפשות להאמין הכזב והדעות הנפסדות המאבדות הנפש.
<h3>פסוק כו</h3>
אמר בעבור <b>יראת ה'</b> שתהיה באיש היראה ההיא תהיה לו ל<b>מבטח עוז</b> כלומר בטחון שיוכל האדם לבטוח בו. כי אשר אין יראת ה' על פניו הוא הירא אשר לא יבטח בחיים ובמות. ולא די שיראתו תועילנו בזה ובבא אלא גם לזרעו אחריו יהיה ה' ית' <b>מחסה.</b>
<h3>פסוק כז</h3>
אחרי שהזכיר בפסוק הקודם כי היראה שירא האדם מאלהיו הוא לו ל<b>מבטח עוז</b> ולא פירש מהות הבטחון חזר וביאר כי <b>יראת ה' מקור חיים</b> כלומר מקור שנמשכים ממנו חיי העולם הזה כי מתוך שירא מאלהיו לא יזיק ולא יוזק ולא יעשה מעשים שיענש עליהם. מצורף אל זה שהשגחת ה' ית' תהיה עליהם תמיד. וגם נמשכים ממנו חיי העולם הבא וזה שבעבור היראה יפעל פעלים שתדבק נפשו בצרור החיים והיא סבה <b>לסור ממוקשי מות</b> והם הפגעים והמקרים הזמניים והעונשים הרוחניים המעותדים לנפשות המקצרים. ואפשר שקרא העונות והחטאים מוקשי מות לפי שהם מוקשים שיכשל בהם החוטא וימות.
<h3>פסוק כח</h3>
אמר כי רבוי העם הוא הדור המלך והענין שכבוד המלך תלוי בהיות לו עמים רבים סרים אל משמעתו. <b>ובאפס לאום</b> כלומר ובעת שלא יהיה העם רב הוא <b>מחיתת רזון</b> כלומר שפלות האדון. ואפשר שכוון החכם הזה לומר כי המצאת הבורא ית' את העולם לא היה בעבור צרכו לדבר מדברי העולם רק <b>ברוב עם הדרת מלך</b> כלומר המציא העולם בעבור שתראה הדרתו וגדולתו וחכמתו לא שיצטרך במציאותו ית' לאחד מן הנמצאים.
וכבר ביארו קצת מן החכמים כי הסבה אשר בעבורה המציא העולם עתה מזמן קרוב ולא המציאו במה שלא סר הוא לגלות אלינו כי הוא ית' שמו היה מספיק במציאותו מבלעדי שאר הנמצאות ולכן נקרא שדי כי הוא ית' ההספקה הגמורה.
ואחרי שהזכיר המלך והרזון סמך אליו <b>ארך אפים רב תבונה</b> להודיע שהמלך והרוזן המנהיגים העם צריכים להיות בעלי אלו המדות והם להיות ארך אפים ורב תבונה כי לא תספיק האחת בלתי האחרת. ואם יהיה המושל או הרוזן <b>קצר רוח</b> הפך ארך אפים הוא <b>מרים אולת</b> ו<b>חיי בשרים</b> הוא כשהמלך או הרוזן יש לו לב רפה שלא יקנא בממון זולתו ו<b>רקב עצמות</b> הוא כשהוא מקנא בטובת זולתו כי ישתדל לקחת ממונם. ואם יגיע מרשעו לעשוק הדל הוא <b>מחרף עושהו</b> ומכבד ה' ית' הוא האיש ה<b>חונן אביון.</b> ואחרי שהוא מחרף עושהו בעשיקת הדלים <b>ידחה ברעתו</b> אמנם הצדיק הוא <b>חוסה במותו</b> לקצור פרי מעשיו. ואם בקשת להבחין בין החכם השלם ובין אותם שיחשבו חכמים ואין הדבר כן תוכל להבחין בענין זה שבלב האיש ה<b>נבון תנוח</b> ה<b>חכמה</b> אמנם <b>בקרב</b> ה<b>כסילים</b> שיחשבו חכמים <b>תודע.</b>
<h3>פסוק כט</h3>
אמר כי מי שהוא <b>ארך אפים</b> שאינו ממהר לכעוס הוא <b>רב תבונה.</b> <b>וקצר רוח</b> והוא הנקרא קצר אפים הוא <b>מרים</b> ה<b>אולת</b> מן הארץ ומניחה בראשו. או יאמר שהוא מעורר האולת.
<h3>פסוק ל</h3>
אמר כי בסבת חיי האדם הוא <b>לב מרפה</b> כלומר שיניח קנייני האנשים ולא יקנא בהם ואמר כן כי המקנא לרוע טבעו כל מחשבתו היא לקחת הטובה מבעליה ולפיכך אמר כי חיי בשר האדם הוא שירפה ממון זולתו ולא יקחנו בעיניו ובלבו ונתן הסבה בזה ואמר <b>ורקב עצמות קנאה</b> כלומר הקנאה היא כל כך דבר רע ומזיק שהוא מביא הרקב בעצמות האנשים כי לא די שירקב בשרו אלא אפילו עצמותיו יבאו לידי רקבון וזה שהוא תכאיבהו כל טובה יראה לזולתו וכמו שהטובה שתהיה לאנשי העולם תהיה תמידית כן צערו ומכאוב לבו יהיה תמידי עד שהקנאה תהיה סבת מות האדם אחרי שתשים כל ימיו מכאובים וכעס עניינו.
<h3>פסוק לא</h3>
אמר כי מי שהוא <b>עושק</b> ה<b>דל</b> בעבור שאין לו עוזרים כי דל מרעהו יפרד הוא <b>מחרף עושהו</b> כי הדל אין לו עוזר כי אם ה' ית' וזה שהוא עושק אותו ואינו מניח הענין בעבור הבורא ית' כביכול הוא מחרף אותו. ואמר אחד מן חכמים איך לא אירא לגזול מי שאינו מוצא עלי עוזר זולתי הבורא ית'. אמנם מי שהוא <b>חונן</b> ה<b>אביון</b> הוא <b>מכבד</b> הבורא ית' כי אינו עושה זה רק מאהבתו ית'.
ואפשר שקרא <b>דל</b> החלק השכלי ואמר כי מי שהוא עושק החלק השכלי שגוזל ממנו לחם חוקו והם המושכלות הוא <b>חרף עושהו</b> כלומר עבר על מצות אלהיו שצוהו לבכר את בן השנואה על פני בן האהובה כי הוא ראשית אונו לו משפט הבכורה. ומי שהוא חונן האביון והוא החלק השכלי וימליכהו על כחות נפשו הוא מכבד ה' ית'.
ואפשר שהכינוי במלת <b>עושהו</b> שב אל האיש העושק ואמר כי מי שהוא עושק החלק השכלי מכחות נפשו שהוא הדבר אשר בו נתעצם הוא <b>חרף עושהו</b> כלו' חרף הדבר שהוא עצמותו והמשלים צורתו והעושה אותו מה שהוא כי אין האדם אדם מצד הכחות שישתתף בהן עם שאר בעלי חיים רק בחלק השכלי אשר בו נתעצם.
וכן הכינוי במלת <b>ומכבדו</b> שב אל האדם כלומר הוא יכבד עצמו ועצמותו מי שהוא חונן האביון שהוא הכח השכלי.
<h3>פסוק לב</h3>
אמר כי הרשע <b>ידחה</b> מן העולם הזה בעבור <b>רעתו</b> וגם יכרת מעולם הנשמות וידחה לחרפות ולדראון אחר המות. אמנם הצדיק הוא עומד בלב בוטח ונאמן בעת שיקרב למות כי הוא מצפה לקצור פרי מעשיו הטובים.
ואפשר שהכינוי במלת <b>במותו</b> שב אל הרשע ור"ל שהצדיק חוסה וממתין ומקוה למיתת הרשע כי ידע כי נכון בידו יום חשך. או יהיה אומר <b>ברעתו ידחה רשע</b> כענין בור כרה ויחפרהו ויפול בשחת יפעל כלומר באותה הרעה שחשב הרשע לעשות אל זולתו ידחה הוא בעצמו על הדרך שקרה להמן שהכין העץ לתלות מרדכי ונתלה עליו.
או יאמר בעוד רעתו בידו של רשע בטרם שיביאנה לידי גמר <b>ידחה</b> מן העולם כטעם בטרם יבינו סירותיכם אטד כמו חי כמו חרון ישערנו. אמנם הצדיק ישלמו לו מאווייו כל ימי חייו וחוסה ומקוה לקצור פרי מעשיו במותו.
ואפשר שקרא יצר לב האדם שהוא רע מנעוריו <b>רשע</b> ואמר כי הוא ידחה ברעתו ואין לו קיום ומעמד. אמנם החלק השכלי והוא שקרא צדיק יש לו השארות וקיום. ומלתא אגב אורחיה קמ"ל. והוא שאין לשמוע אחר קול יצר הרע אשר היום הוא ומחר איננו והוא הפונה עורף אל הכח השכלי על דרך ותשק ערפה לחמותה. אמנם טוב להיות נשמע אל הכח השכלי לפי שהוא המחזיק מעמד אחר המות על דרך ורות דבקה בה.
<h3>פסוק לג</h3>
אמר כי ב<b>לב</b> האיש ה<b>נבון</b> תעמוד ה<b>חכמה</b> במנוחה ובהשקט כי היא עומדת במקומה והוא אינו חושש לפרסם חכמתו ולהודיעה כי הוא עוסק בה לשמה ולא להתגדל בה. אמנם <b>בקרב</b> ה<b>כסילים</b> החכמה <b>תודע</b> והענין שאם ידעו שמץ דבר מן החכמה יגלוה ויפרסמוה אצל הכל וזה יקרה להם בעבור שהחכמה איננה עומדת במקומה.
ויש מפרשים <b>תודע</b> מן ויודע בם את אנשי סכות ואמר כי בעבור שהחכמה שקנו היא מעטה ואיננה ממלאה חלל גופם על דרך משל היא נחבטת לכאן ולכאן ומשמעת קול לדמיון מה שאמרו רז"ל איסתרא בלגינא קיש קיש קריא.
ואפשר שקרא בעל חכמת הלמודים <b>נבון</b> ואמר כי <b>בלב</b> האיש שלמד החכמות הלמודיות <b>תנוח</b> שם ה<b>חכמה</b> האלהית כי הם מחדדות שכל האדם והם הסולם לעלות ולהגיע אל שאר החכמות ולכן יקבלנה שכל האדם בעל חכמות הלמודים על משפטה אמנם <b>בקרב כסילים</b> והם אותם שסכלו הלימודיות <b>תודע</b> החכמה אך לא תנוח שם כלומר לא ידעו ממנה שמץ דבר אך שתחול עליהם צורת המושכלות על משפטן זה לא יתכן. ואפשר שכוון לומר בפסוק הזה כי המאציל מחכמתו על זולתו לא יחשוב שחכמתו תעתק מנפשו בעת ש<b>בקרב הכסילים תודע</b> כלומר בעת שיודיענה אל אותם שסכלו החכמה קודם לכן כי חכמתו תהיה נחה בנפשו ולא תעתק ממנה בעת שיודיענה אל אותם שלא ידעוה.
ואפשר שרצה להפליג במעלת החכמה על שאר הנמצאות השפלות וכי היא דומה בעצמים הרוחניים וזה שאין במציאות דבר אחד במספר שיהיו בשני מקומות מתחלפים בזמן אחד כמו החכמה שהיא תנוח בלב הנבון ותודע בקרב הכסילים. או יאמר שכל דבר שיפעל באחד הוא יתפעל בעת שיפעל. אמנם החכמה תנוח בעת שתודע בקרב הכסילים וזה להדמותה בעצמים הנפרדים.
<h3>פסוק לד</h3>
אמר כי ה<b>צדקה</b> והוא השלמות <b>תרומם</b> מעלת האומה. <b>וחסד לאומים</b> כלומר קלון וחרפה יהיה אל האומות בעת שיהיו בעלי חטאת. ולשון <b>חסד</b> מן חסד הוא שעניינו הקלון וחרפה. או יאמר כי העם כשהם מתנהגים בדרך הצדק והוא היושר ובעת שיחטא איש יענישהו הן למות הן לשרושי הן לענוש נכסין ולאסורין כפי החטא הגוי ההוא יתרומם ויגדל במעלה מפני שיזהרו הרשעים מחטוא בידעם כי תלקח מהם נקמה. אמנם אם לא יתנהגו עם החוטאים בדרך הצדק להענישם רק שיתנהגו במדת החסד ויחמלו עליהם וימחלו על עונם לא די שלא יתרוממו אלא שיביאו עליהם חטאת ואשם כי החסד והרחמנות על הרעים אכזריות על הטובים .
וצריך לדעת כי זה הפסוק יש לו דבקות עם הפסוקים שלפניו וזה כי אחרי שהזכיר ענין המלך באמרו <b>ברוב עם הדרת מלך</b> והזכיר תארי המלך שיהיה <b>ארך אפים ורב תבונה</b> ויהיה לו <b>לב מרפא</b> ולא יעשוק הדלים חזר לזרז העם שיניחו המלך או הרוזן לעשות המשפט מאי זה איש שיזדמן ולא יכיר פנים במשפט כקטן כגדול ישמע כי כשהמלך יעשה הצדק והיושר ולא יטה ממנו ימין ושמאל ואם יבקשו ממנו שיתנהג עם החטאים בדרך הצדק יביאו עליהם חטאת. ואחרי שהזכיר זה זרז האנשים הרוצים לעמוד בעבודת המלך ואמר כי <b>רצון</b> ה<b>מלך</b> הוא ב<b>עבד</b> שיהיה <b>משכיל ועברתו תהיה</b> על העבד ה<b>מביש</b> יולדיו או אדוניו.
<h3>פסוק לה</h3>
אמר כי ה<b>מלך</b> כשיהיה לו <b>עבד משכיל</b> כלומר שיהיה בעל שכל או מצליח במעשיו יהיה רצוי אליו וכשיהיה לו עבד מביש כלומר סכל שהוא מבייש נפשו או המלך במעשיו לא יהיה לו רצון רק ימלא עברה עליו.
ואפשר שקרא החלק השכלי מכחות הנפש <b>מלך</b> לפי שהמכוון ממנו הוא שימלוך ויתנהגו כחות הגוף על פי עצתו וקרא החומר <b>עבד</b> לפי שהמכוון ממנו הוא שיהיה עבד נרצע אל החלק השכלי וסר אל משמעתו. ואמר כי כשיהיה החומר נאות וממזג טוב נכון ומזומן לקבלת צורת האנושות על הטובה שבתכונות ולא ימנעו תאוותיו קבול השכל על אמתתו אז יהיה זה הדבר לרצון אל הכח השכלי המולך במצות האלהים כי יקל עליו המעשה הטוב בהיות החומר ממוסך. אמנם בעת שיהיה החומר מביש והענין שיהיה בלתי ממוסך ויהיה נוטה בטבעו אל הקצוות שהם רע אז הכח השכלי ימלא עברה כי יכבד עליו להנהיגו על פי עצתו והוא הנקרא זווג שני שקשה לזווגו כקריעת ים סוף.
<h2>פרק טו</h2>
<h3>פסוק א</h3>
אמר כי ה<b>מענה</b> ה<b>רך</b> ישיב ה<b>חימה</b> אחורנית כי בעת שיכעס מלך או שופט או איש על איש והוא ישיב אליו דברים רכים וערבים יניח אותו מרגזו וישיב החימה שכבר התנועעה אחורנית. <b>ודבר עצב</b> כלומר אם ישיב אליו דברים שיעציבוהו הוא גורם אליו שיכעס עליו יותר ויותר. והזכיר הכעס בלשון <b>אף</b> לפי שבו יראה. גם דרך הכעס להגביה אפו בעת כשיגדל כעסו.
ואפשר שזה הפסוק דבק עם הפסוק שלפניו שאמר <b>רצון מלך לעבד משכיל</b> ואמר הסבה שרצון המלך הוא לעבד משכיל כי ה<b>מענה רך</b> של <b>עבד</b> כשיהיה <b>משכיל</b> ישיב חמת המלך אחורנית. והסבה שבעברתו תהיה העבד כשיהיה מביש היא כי דבריו שיהיו דברי עצבון יעלו כעס באף המלך כי <b>לשון</b> ה<b>חכמים תטיב דעת</b> ולכן יהיו לרצון אל המלך ו<b>פי כסילים יביע אולת</b> ולכן יעלו אף ואם יהיה המלך הנז' באמרו רצון מלך לעבד משכיל מלך המלכי' הקדוש ברוך הוא יהיה ענין הפסוקים נכון בהם גם כן.
וסמך אליהם <b>בכל מקום עיני ה' צופות רעים וטובים</b> כדי שלא יחשוב הסכל לומ' מי רואה ומי יודע מה שנעשה בסתר כי בכל מקום עיני יי' צופות הרעים והטובים ולכן יש לתת לאיש כדרכיו וכפרי מעלליו. או יאמר כי אף אם המלך לא יכעס על הכסילים שיביעו אולת יש עין רואה ואוזן שומעת כי בכל מקום עיני ה' צופות רעים וטובים ולכן יש לכל אדם להזהר בלשונו ולא יביע אולת כי <b>מרפא לשון עץ חיים</b> וכשיהיה סלף בלשון יגרום שבר ברוח בעליו.
<h3>פסוק ב</h3>
אומר כי <b>לשון</b> ה<b>חכמים</b> תתקן ה<b>דעת</b> ותייפהו והענין כי אפילו הדעת שידבר החכם בלשונו יאמר אותו בתקון ובמליצה צחה עד שהוא ייפה הדעת ויתקנהו. אמנם <b>פי</b> האנשים ה<b>כסילים יביע אולת.</b> ואמר <b>יביע</b> כלומר האולת שיאמרו לא ידברו בה בתקון ובצחות רק תהיה האולת נובעת מפיהם ברבוי.
<h3>פסוק ג</h3>
אמר כי <b>עיני ה'</b> ית' והם משל להשגחתו ית' וידיעת חכמתו המקפת אפסי הנמצאות הם בכל מקום ואין חושך ואין צלמות להסתר שם פועלי און והעינים ההם הם משל אל חכמת ידיעתו הם צופות האנשים הרעים והאנשים הטובים או צופות המעשים הרעים והטובים והענין שאין דבר גדול וקטן נעלם מעיני ידיעתו ית'.
ואחרי שעיני השגחתו ית' הם בכל מקום וצופות בכל המעשים שיעשו אם טוב ואם רע מה מאד גדול חטא מי שלא יחוס על כבוד קונו ויעשה הרעות לפניו ית' ולא יבוש ממנו עם גדולתו ועוצם יכלתו והוא יבוש מאיש נבזה וחדל אישים לחטוא בפרהסיא בפניו כל שכן שיבוש לחטוא בפני גדולי המעלה כל שכן שהוא יתכסה כלימה לעבור על מצות מלך בשר ודם בפניו. ואיך לא יבוש החוטא ולא תכסהו פלצות והמלך המשקיף על מעשיו ורואה נגליו ונסתריו הוא אלוה כל העולם אדון כל הארץ אשר לו הים והוא עשהו ויבשת ידיו יצרו.
<h3>פסוק ד</h3>
אמר כי רפואת הלשון והוא האזהרה ממותרי הדיבור הוא <b>עץ חיים</b> לבעל הלשון. וכן רפואת הלשון שתדבר במה שיביא אל עבודת ה' ית' ובהישרת בני האדם לקרבם אל ההצלחה הדבור שהוא על זה התואר הוא <b>עץ חיים</b> לבעל הלשון ואל אשר יקבלו החכמה והתורה ממנו. והוצרך לומר זה מפני שהוא שבח השתיקה וגנה הדיבור פעמים רבות ולפיכך בא לומר לא תחשוב שהדיבור בכלל הוא רע כי הדיבור הטוב והוא אשר כנה אותו ב<b>מרפא לשון</b> הוא כ<b>עץ חיים.</b>
<b>וסלף בה</b> ר"ל כשהדיבור לא יהיה בדבר טוב רק יהיה עוות בלשון הוא שבר ברוח הן ברוח בעל הלשון הן ברוח המקבל שוא ודבר כזב ממנו.
ואחרי שסלף בלשון גורם שבר ברוח <b>אויל</b> הוא מי שינאץ <b>מוסר אביו</b> או רבו שהוא אביו האמתי המסיר סלף מלשונו והאיש שהוא <b>שומר תוכחת</b> מוכיחיו מורה היותו ערום כי עוות הלשון הוא גדול ההיזק כי בבית איש צדיק תמצא שיהיה בו <b>חוסן רב</b> כלומר ממון גדול. ובפעולת איש רשע שיוליד בביתו ויהיה סלף בלשונו תבוא על אותו הבית מכה <b>נעכרת</b> ולא כן <b>שפתי חכמים</b> כי הן <b>יזרו דעת.</b> אמנם <b>לב כסילים לא כן.</b> ולא די שהפעולות הרעות שעושים האוילים והרשעים הם תועבת ה' כי <b>תועבת יי'</b> הוא כל <b>דרך הרשע</b> אלא אפילו הז<b>בח</b> שמביאים הוא ודאי נתעב לפניו ית'. אמנם האיש שהוא <b>מרדף צדקה יאהב</b> אותו ה' וכל שכן שזבחם רצוי. ואחרי שדרך הרשע הוא תועבת ה' אין לתמוה אם ישלח <b>מוסר רע</b> לעוזב אורח הישר שנתן לפניו ואחז דרך רשע ודין הוא שהאיש שהוא <b>שונא תוכחת ימות.</b> ולא יחשוב אדם להסתיר מעשיו מה' כי <b>שאול ואבדון נגד ה' אף כי לבות בני אדם.</b> ועם כל זה <b>לא יאהב לץ הוכח לו אל חכמים לא ילך</b> ויהיה לו <b>לב שמח</b> ו<b>ייטב פנים</b> ולא יתעצב בעבור חטאים שקדמו לו וכאשר יחול עליו עונש אלהי ויהיה <b>בעצבת לב</b> אז יעמוד ב<b>רוח נכאה.</b> אמנם <b>לב</b> האיש ה<b>נבון</b> הוא לעולם <b>יבקש דעת</b> ו<b>פי</b> ה<b>כסילים ירעה</b> לעולם <b>אולת</b> ולא יהיו לעולם שמחים בחלקם. ועליהם אמר <b>כל ימי עני רעים</b> וקרא עני האיש שאינו שמח בחלקו כי הוא עני באמת אמנם האיש שהוא <b>טוב לב</b> כלומ' שהוא שמח בחלקו <b>משתה תמיד.</b>
<h3>פסוק ה</h3>
אמר כי ה<b>אויל</b> יבזה המוסר שייסרוהו אביו או רבו שהוא האב האמיתי ויחשבהו לנאצה. אמנם מי שהוא <b>שומר תוכחת</b> מוכיחיו הוא יקנה ערמה. ואפשר שקרא השכל <b>אביו</b> ואמר כי האויל הוא ינאץ מוסר השכל ולא יתנהג על פי עצתו כי הוא יכבד את בן האהובה על פני בן השנואה הבכור.
<h3>פסוק ו</h3>
אמר כי ב<b>בית</b> האיש ה<b>צדיק</b> יש תוקף וחוזק רב ובא <b>בית</b> בחסרון בי"ת. והענין שהשגחת ה' ית' תהיה לו לצנה וסוחרה ולא יירא מפגעי הזמן. <b>ובתבואת רשע</b> כלומר ובקנייני הרשע יש מכה <b>נעכרת</b> כי מארת ה' תהיה בכל אשר יש לו בבית ובשדה. ואפשר שכוון לומר כי לפעמים תמצא בית איש צדיק ויש שם חוסן רב שהוא מושפע מטובה רבה ובפעולת אדם רשע שיגדל בביתו ויהיה מחרחר ריב או שיחטא לאל ית' נעכרת טובתו וביתו ויאבד ממונו ולדמיון זה תמצא אדם צדיק ושלם בעל תורה ובעל מעשים טובים ובפעולת היצר הנקרא רשע נעכרת פעולתו הטובה או נפשו והענין שלפעמים יטרידנו יצרו מן העולם או יכלכל אותו ויעבידנו אע"פ שלא יפסיד עליו אמונתו לגמרי.
גם אפשר שקרא גוף האדם <b>בית צדיק</b> לפי שגוף האדם וכל כחותיו אינם רק להיות בית ומעון לחלק השכלי אשר בו נתעצם האדם ולפי שמזג האדם הוא המזג השוה והממוצע משאר מזגי בעלי חיים והחומר שלו הוא החומר הנקי והטהור כדי שיהא מוכן לקבלת המושכלות ושתחול עליו צורת השכל על אמתתה כנה אותה ב<b>חוסן רב</b> כלומר נמצא על תכונה חזקה וחסינה לצורת קבלת השכל ועם כל זה בפעולת רשע שהוא היצר הרע נעכרת נפשו או תחול על הבית הנזכר מכה נעכרת.
<h3>פסוק ז</h3>
אמר כי <b>שפתי</b> ה<b>חכמים</b> יפזרו וישפיעו ה<b>דעת</b> מכל צד ומכל פנה כמעין הנובע ומימיו מתפזרין לכל צד. או <b>יזרו</b> מענין זר זהב כלומר ישימו גבול של דעת בכל הדברים או שהוא משל אל עשיית הגדרים בדעת מורכבים מסוג והבדל על דרך הראוי. או יאמר כי שפתי החכמים יכתירו הדעת ויפארוהו וישימו עטרת מהלל בראשו והוא שיחבבוהו אצל האנשים כאמרם ז"ל פלוני שלמד תורה ראיתם כמה הגונים מעשיו. אמנם <b>לב כסילים</b> לא כן כלומר לא ידעו לעשות זה ולא יעשוהו. או תהיה מלת <b>כן</b> כמו כן בנות צלפחד דוברות שהוא הנפרד מן אם כנים אתם. ואומר כי לב כסילים והוא שכלם אינו נכון ואמתי.
<h3>פסוק ח</h3>
אמר כי ה<b>זבח</b> שיביאו ה<b>רשעים</b> לכפרת עונם הוא דבר נתעב אצל ה' ית' כי המכוון מן האדם שלא יחטא ואם יחטא יביא קרבן על תנאים והרשעים לא יכוונו בענין הזבח הכוונה המכוונת ממנו והוא לסמוך ידיו עליו להראות שהוא עומד במקומו ושהראוי היה שישחט הוא וינותח וישרף הוא. ויזרק דמו בעבור חטאו אשר חטא אלמלי רחמי ה' ית' אשר לקח ממנו תמורה שישפך דם הבהמה תחת דמו. ותשרף גוף הבהמה תחת היותו הוא הראוי לשריפה. גם צותה התורה שיעמוד על קרבנו כדי שבראיית המעשה אשר יעשה בגוף הבהמה יכנע לבבו הערל ויבכה לפני אלהיו ויתחנן לו ויקבל עליו שלא ישוב עוד לרשעו והרשעים לא יכוונו זה בזבח שיביאהו רק יהיה קרבנם ומעשיהם מצות אנשים מלומדה ולפיכך זבחם הוא <b>תועבה.</b>
<b>ותפלת ישרים רצונו</b> ר"ל לא די שהזבח שיביאו הישרים הוא לרצון לםניו ית' אלא שתפלתם היא רצויה לפניו ית' וזה שהם ישאו לבבם אל כפים אל אל בשמים ישוו כוונת לבם עם דברי פיהם לא כאשר יעשו הסכלים יכרעו בתפלתם ולבם בל עמם יבקשו טרפם מה' ית' בשפתותיהם ולבם לא נכון עמם.
<h3>פסוק ט</h3>
אמר כי <b>תועבת ה' דרך</b> האיש ה<b>רשע</b> כי כל פעולותיו הם למרות עיני כבודו כי הוא לא ישתדל בעבודתו ית' ולא יישיר בני אדם אל ההצלחה. אמנם האיש שהוא רודף לעשות צדק לנפשו והוא מרדף לעשותה לזולתו ומדריך בני אדם אל הצדק יאהב אותו ה' ית'.
<h3>פסוק י</h3>
אמר כי <b>מוסר</b> אכזרי ו<b>רע</b> ראוי שיבוא או יבוא לאיש שהוא <b>עוזב</b> הדרך הסלול או דרך השכל או דרך התורה. <b>ושונא תוכחת</b> שיוכיחוהו מוכיחיו הוא ימות באין מוסר כי המוסר והתוכחת יצילו האדם מדרך המות הזמני והרוחני.
<h3>פסוק יא</h3>
אמר כי ה<b>שאול</b> וה<b>אבדון</b> עם היותם דברים נסתרים ונעלמים הם <b>נגד</b> פני <b>ה'.</b> והענין שהאנשים שכבר ירדו לשאול ואותם שאבדה תקותם נגזרו להם הם גלויים וידועים לפניו כל שכן ש<b>לבות בני אדם</b> שהם בחיים ולא ירדו לשאול הם גלויים וידועים לפניו ית'. ואפשר שבעבור שאמר בפסוק הקודם ושונא תוכחת ימות אמר לא יחשוב מי שימות שכבר נמלט כי אותם שהם בשאול אחר מותם ושאבדה תקותם ונגזרו מארץ חיים לא נמלטו מיד אלהיהם רק הם <b>נגד ה'</b> לקצור פרי מעשיהם וכל שכן ש<b>לבות בני אדם</b> חייבים לידע שהם נגד ה' הרואה מצפון לבם.
<h3>פסוק יב</h3>
אמר כי האיש ה<b>לץ</b> שלא יתעסק בדבר מביא אל מעלה ושלימות הוא <b>לא יאהב</b> מי שיוכיחהו ויזרזהו על דבר מעלה כמו שהיה מן הדין חובה עליו שיאהבהו וכל שכן שהוא לא יתעורר מעצמו ללכת <b>אל חכמים</b> ללמוד מהם חכמה.
<h3>פסוק יג</h3>
אמר כי כשיהיה <b>לב</b> האיש שמח מתוך שהלב הוא שורש הגוף ומקור כחותיו השמחה שהושרשה בלבו יראו סעיפיה על הפנים. <b>ובעצבת לב</b> כלומר וכן כשיהיה הלב נעצב ודואג תרא אותו ב<b>רוח נכאה.</b> כלומר שאיפת רוחו תהיה נכאה והוא האנחה שיתאנח כי האנחה היא תבוא בסבת ג' דברים האחד בעבור ענין דק יבחר האדם לשאוף האויר הקר ולהוציא החם ומתוך כך יצטרך להחזיר רוח רב בשאיפה חזקה אחת והיא האנחה. והשנית בעבור דאגה. והשלישית בעבור שמחה כי תתפשט הנפש לחוץ ויותך רוח רב וצריך החזרה רבה.
או יאמר כי בהיות רוחו נכאה שמקור הרוח החיוני הוא הלב לא ייטבו פניו רק תראהו נעצב ודואג.
<h3>פסוק יד</h3>
אמר כי שכל האיש ה<b>נבון יבקש דעת</b> והוא ידיעת אמיתת הנמצאות וידיעת דרכי האל ית'. אמנם ה<b>כסילים</b> שאין להם לב פיהם <b>ירעה אולת</b> כלומר דברים של אולת ולא דברים של דעת. גם רמז בזה כי שכל האיש הנבון בעברו על ספרי הנבואה שהם משל ומליצה לא יסתפק בנגלה לבד והוא מה שיובן מפשטי הדברים ההם. רק יבקש בשכלו דעת הסוד הצפון בקרבו ויסתכל בנקבי המשכית אשר על תפוחי המשל לראות הזהב אשר בקרבו ביודעו כי הנגלה מן הכתובים הוא בערך אל הנרמז ממנו כערך הכסף אל הזהב. אמנם פי האנשים הכסילים ירעה הקליפה בלבד והוא הנגלה מפשוטי הכתובים ולא יחושו להכין המכוון מהם.
<h3>פסוק טו</h3>
יראה לפי פשוטו שקרא <b>עני</b> במקום הזה מי שהוא הפך לאיש שהוא <b>טוב לב</b> וענין טוב לב ידוע שהוא האיש השמח בחלקו. והשמח בטבעו שכל השתדלותו הוא לשמוח ולראות טוב בחייו יהיה אם כן עני האיש שהוא מטבעו לאסוף ולכנוס לתת לטוב לפני האלהים ולא ישליטנו לאכול ממנו. ואמר כי האיש שהוא בהפך האיש השמחן שהוא טוב לב כל ימיו הם רעים כי הוא ישתדל בקבוץ הממון והוא בעמל ויגון כל ימיו ולא יתענג בדבר ממה שיעמול וכאלו תכלית עמלו לצורך זולתו ולא לצורך עצמו. אמנם האיש שהוא טוב לב ישתדל לשמוח ולראות טוב בחייו בתמידות הן במה שזמנו לו אבותיו והן ממה שקנה הוא בזיעת אפיו כי מי יאכל ומי יחוש חוץ ממנו.
ובעבור שהזכיר <b>כל ימי עני רעים</b> והוא האיש שאינו שמח בחלקו והזכיר האיש שהוא שמח בחלקו שהוא <b>טוב לב</b> ו<b>משתה תמיד</b> אמר <b>טוב מעט ביראת ה'</b> וכו' ו<b>טוב ארוחת ירק ואהבה שם</b> וגו' ורמז בזה כי האיש שהוא שמח בחלקו לא יכוין אל המותר רק המעט עם המנוחה והשמחה יספיק לו. אמנם מי שאינו שמח בחלקו הנזכר בעבור היותו <b>איש חמה</b> ויתקצף על מה שיראה מן הטובה לזולתו <b>יגרה מדון.</b> והשמח בחלקו לא די שלא יגרה מדון אלא שאם יראה ריב בין אנשים הוא בחכמתו ישקיטנו וכל זה שיעשה האיש שהוא בעל חימה הנזכר שיגרה מדון הוא בסבת עצלותו שהתעצל מקנות החכמה ודרך האיש העצל הוא <b>כמשוכת חדק</b> כלומ' שנראה בעיניו כאלו דרך החכמה גדורה בקוצים ולא יוכל לעבור. אמנם ל<b>ישרים</b> נראה <b>אורח</b> החכמה אורח <b>סלולה.</b>
<h3>פסוק טז</h3>
אמר כי ה<b>מעט</b> שיקנה האדם מן הממון <b>ביראת ה'</b> וביושר ולא יונה זולתו בקניית הממון ההוא הוא יותר <b>טוב</b> ויותר מועיל לו ולנפשו מן הממון הרב שיקנהו בעול ובחמס ובתרמית ומהומת ה' מוכנת להמצא בו כי המעט מהממון שיקנהו ביראת ה' יעמוד לו ולבניו ותחול עליו ברכת ה'. אמנם הממון הרב שיקנהו בעול לא ישאר לו כענין קורא דגר ולא ילד עושה עושר ולא במשפט בחצי ימיו יעזבנו ובאחריתו יהיה נבל. ואפשר שכוון גם כן לומר כי טוב לאיש שיקנה מן החכמה שיעור מעט מה שיספיק לו לפי שכלו ולא תטרידהו חכמתו מיראת אלהיו והענין שלא ישומם בעבור רוב חכמתו ולא יטרידהו חקרו מה למעלה ומה למטה מה לפנים ומה לאחור עד שתפסד עליו אמונתו.
<b>מאוצר רב ומהומה בו</b> כלומ' טוב לו זה משיקנה מן החכמה דבר גדול מה שישומם בעבורה לרבוייה ותפסיד עליו אמונתו על הדרך אשר דרכו קצת מן החכמים גדולי המעלה שזכרו רבותינו ז"ל שנכנסו לפרדס קצת מהם הציץ ונפגע והענין שנפרדה חכמתו כי לא יכול לסבול עוצם השגת העצמים הנפרדים וקצת מהם נפרדה אמונתו כאחר שקצץ בנטיעות כלומר שהניח המצות המעשיות ובז להם לפי אחד הפירושים שנפרש בפסוק דבש מצאת אכול דייך בארוכה.
<h3>פסוק יז</h3>
יאמר לפי פשוטו כי יותר <b>טוב</b> הוא לאיש שתהיה לו סעודה של <b>ירקות</b> ותהיה שם <b>אהבה</b> שבני הבית יתנהגו זה עם זה בדרך <b>אהבה</b> ורצון <b>משור אבוס ושנאה בו</b> כלומר ממה שיהיה להם בסעודתם <b>שור אבוס</b> ותהיה שם השנאה והקטטה והוא שיריבו בני הבית זה עם זה. ו<b>שור אבוס</b> הוא השור העומד תמיד על אבוס בעליו לאכול ולא יחסר מאכלו וכמוהו וברבורים אבוסים שעניינו וברבורים סגורים בתוך הכלוב והאבוס לפניהם תמיד לא שיהיו מפוטמים ביד כאשר יחשבו רבים. ופרשתי טוב ארוחת ירק יותר <b>טוב</b> הוא לאיש שתהיה לו <b>ארוחת ירק</b> מפני שטוב הוא לשון זכר וארוחה לשון נקבה כי אם היה טוב דבק עם ארוחה היה אומר טובה ארוחת ירק.
וזה הפסוק דבק עם הפסוק שלפניו שאמר <b>טוב מעט ביראת ה'</b> ואמר כמו שהוא טוב המעט ביראת ה' כן הוא <b>טוב ארוחת ירק ואהבה שם משור אבוס ושנאה בו.</b> ואחרי שהזכיר השנאה הזכיר המסבב השנאה והמשקיט אותה ואמר <b>איש חימה יגרה מדון וארך אפים ישקיט ריב.</b>
ואפשר שכוון במשל הזה לומר כי הטוב והראוי הוא לאדם שירצה לדרוך דרך השלימות שיסתפק במעט המזון ובמיעוט הנאות הגוף ויהיה תכליתו אהבת ה' ית' ויראתו וקניין החכמה ולא שיבחר לנפשו תאוות העולם הזה וקניניו ויביאוהו תענוגיו וקנייניו לשנוא הדרך הטוב ולשנוא החכמה ולומדיה וזה המאמר דומה לאמרם ז"ל פת במלח תאכל ומים במשורה תשתה ועל הארץ תישן וחיי צער תחיה ובתורה אתה עמל אשריך וטוב לך אשריך בעולם הזה וטוב לך לעולם הבא מפני שמיעוט הנאות העולם יכניעו גאון הלב ויביאו צוארו בעבודת האלהים וריבוי התאוות יביאוהו לבעוט בו על דרך וישמן ישורון ויבעט.
<h3>פסוק יח</h3>
אמר כי ה<b>איש</b> שהוא בעל <b>חימה</b> וממהר לכעוס הוא <b>יגרה</b> ריב ומדנים כי מתוך שהוא ממהר לכעוס תרבה המריבה בינו ובין זולתו. וכאלו הוא יחרחר הריב ויולידנו בפעולותיו. אמנם מי שהוא <b>ארך אפים</b> שהוא הפך הממהר לכעוס הוא <b>ישקיט הריב</b> כי מתוך שלא ימהר לכעוס לא יריב עם אדם ומתוך כך הוא כאילו ישקיט הריב. או יאמר <b>וארך אפים</b> לא די שלא יריב עם אדם ולא יוליד ריב בין אנשים אלא אפילו אם יראה או ידע ריב בין אנשים ישקיטנו וישלים ביניהם.
<h3>פסוק יט</h3>
אמר כי <b>דרך</b> ה<b>עצל</b> והוא הדרך שצריך העצל לדרוך בו נראה בעיניו כאילו היא גדורה בקוצים וסלונים לא יוכל לדרוך בה על הדרך שאמר אמר עצל שחל בדרך ארי בין הרחובות. אמר עצל ארי בחוץ בתוך רחובות ארצח. אמנם <b>אורח</b> האנשים ה<b>ישרים</b> שהם הפך העצל והם החרוצים והמהירים במלאכתם היא דרך <b>סלולה</b> כי הם יעשו פעולותיהם בזריזות ולא יבקשו תואנה להתרשל ממלאכתם. וכן האיש העצל והמתרשל בבקשת החכמה תראה בעיניו דרישת החכמה מסופקת ומבולבלת בעבור שלא למד הצעותיה ולא עסק בה כראוי ולפיכך יתבלבל שכלו ולא ידע הדרך לעבור בה. אמנם הישרים ימצאו דרך החכמה סלולה מן הספקות והמכשולות כי ילמדו החכמות על הסדר כפי המבוקש.
ואחרי שהזכיר כי <b>דרך</b> ה<b>עצל</b> נראית בעיניו <b>כמשוכת חדק</b> ו<b>אורח</b> ה<b>ישרים</b> נראית בעיניהם אורח <b>סלולה</b> אמר כי ה<b>בן</b> ה<b>חכם</b> להיות אורח החכמה בעיניו אורח סלולה יקנה מהחכמה דבר גדול בענין ש<b>ישמח</b> בו <b>אביו.</b> אמנם ה<b>כסיל</b> למאסו בחכמה הוא <b>בוזה אמו.</b> וסמך אל זה <b>אולת שמחה לחסר לב</b> להודיע כי האיש שהוא חסר לב האולת שיעשה היא נותנת בלבו שמחה כאילו עשה ענין גדול ואמנם האיש שהוא איש תבונה הוא ידרוך דרך ישרה.
<h3>פסוק כ</h3>
אמ' כי ה<b>בן</b> שהוא <b>חכם ישמח אביו</b> ואמו גם כן אמנם שמחת האב יתרה בחכמת הבן. אמנם הבן ה<b>כסיל</b> הוא מבזה <b>אמו</b> ואביו גם כן אלא שרוב הקלון הוא לאם המצויה תמיד עמו כי לכסילותו לא יתחבר עם האנשים. ועל דרך נסתרו יאמר כי הבן החכם יגביר מעלת השכל הנקרא <b>אב</b> וימליכהו והבן הכסיל מבזה נפשו הנקראת <b>אם.</b> או קרא החומר אם ואמר כי בהיות האדם הכסיל נמשך אחר תאותיו התאוות ההם יהיו סבה להשחתת גופו. ואפשר שאמר <b>בוזה אמו</b> לפי שחומר הבן הוא מדם האשה ובהיות הבן כסיל יורה על עכירות מזג האם.
<h3>פסוק כא</h3>
אמר כי ה<b>אולת</b> היא <b>שמחה</b> אל האיש שהוא <b>חסר לב</b> והענין כי הוא לא יצטער בהנחתו החכמה ובהתעסקו בדברי העולם שהם אולת רק ישתעשע ויתענג באהבת קנייני העולם עם היותם אולת. אמנם האיש שהוא <b>איש תבונה</b> הוא <b>יישר לכת</b> כלו' יעשה הנהגת פעולותיו על דרך היושר ויתענג בדברי החכמה ולא יתענג בקנייני העולם שהם הבל ורעות רוח.
ואפשר שרמז באמרו <b>ואיש תבונה יישר לכת</b> כי האיש שהוא בעל חכמת הלימודים הנקראת תבונה הוא ימצא הליכתו ישרה ונאותה ברחובות הטבעיות והאלדיות.
ואחרי שהזכיר אולת שמחה אמר <b>הפר מחשבות</b> גם היא בסבת אוילות האיש חסר לב שלא יחזיק סוד. אמנם ברוב יועצים שיהיו בעלי סוד תקום המחשבה.
<h3>פסוק כב</h3>
אמר כי סבת <b>הפרת</b> ה<b>מחשבות</b> של מלכים ורוזנים ומנהיגי הארצות ושלא תצא מחשבתם אל הפועל הוא בעבור שאנשי סודו יגלו סודו ומתוך כך תופר עצתו. אמנם בהיות <b>רבוי</b> אנשים חכמים <b>יועצים</b> בעלי סוד <b>תקום</b> מחשבתם ולא תופר. או יאמר הפרת המחשבות הוא כשיגלו קצת מן היועצים הסוד וזאת הרעה והוא הפרת הסוד תמצא ברוב היועצים כי מעטים הם אותם שיחזיקו הסוד ולא יגלוהו. או יאמר הפרת המחשבות כשתהיה סבתה גילוי הסודות והוא פירוש <b>באין סוד</b> ובאין רוב יועצים תתקיים אותה ההפרה ומלת <b>באין</b> משרתת במקום שנים.
ובעבור שהזכיר <b>וברוב יועצים תקום</b> אמר <b>שמחה לאיש</b> היועץ בעת שיענה לשואליו ויאמר עצתו ואם יאמר <b>דבר</b> ראוי <b>בעתו מה טוב</b> אותו הדבור. ובעבור שהזכיר ודבר בעתו מה טוב שהם דברי היועץ החכם אמר כי החכם המשכיל הוא יעלה תמיד בסולם החכמה שהוא <b>אורח חיים למעלה למשכיל למען סור משאול מטה</b> ביודעו כי <b>בית</b> האנשים ה<b>גאים יסח</b> אותו יי' <b>ויצב גבול</b> ה<b>אלמנה.</b> ואפשר שקורא הגוף <b>בית גאים</b> כלומר הצדיק יעלה בשכלו מעלה מעלה ולא יחוש לתענוגי הגוף בידעו כי הגוף שהוא בית הכחות החמריות יכלה ויאבד והנפש המשכלת שהיתה כאלמנה קודם שתחול עליה צורת השכל תשאר קיימת עדי עד. והסבה ש<b>בית גאים יסח ה'</b> כי <b>תועבת ה'</b> הם <b>מחשבות</b> האיש ה<b>רע</b> ו<b>טהורים</b> הם בעיניו <b>אמרי נועם.</b> וה<b>רע</b> הנז' הוא <b>עוכר ביתו</b> בעבור היותו <b>בוצע בצע</b> והאיש שהוא בהפך בוצע בצע <b>ושונא מתנות יחיה.</b>
<h3>פסוק כג</h3>
אמר כי מדרך האיש לשמוח בעת שהוא עונה לפי סברתו דברים של טעם ולפעמים יחשוב האדם שהוא השיב דברים של טעם ואין הענין כן ולכן אמר כשיהיה הדבר דבר בעתו כלומר בזמנו ובשעתו ולא העדיף ולא החסיר מן הצורך מה טובו ומה יפיו.
<h3>פסוק כד</h3>
אמר כי יש במציאות אורח אחד והוא <b>אורח</b> של <b>חיים</b> והענין שכל דרכיו ימצאו חיי עד וזה הדרך הוא <b>למעלה</b> מן האיש ה<b>משכיל</b> והוא הסולם שראה יעקב אבינו ע"ה אשר מלאכי אלהים עולים ויורדים בו וה' נצב עליו. וכפי מה שיעלה המשכיל במדרגות זה הסולם יקרב אל ה' ית' וזה הדרך הוא טוב למשכיל שבעלותו בסולם החכמה הנזכר הוא יסור ויתרחק מרדת שאול. או יאמר אורח אחד יש שדורכיו ימצאו חיי עד וזה הדרך איננו יורד רק עולה למעלה וזה האורח הוא למעלה למשכיל כי לעולם תהיה מחשבתו והשקפתו על העצמיים הנפרדים העליונים במעלה בעבור התאוותו להסיר השקפתו ועיונו בדברים התחתונים.
<h3>פסוק כה</h3>
אמר כי <b>דרך</b> ה' ית' להרוס <b>בית</b> ה<b>גאים</b> ולנתצו ולהציב <b>גבול אלמנה</b> שאין למטה ממנה בשפלות ואמר זה להזכיר בני אדם שלא יתגאו כי שונא גאות ה' ולנחם השפלים והענוים כי מעודד ענוים ה'.
<h3>פסוק כו</h3>
אמר כי <b>מחשבות</b> האדם <b>רע</b> הם <b>תועבה</b> לפניו ית'. אמנם מחשבות האנשים הטובים ודבריהם שהם <b>אמרי נועם</b> אינם תועבה לפניו רק הם <b>טהורים</b> ורצויים לפניו ית' וכאלו אמר <b>תועבת ה'</b> הם <b>מחשבות</b> האיש ה<b>רע וטהורים</b> הם לפניו <b>אמרי נועם</b> שהם הפך מחשבות רע.
<h3>פסוק כז</h3>
אמר כי מי שהוא <b>בוצע בצע</b> כלומר גוזל ממון אחרים הוא <b>עוכר</b> בני <b>ביתו</b> כי חמת מלך מלאכי מות ומיד שירגישו איש עושק ילכו לביתו ואם לא ימצאו העושק בגוף ישללו ויבוזו כל אשר בבית ונמצא שבני ביתו הם נעכרים בסבתו. <b>ושונא מתנות יחיה</b> כלומר כי מי ששונא שיתנו לו אנשים מתנות וכל שכן שלא יגזול ממון אחרים הוא יחיה.
ואומר אחר זה <b>לב צדיק</b> הוא יחשוב הדבר טרם שיאמרהו ופי רשעים יביע בהפלגה הרעות והוא אמרו לב צדיק יהגה לענות.
<h3>פסוק כח</h3>
אמר כי ה<b>צדיק</b> והוא האדם השלם כשיצטרך להשיב לדברי זולתו אינו נבהל להשיב רק הוא מחשב מה שיש לו להשיב כדי שתהיה תשובתו נכונה. אמנם <b>פי</b> ה<b>רשעים</b> לא די שלא ישיב דבר מסודר אלא אפילו הרעות שישיב ידבר בהם בלתי מחשבה והסתכלות ובריבוי מופלג לדמיון הדבר הנובע ממקור.
ורבים חשבו כי מלת <b>לענות</b> הוא מן הרוני לענה ואמר כי הצדיק יחשוב לעולם בדברים מרים כלענה והם יום המות ויום הדין והעונש שיחול על הרשעים בעולם הזה גם כן כטעם לב חכמים בבית אבל. אמנם הרשעים לא יחשבו למרירות המות ואל עונש רק יביעו רעות ולכן <b>רחק ה' מרשעים ותפלת צדיקים ישמע.</b>
<h3>פסוק כט</h3>
אמר כי <b>ה'</b> ית' הוא <b>רחוק</b> מן ה<b>רשעים</b> לא שהוא ית' יתרחק מהם ומן המכוונים אליו אלא רק הסבה היא שהם יתרחקו ממנו ית' בפעולותיהם הרעות. אמנם ה<b>צדיקים</b> והם העושים צדק לנפשם ולזולתם הם קרובים אל ה' ית' עד שמרוב קרבתם אליו <b>ישמע</b> תפלתם אף על פי שהתפלה לא תהיה על דרך הצעקה והשמעת קול בחזקה. ואמר כן על צד הרחבת הלשון. או תהיה מלת <b>ותפלת</b> משרתת בראשונה גם כן ור"ל רחוק ה' מתפלת רשעים וצדיקים ישמע. ויהיה להם <b>מאור עינים</b> ו<b>שמחת לב</b> ו<b>שמועה טובה</b> תבוא ש<b>תדשן עצם</b> בעבור ש<b>אזן שומעת תוכחת חיים בקרב חכמים תלין</b> ומה גדלה אשמת האיש שאין לו אוזן שומעת תוכחת מוכיחיו כי האיש שהוא <b>פורע מוסר</b> מוכיחיו הוא <b>מואס נפשו</b> והאיש שהוא <b>שומע תוכחת קונה לב</b> ויגיע האדם ל<b>יראת ה'</b> בעבור ה<b>מוסר</b> של <b>חכמה</b> ואם יגיע למדת הענוה יכובד והוא אמרו <b>ולפני כבוד ענוה.</b>
<h3>פסוק ל</h3>
אמר כי <b>מאור</b> ה<b>עינים</b> והוא כשיהיה אור עיני האיש זך וטוב הוא <b>ישמח</b> ה<b>לב</b> וכן ה<b>שמועה טובה</b> והוא שיהיה חוש השמועה שלו טוב <b>תדשן עצם.</b> או יהיה <b>שמועה טובה</b> כמשמעו כלומ' כשתבוא לאיש שמועה טובה מארץ מרחק תשים עצמותיו דשנים ורעננים.
או יהיה ענין הפסוק כן המאור של עינים ישמח אותו הלב והענין שהלב הטוב הוא יוסיף באור העינים.
<h3>פסוק לא</h3>
אמר כי ה<b>אוזן</b> האוהבת לשמוע ה<b>תוכחות</b> המביאו לחיי העולם הזה וחיי העולם הבא היא <b>תלין</b> בגוף האנשים ה<b>חכמים</b> כלומר לא תמצא אוזן על זאת התכונה רק באנשים החכמים. ונלמוד מזה כי האוזן שאינה שומעת תוכחות חיים תמצא בכסילים שהם הפך החכמים. או יאמר כי האיש שהוא בעל אוזן שומעת תוכחת חיים הוא לא ילין לעולם רק עם אנשים חכמים לשמוע מהם תוכחות של חיים.
<h3>פסוק לב</h3>
אמר כי מי שהוא קץ ומואס ב<b>מוסר</b> שייסרוהו מוריו הוא <b>מואס נפשו</b> לפי שבפריעת המוסר ישאר עיר פרא נמשל כבהמות נדמה ויפעול פעלים יתחייב העונש עליהם כפי גדולת החטא בזה ובבא ונמצא שהוא במעשה הזה פועל פעלים כאלו שונא נפשו. <b>ושומע תוכחת</b> כלומר אמנם האיש שהוא שומע באהבה התוכחות שיוכיחוהו מוכיחיו ויקבל עליו לעשותם ויעשם הוא <b>קונה</b> במעשה הזה <b>לב</b> כלומר שכל.
<h3>פסוק לג</h3>
אמר כי המוסרים של חכמה יביאו האדם לידי יראת ה' והענוה תביא האדם לידי כבוד ותהיה מלת <b>ולפני</b> משרתת בראשונה גם כן ואמר <b>לפני יראת ה' מוסר חכמה ולפני כבוד ענוה</b> וזה כי המוסרים של דברי חכמה יכניעו נפש האדם ויביאנה לידי יראת ה'. וכן הענוה תביא האדם אל הכבוד הזמני בעולם הזה ואל הכבוד הרוחני בעולם הנשמות אשר הוא היכל ה' ובהיכלו כולו אומר כבוד.
וסמך אל זה <b>לאדם מערכי לב ומה' מענה לשון</b> כלומר יהיה האדם חכם לרצונו וידע לערוך בלבו הדברים שיחפוץ לאומרם מה' הוא <b>מענה לשון</b> ויסבב שיאמר החכם כפי הרצון האלהי ו<b>כל דרך איש</b> היא <b>זכה בעיניו</b> ית' כי <b>תוכן הרוחות</b> הוא <b>יי'</b> ולכן אחרי שהוא ית' ממנו מענה לשון ומהפך דעת האדם לרצונו ית' <b>גול אל ה' מעשיך ויכונו מחשבותיך</b> ולא תבטח בחכמתך. ובעבור שהזכיר ומה' מענה לשון וכל דרך איש זך בעיניו אמר כי הוא ית' היכול על זה כי הוא זה שברא הכל על צד רצונו הקדום ולא על דרך החיוב למען הראות תפארת גדולתו ואין דבר נעלם מעיני ידיעתו והוא אמרו <b>כל פעל ה' למענהו וגם</b> ה<b>רשע</b> שברא מעותד <b>ליום רעה</b> כי <b>תועבת ה'</b> היא <b>כל גבה לב</b> ו<b>יד ליד לא ינקה</b> בעבור עונותיו אמנם <b>בחסד ואמת יכופר עון</b> ו<b>ביראת ה'</b> שתהיה רצוי בעבורה תהיה ניצול מן הרע כי <b>ברצות ה' דרכי איש גם אויביו ישלים אתו.</b>
<h2>פרק טז</h2>
<h3>פסוק א</h3>
ר"ל <b>לאדם</b> יש יכולת וכח לערוך בלבו הדברים שירצה לאומרם למי שירצה. אמנם לא כל אדם ידע להוציא בפיו מה שערך וסדר מן הדברים בלבו כי אין כל מזג ומזג מוכן אל זה ויש בלתי מוכן. וזה רצה באמרו <b>ומה' מענה לשון.</b> גם נוכל לומר כי החכם הזה כוון לומר כי ה' ית' יהפך דברי האדם בפיו וידבר כפי רצון הבורא ולא כפי שערך הדברים וסדרם בלבו על דרך שעשה לבלעם והוא אמרו ולא אבה ה' אלהיך לשמוע אל בלעם ויהפוך ה' אלהיך לך את הקללה לברכה וכן ולא אבה יי' לשמוע אל בלעם ויברך ברוך אתכם.
<h3>פסוק ב</h3>
ואמר אחר זה <b>כל דרכי איש זך בעיניו</b> כלומר כל אחד מדרכי האיש הוא זך בעיניו והכינוי במלת <b>בעיניו</b> שב אל האיש. ור"ל כי יש אנשים שהם חכמים בעיניהם וכל דבריהם הם זכים ונכוחים בעיניהם אמנם <b>יש דרך ישר לפני איש ואחריתה דרכי מות.</b> ולפיכך סמך אל זה <b>ותוכן רוחות ה'</b> כלומר מי שהוא יודע חשבון הרוחות הטובות והמקצרות הוא ה' כי הוא לבדו היודע זה האיש שדרכו זכה בעיניו אם היא זכה על דרך האמת ואם לאו. ואפשר שמלת <b>בעיניו</b> היא מענין אם בעיניו עמד הנגע ור"ל שכל דרכי האיש שהוא איש ואינו בהמה על צורת איש הוא זך במראיתו ונגליהו כי האנשים על הרוב ישימו מעשיהם הטובים וזכים לפי הנראה אמנם תוכן הרוחות והיודע מצפון לבבם הוא ה' כי הוא חופש כל חדרי בטן ובוחן כליות ולב.
ואפשר שהכנוי במלת <b>בעיניו</b> שב אל ה' הנזכר באמרו ומה' מענה לשון. ואמר כי כל אחד ואחד מדרכי האיש והם פעולותיו היא זכה וגלוייה וידועה לפניו ית' כי הוא ית' תוכן הרוחות. ואפשר שתהיה מלת <b>זך</b> תואר ל<b>איש</b> ואמר כי כל דרכי האיש הזך הם בעיניו ר"ל בעיני ה' ית' והענין שעיני השגחתו ית' הם עליו ועל דרכיו לטובה על דרך ואשימה עיני עליו. ומלת <b>ותוכן</b> הוא פועל נגזר מן ותוכן לבנים תתנו ור"ל והיודע מספר הרוחות הוא ה'. ואפשר שהוא נגזר מן תכונה המורה על תכונת הדבר ותבניתו ואמרו <b>ותוכן רוחות ה'</b> הוא נתינת סבה לאומרו <b>כל דרכי איש זך בעיניו</b> ויהיה ביאור הפסוק כן כל דרך מדרכי האיש הוא גלוי וידוע ידיעה זכה אצל הבורא כי הוא ית' גזר והמציא תכונת הרוחות הנושאות הכחות והפעולות והמחשבות ואחרי שהוא ית' המציאם בתכונה שישאו הכחות והפעולות אין ספק כי הפעולות והכוחות שאותם הרוחות נושאות ידועות לפניו ית' ידיעה זכה ומבוארת כענין הנוטע אוזן הלא ישמע אם יוצר עין הלא יביט.
<h3>פסוק ג</h3>
ואמר אחר זה אחרי שכל דרך מדרכי האיש ידוע לפניו ית' לא תחשוב להסתיר פעולתך ומחשבותיך ממנו ית' רק <b>גול אל ה' מעשיך</b> כלומר שים תכלית כל מעשיך יראת ה' ואהבתו כטעם וכל מעשיך יהיו לשם שמים וכענין שאמר בכל דרכיך דעהו. והזכיר הדבר בלשון <b>גול</b> והוא מענין גלגול וסבוב לענין נפלא ומשל נכבד וזה כי כל דבר המתגלגל יתגלגל סביב דבר קיים ואמר דרך משל שים כל מעשיך מתגלגלים על קוטב אחד והקוטב ההוא הוא ה' ית' ועשה שכל מעשיך תכוין בהם ידיעתו ויראתו ואהבתו על הדרך שפירשנו בפסוק בכל דרכיך דעהו. ובענין זה יכונו מחשבותיך כלומ' יצאו כל מחשבותיך אל תכלית טוב. או יהיה אמרו <b>גול אל ה' מעשיך</b> כטעם השלך על ה' יהבך כלומר לא תבטח בחכמתך שהיא תספיק לך בעשיית מעשיך רק בטח בה' ית' שהוא יבחר לך הטוב בכל מעשיך אם תרצה שיכונו מחשבותיך.
וכן בתפלתך ובעת בקשך דבר מאת האלהים לא תאמר עשה לי כך וכך כי לפעמים יבקש האדם מה' ית' מה שאינו טוב בעבורו רק תהיה שאלתך שה' ית' יעשה הטוב בעבורך על הדרך שהיה חסיד אחד אומר בתפלתו ואתה ידעת תקנתי ואופני הנהגתי ולא הודעתיך לצרכי להעיר אותך עליהם אלא שארגיש בגודל חסרוני ובטחוני אליך ואם אבקש בסכלותי מה שאינו טוב לי ואבקש ממך מה שאין בו תקנתי בחירתך העליונה טובה מבחירתי וכבר הנחתי כל ענייני אל גזירתך הקיימת והנהגתך העליונה.
וכן אמר דוד המלך ע"ה לא גבה לבי ולא רמו עיני ולא הלכתי בגדולות ובנפלאות ממני. אם לא שויתי ודוממתי נפשי כגמול עלי אמו כגמול עלי נפשי. כלומר אני שויתי נפשי ושתקתיה מלשאול עשה כך וכך פן אבקש בסכלותי מה שאינו טוב לי רק אני מתנהג עם כבודך כענין הגמול המתנהג בעצת אמו שהנהגתו תלויה בעצת אמו וכענין הגמול הנז' נפשי משלכת כל יהבה עליך והיא מייחלת שתבחר לה הטוב בכל ענייניה.
ואפשר כי באמרו <b>גול אל ה' מעשיך</b> כוון שיעשה האדם המצות המעשיות לשם שמים ובאמרו <b>ויכונו מחשבותיך</b> כוון לומר שיכוון בעשותו המצוות המעשיות הכוונות והאמונות התלויות בהם והזהיר שלא יספיק לאדם המעשה מבלתי הכוונה ולא הכוונה מבלתי המעשה.
גם נכון לפרש שאמרו <b>גול אל ה' מעשיך</b> רמז בו אל חובת האברים ולא יקצר ממה שהוא חייב לעשות באבריו ובכל גופו בעבודת ה' ית' ואמר <b>ויכונו מחשבותיך</b> העיר אל חובת הלבבות אשר רבות מלספור והם הנזכרים בספר החסיד האלהי רבי בחיי.
<h3>פסוק ד</h3>
אמר כי <b>כל</b> מה ש<b>פעל ה'</b> פעלו <b>למענהו</b> והכינוי במלת <b>למענהו</b> שב אל הדבר הנפעל והענין כי כל מה שפעל פעל בעבור עצמו של דבר כי כל דבר יש לו סבה חייבתהו שימצא. <b>וגם</b> ה<b>רשע</b> יש לו סבה חייבתהו והוא שיהיה נמצא <b>ליום רעה</b> כלומר להרע לרשע כמוהו או למי שתגזור חכמת הבורא ית' על דרך הוי אשור שבט אפי ומטה הוא בידם זעמי בגוי חנף אשלחנו ועל עם עברתי אצונו. או יאמר כל דבר יש לו סבה חייבתו וגם מה שיאריך ה' ית' לרשע הסבה היא שישאירנו <b>ליום רעה</b> ואין הדבר לטובתו רק כדי שתפול עליו רעה גמורה כפי מה שתגזור חכמתו ית'.
<h3>פסוק ה</h3>
אמר כי האיש שהוא <b>גבה לב</b> הוא <b>תועבת ה'</b> והוא ראוי ש<b>לא ינקה</b> רק שיענש <b>יד ליד</b> כלומר מיד.
<h3>פסוק ו</h3>
אמר כי האיש המתנהג בשתי מדות אלו והם <b>חסד</b> ו<b>אמת</b> ראוי הוא שיכופרו לו עוונותיו והענין שלא יתנהג בקו הדין עם האנשים רק יתנהג עמהם במדת החסד שהוא מוותר להם ממה שיחייב הצדק והמשפט. <b>ואמת</b> כלומר שיהיה אמתי בכל דרכיו ויתרחק מן השקר וידבק במדת האמת. ואפשר שרוצה במלת <b>אמת</b> שתהיה לו אמונה אמיתית ואיש אשר אלה לו ראוי ש<b>יכופרו עוונותיו</b> כי אחרי שהוא עושה חסד עם הבריות הוא ראוי לחסד אלהי ואחרי שידבק באמת ותהיה לו אמונה טובה ראוי שיכופרו עוונותיו.
<b>וביראת ה' סור מרע</b> כלומר כשתהיה באיש יראת ה' גורמת לו שיהיה סר הרע ממנו. ויהיה <b>סור</b> מקור וענין שלא יחול עליו רע בהיותו ירא ה'. או יאמר כי יראת ה' שתהיה באיש גורמת לו שיסור מדרך רע או מעשות רע. או יאמר <b>וביראת ה' סור מרע</b> כלומר לא תהיה מניעתך מעשות הרע כדי להתרצות לאנשי דורך וכדי שלא יגיע לך רע מצד שופט או מלך או כדי להקרא חסיד ויבטחו בך אנשי דורך ויועילוך רק בעבור היות יראת ה' על פניך סור מעשות רע והענין שאם היה מזדמן לך לעשות רע בלא עונש מושל ומבלתי שתפחות בו מעלתך סור מעשות הרע בעבור מורא ה' ית' המשקיף על הנסתר והנגלה.
ואפשר שיהיה <b>סור</b> פעול כמו וסורי בארץ יכתבו ואומר בעבור יראת ה' תהיה נצול מן הרע שלא יגע בך כי <b>ברצות ה' דרכי איש גם אויביו ישלים אתו.</b>
<h3>פסוק ז</h3>
אמר <b>כי ברצות ה' דרכי איש</b> והוא שיהיו דרכיו רצויים לפניו ית' אין לומר שאנשי העולם בכלל יתנהגו עמו בשלום אלא אפילו <b>אויביו</b> ומבקשי רעתו <b>ישלימם</b> ה' <b>עמו.</b> או יאמר כי בעשות האדם מעשים שיהיו רצויים לאל ית' האיש שהוא על זה התואר הוא מסבב בפעולתו זאת שאויביו יהיו שלמים עמו כענין וראו כל עמי הארץ כי שם ה' נקרא עליך ויראו ממך.
ואפשר שכוון לומר כי בהיות האיש שלם עד שדרכיו יהיו רצויים לאל ית' לא די שהכחות שכליות יפעלו פעולות אנושיות אלא שאף אויביו והם הכחות החמריות יהיו סרים אל משמעת השכל ותהיה תכלית כל פעולותיהם מה שיביא אל חכמה ושלימות.
ואחרי שהזכיר כי <b>ברצות ה' דרכי איש</b> בעבור צדקתו <b>גם אויביו ישלים אתו</b> אמר <b>טוב</b> הוא לצדיק ה<b>מעט</b> שיהיה לו בקנותו אותו בדרך <b>צדקה מרוב תבואות</b> שיהיו לו <b>בלא משפט</b> ולא יוכל האדם על רוב התבואות כי אם ברצון האל ית'. כי <b>לב</b> ה<b>אדם יחשב דרכו וה' יכין צעדו.</b> ולא די שהאנשים בכלל הם תחת הרצון האלהי' וגזרתו כי <b>קסם</b> נתון <b>על שפתי מלך</b> כלומר גזירה עליונה נתונה על שפתי המלכים ברצות האל להטותם לדרך מן הדרכים וברצותו לעשות <b>משפט</b> מן המשפטים <b>לא ימעל פיו</b> כלומר לא יסור מן הרצון האלהי אם ישים לבו אליו כי לפעמים כל אדם יפעל לפי בחירתו הנתונה לו ולפעמים ישלול ה' ית' הבחירה מן האדם ויתנועע האדם לפי הרצון האלהי. והכל בחכמה ממנו ית' ואנחנו נסכל אופני החכמה ההיא והוא שרמז באמרו <b>פלס ומאזני משפט לה'</b> כלומר כל מה שתראה מפעולות האל ית' הם דברים שקולים בפלס חכמתו ובמאזני ידיעתו אשר נשגבו מהשיג דעותינו אליהם והסבה שהוא ית' ישנה ברצונו בחירות האנשים ויוכל על זה כי <b>מעשהו כל אבני כיס</b> כלומר הוא הוא אשר ברא הכל וסדר כוחותיהם אשר בו יפעלו והכל תחת חכמתו ויכלתו ורצונו שהם בו דבר אחד. ולא תחשוב שאחת מגזירותיו תהיה שלא בצדק על צד הרצון בלבד כי הכל בצדק גמור אלא שלא נוכל לשער להשיג אמתת הצדק ההוא להפלגתו <b>כי תועבת מלכים</b> שהם בשר ודם <b>עשות</b> ה<b>רשע</b> בעבור שב<b>צדקה יכון כסא</b> כל שכן שהרשע הוא תועבה בחוק מלך מלכי המלכים ית' שמו.
<h3>פסוק ח</h3>
אמר כי ה<b>מעט</b> מהממון שיהיה לאיש וקנה אותו ב<b>צדק</b> וביושר הוא יותר <b>טוב</b> לו משיהיו לו <b>רבוי תבואות</b> בעול ובגזל <b>בלא משפט.</b> ואפשר שכוון החכם הזה לומר כי המעט מן החכמה שיקנה האדם ובתנאי שיקח אותה בצדק וביושר בהקדים הצעותיה ובלמידת מונחיה והקדמותיה הוא יותר טוב ויותר מועיל מרוב תבואות בלא משפט. כלומר מי שילמוד רבוי חכמות ולא ילמדם על סדר כי למוד החכמות שלא על הסדר הוא סבה שלא תתקיים החכמה ההיא בו ולא ידענה על אמתתה כי קניית החכמה צריך תנאים להקדים מה שראוי להקדים ולאחר הראוי לאחר וללמוד ההצעות והמושכלות הראשונות אשר לכל החכמה מן החכמות וזה מבואר.
ואפשר שרצה לומר <b>טוב מעט בצדקה</b> כלומר טוב המעט מן הממון שיהיה לאיש בעיר או במדינה המתנהגת בדרך הצדק והיושר משיהיה לו <b>רוב תבואות בלא משפט</b> כלומר רבוי ממון בארץ שלא ימצא שם משפט ולא תלקח הנקמה מהרשעים כי המעט שיהיה לו בארץ בעלת צדקה יתקיים בידו ורבוי הממון שיהיה לו בארץ אשר בה אנשים רשעים ילקח ממנו ממונו ואפשר שיהיה הממון סבת מותו.
<h3>פסוק ט</h3>
אמר כי ה<b>אדם</b> ראוי ש<b>יחשוב</b> ב<b>לבו</b> הדרך שהוא ראוי לדרוך בו וישתדל בכל מאמצי כחו ולא יתרשל ומן השמים יסייעוהו להביא מחשבתו אל הפועל. וכוון לומר שאין ראוי לו לאדם להתרשל על ענייני מחייתו ולומר בלבו כי מן השמים ימציאו טרפי אף אם אתרשל. או יאמר כי האדם חושב בלבו הדרך שהוא חושב לדרוך בו אמנם <b>ה'</b> ית' ה<b>מכין צעדו</b> וילך בדרך אשר ירצה ה' ית' ולא בדרך אשר כוון ללכת בה. וזה הוא משל כולל לכל ענייני העולם כי האדם יכוון לעשות מעשה מן המעשים וסופו לעשות מה שיגזור האל ית'.
ויש מפרשים <b>וה' יכין צעדו</b> כלו' ה' ית' הוא אשר סדר ענייני בני אדם וקשר אותם בצבאות השמים ואך בצלם יתהלך איש בלכתם ילכו ובעמדם יעמודו ותהיה תנועת השפלים כפי המחברות העליונות ולכן כפי מה שהכין ה' צעדו של איש כך יצטרך ללכת בעניינים השפלים שתחת השמש בלבד. אמנם רשות ביד כל אדם לבחור לו דרך טוב ודרך רע במעשיו ואין שם כופה שיכריחנו לאחוז אחד משני הדרכים רק הכל תלוי בבחירתו. ולכן הוא מזומן אל הגמול והעונש.
<h3>פסוק י</h3>
אמ' דרך חכמי המזלות והרודפים אחר משפטי הכוכבים כשירצו לכוון מלאכתם בענין שלא יחטיאו כונתם יחקרו בשכלם ועם הכלים העשויים לכך לדעת המזל הצומח ובעל השעה והכוכב המושל ביום ובזה העניין יתבארו אליהם משפטי הדבר אשר יכוונו אליו. וקרא החכם הזה המזל הצומח והכוכב המושל ביום ובעל השעה <b>מלך.</b> ואמר כי ה<b>קסם</b> והוא חכמת משפטי הכוכבים והם בעת שתעשה <b>על פי המלך</b> והוא המזל הצומח והכוכב המושל ביום ההוא או בעל השעה ההיא. אז תורה הוראה אמתית במה שתשפוט מפני שהוא נעשת על דרך אמתי ולפיכך באותו משפט שיגזור בעל הקסם <b>לא ימעל פיו</b> כלומר לא ישקר על הרוב במה שיגזור. ואמר זה להוציא מלב הפתאים שבודים מלבם קסמים בלתי אמיתיים וישפטו משפטי הכוכבים בעניינים כוזבים כגון אותם שחושבים שם האיש ושם אמו ויאמרו מתוך הדבר ההוא מזל איש פלוני הוא כך וכן יארע לו מקרה פלוני וכן מלאכת הנקודות שישפטו כפי הוראת הצורות ההם והיא מלאכה כוזבת על הרוב וכיוצא בהם.
או יהיה אמרו <b>קסם על שפתי מלך</b> בענין זה כלומר כשיתחברו שני עניינים במשפט איש האחד שיורה עליו הקסם. והשני שהמלך גם כן יגזור על האיש כפי מה שיורה הקסם או הגזירה ההיא <b>לא תמעל</b> ולא תשתנה. ובא להודיע כי אם יגזור המלך במיתת איש ולא יורה כן הקסם ר"ל משפט הכוכבים אז תמעל ותכזב גזירת המלך והענין שלא תתקיים גזירתו רק בעת שיורה הקסם גם כן ויהיה <b>על</b> במקום הזה במקום עם. או יהיה <b>על</b> כמשמעו ור"ל ה<b>קסם</b> גרם וצוה <b>על שפתי מלך</b> שיגזור וכשיתחברו שניהם על משפט האיש לא יכזבו.
או יאמר כי <b>שפתי המלך</b> הם לדמיון משפטי הכוכבים הנקראים <b>קסם</b> וכמו שיחול על האדם מה שנגזר עליו מפאת מערכת כוכבי מולדתו ולא ישקר הקסם ההוא כן שפתי המלך והם דברי פיו קיימים וחזקים לדמיון הקסם וכשיגזור המלך גזירה על האיש לא יחל דברו ככל אשר יצא מפיו יעשה. וכאילו בא החכם הזה להזהיר בני אדם שלא יקציפו המלך כי מה שיגזור המלך עליהם יהיה קיים כאילו נגזר מצד הקסם.
ואפשר שיהיה ביאור הפסוק כן אמר לא תחשוב שה<b>קסם</b> ר"ל משפטי הכוכבים יהיה דבר זולת רצון ה' ית' שמו שהוא מלך מלכי המלכים כי הוא ית' צוה ונבראו ויעמידם לעד לעולם חוק נתן ולא יעבור וכל מה שיחייב הקסם הוא גזירת המסבב הראשון ית' ינהיג המציאות כחפצו כי מעשי ידיו כולם ולפיכך אמר כי הקסם יתנהג על פי מלך מלכי המלכים כי צבאות השמים הם משרתיו עושי רצונו ובכל משפט ומשפט שיגזרו צבאיו השמים אין בהם ש<b>ימעל פיו</b> כלומר שישנה רצון ה' ית' וימרה מצות פיו כי הגלגלים וצבאותיהם הם כלי ינהיג ה' ית' בו המציאות ולא יעשו רק מה שכוון מן החכמה העליונה אשר אין להרהר אחריה.
<h3>פסוק יא</h3>
ידוע כי <b>פלס</b> ו<b>מאזנים</b> הם שמות מונחים לכלים עשויים להעלות בהם הדברים הנשקלים במשא ובמתן בני אדם והפלס הוא כמטיל ברזל שמתקנים אותו לשקול בו המשקלים גדולים והמאזנים הוא כלי למשקלים הקטנים. ואבני כיס הם לשקול כנגדם הדברים הנמכרים שהאדם מדקדק עליהם מהם ככר ומהם חלק ככר מהם ליטרא ומהם חלק ליטרא מהם אונק' ומהם חלק אונק' וקראם <b>אבני כיס</b> כלומר אבנים לדעת בהם השיעור והחשבון ויהיה ביאור <b>כיס</b> חשבון מן במכסת נפשות תכוסו על השה ולפי שהיושר הידוע בהשואה בין בני האדם הוא זה המשיל בו החכם הזה דרכי האדם והנהגת ה' ית' לברואיו שיחשבו עליה רבים מעמי הארץ מה שהוא שקר לפי שמצאו אצל בחינתם יתרון לזה על זה עד שייחשו זה אם למיעוט השגחה אם לרוע הנהגה אם לחוסר ידיעה ואלו השיגו הענין לפי בחינת המציאו הנמצא כולו ידעו שהכל עשה ועושה על סדר והנהגה הן הדברים הגבוהים הן הדברים השפלים והוא מה שאמר <b>פלס ומאזני משפט לה' מעשהו כל אבני כיס</b> רצה בו פלס משפט ומאזני משפט לה' ובא <b>משפט</b> הנה במקום יושר כמו שבא יכלכל דבריו במשפט <b>ופלס ומאזני משפט</b> במקום הזה נאמרים על חכמת ה' ית' שהוא רצונו שגזר להיות שם נבראים שהם צורות נפרדות מחומר ונבראים מורכבים מחומר ונבראים שהם מורכבים מנושא וצורה והם קיימים ולא משתנים מורכבים מחומר וצורה שהם משתנים מצורה אל צורה. וכל נברא מהם השיג לפי מה שהוא לפי טבע מציאותו הגדול לפי גדלו והקטן לפי קטנו והכל מחסד ה' ית' ולרצונו וחפצו ממציא לכל כפי הראוי לו לפי חמרו ומה שחסר למי שחסר הוא לפי טבע ההעדר הדבק אל החומר המשתנה שנדבק אליו בהכרח המציאות ההוא ובבחינת האמת אין שם חסרון ומה שהעדיף המעדיף מהם אין שם רק דמיון גמור כי אין התוספת ההוא שלימות ואולי הוא חסרון לסכלות בעליו לא העדיף המרבה והממעיט לא החסיר הכל יוצא כפי יושר הפלס והמאזנים הישרים שהם לה' ית'.
או כוון בפסוק הזה לומר כי לבורא ית' יש פלס ומאזנים עשויים על דרך היושר כדי לשפוט בהם בני אדם ולשקול מעשיהם והענין שלא יחשבו האנשים שלא יענשו בעבור רשעם כי כל מעשה האלהים יביא במשפט על כל נעלם אם טוב ואם רע כדי לגמול טוב על מעשה הטוב ורע על מעשה הרע ואמר על דרך הרחבת הלשון כי יש לה' ית' פלס ומאזנים של משפט והמכון הוא שה' ית' ישפוט בני אדם על קו המשפט כפי מה שתגזור חכמתו ית' ואנחנו נסכל אופני החכמה ההיא.
ואמרו <b>מעשהו כל אבני כיס</b> כלומר כי הוא ית' גלוי לפניו חשבון המעשים הטובים והרעים וכפי ערכם יהיה הגמול והעונש וקרא <b>אבני כיס</b> האבנים או הפרוטות אשר בהם יחשב האדם חשבונותיו ואמר כי מעשהו הם האבנים אשר עמהם ישים האדם חשבונותיו ואם כן אין ספק כי ידע לכוין חשבונות המעשים הטובים והרעים ואמר כן על צד הרחבת הלשון. או יאמר מעשה ידיו הם המשקלות אשר ישימו בכף מאזנים לשקול כנגדם הדברים הנשקלים ואם כן לא נעלמה מעיני ידיעתו שקילת הזכיות והחטאים.
<h3>פסוק יב</h3>
אמר כי <b>תועבת מלכים</b> היא <b>עשיית</b> ה<b>רשע</b> בעבור שעם הרשע יהרוס מלכותם כי בצדקה והוא היושר שהוא הפך הרשע יכון כסא ממלכתם ולכן הדבר החביב בעיניהם הוא הצדק. ואפשר שקרא החכם הזה <b>מלכים</b> הכחות השכליות שהמכוון מהם הוא שימלוכו ויעביד תחתם הכחות הגשמיות כי לא נמצאו רק לרקחות ולטבחות ולאופות אל החלק השכלי אשר בו נתעצם האדם.
ואמר כי תועבת הכחות השכליות הוא עשיית הרשע ורשע כולל כל העמל שיעמול האדם בקניינים הזמניים שהם תחת השמש ונתן הסבה בזה ואמר <b>כי בצדקה יכון כסא</b> כלומר ביושר והוא העמל במה שהוא למעלה מהשמש יכון כסא הכח השכלי כלומר הוא סבת הצלחתו וקיומו שלא יכרת מארץ החיים רק יהיה כסאו כשמש נגד ה' ית'. ובעבור שהזכיר <b>כי בצדקה יכון כסא</b> סמך לו <b>רצון מלכים שפתי צדק.</b>
<h3>פסוק יג</h3>
אמר כי האיש שיהיו לו <b>שפתי צדק</b> שלא ידבר כי אם ביושר ושלימות הוא רצוי ונאהב אל המלכים בהיות המלכים מתנהגים על פי הצדק. ומי שהוא <b>דובר</b> דברים <b>ישרים יאהב</b> אותו ה' ית' או כל אחד מהמלכים.
ובעבור שהזכיר כי דרך המלכים לאהוב דובר ישרים יש לזרז האנשים להיות ישרים סמך אל זה <b>חמת מלך מלאכי מות</b> להעיר האנשים שלא יביאו עליהם חרון אף המלך בסכלותם כי חמת מלך מלאכי מות כמו שיזכיר.
<h3>פסוק יד</h3>
אמר כי בזמן שיחרה אף המלך או השליט על איש מן האנשים ישלח משלחת מלאכי רעים והטעם שישלח ביד עבדיו להמיתו או לייסרו וקרא הממיתים או המייסרים במצות המלך <b>מלאכי מות</b> כלומר שלוחים וממונים להמית. והזכיר זה החכם כי לפעמים תעלה חמת המלך עד שיצוה להמית איש ויזדמן שיהיה שם איש חכם והוא בחכמתו יכפר חמת המלך כלומר ישכך חמתו. והכינוי במלת <b>יכפרנה</b> שב אל החימה. או יאמר ואיש חכם יכפר בעד המיתה או תהיה חכמתו כופר מיתת האיש ההוא.
<h3>פסוק טו</h3>
אחרי שהזכיר חמת מלך מלאכי מות אמר כמו שבעת חמת המלך ישלח מלאכי מות כן <b>באור פני</b> ה<b>מלך</b> ישלח מלאכי <b>חיים.</b> ומלת <b>באור</b> מקור כמו כמות אדם רשע. והטעם כי בעת שיאיר המלך פניו אל האיש אז ידמה אל האיש ההוא שמצא חיים. <b>ורצונו כעב מלקוש</b> כלומר בעת שיראה המלך רצון טוב אל האיש הוא דבר רצוי ונאהב בעיניו כעב מלקוש אשר ייחלו לו בני אדם. או המשיל נדבת יד המלך לעב מלקוש.
ואחרי שהזכיר כי באור פני מלך חיים סמך אליו <b>קנה חכמה מה טוב מחרוץ</b> כלומר לקנות חכמה אשר באמצעותה האיר פני מלך אליך הוא <b>טוב מחרוץ וקנות הבינה נבחר מכסף</b> כי באמצעות החכמה והבינה תהיה מסילת הישרים ישרה לסור מדרך רע ולא יקל בעיניך זה כי מי ש<b>נוצר דרכו</b> בסורו מדרך רע הוא ש<b>ישמור נפשו</b> ולא יהיה מכת עוזבי החכמה שיבטחו בגאותם הגורם להם שבר כי <b>לפני שבר גאון.</b>
<h3>פסוק טז</h3>
אמר כי לקנות ה<b>חכמה</b> הוא טוב לאיש מלקנות ה<b>חרוץ</b> והוא הזהב היקר ולקנות ה<b>בינה</b> הוא יותר <b>נבחר</b> מן ה<b>כסף</b> וזה כי בחכמה ובבינה ימצא האדם הזהב והכסף וכל קנייני העולם ובהם יכובד האדם והם הסולם לעלות אל ה' ית' ובהם תתקן עבודת ה' ית' על אמיתתה כי אם אין חכמה אין יראה אין חכמה ואין בור ירא חטא ולא עם הארץ חסיד ובהם יישירו בני אדם לעבודת ה' ית' מה שאין כן בקניין הזהב והכסף כי הם כמעט סבה לאבדן הנפש והגוף לבד אל השרידים אשר ה' קורא אשר הזהב והכסף הוא כלי להם יקנו בו החכמה ועליהם נאמר עטרת חכמים עשרם.
מצורף אל זה שהזהב והכסף וכל העמל שהוא תחת השמש הם הבל ורעות רוח ודמיון מכזב ואין להם השארות וקיום. אמנם החכמה והבינה הם קניינים חזקים לא ישללם שולל. ובעבור היות החכמה רומזת אל החכמה האלהית והבינה רמז אל החכמה הלימודית אמר על החכמה האלהית למעלתה שהיא טובה מן הזהב היקר. ועל החכמה הלימודית אמר שהיא נבחרת ויקרה יותר מן הכסף לרמוז כי ערך החכמה האלהית אל החכמה הלימודית כערך הזהב אל הכסף.
או יאמר קניית החכמה הוא טוב בהפלגה והיא הפעולה הנאותה לעשות מן הזהב כלומ' במה הוא טוב בהפלגה לקנות מן הזהב שיהיה לאיש החכמה ולא יקנה ממנו קנייני העולם השפל. וכן קניית בינה הוא הדבר הנבחר מן הכסף כלומר טוב הוא לאדם שישים תכלית כספו לקנות בו הבינה ולא זולתו מהבלי העולם.
<h3>פסוק יז</h3>
אמר כי ה<b>מסלה</b> שידרכו בה הישרים היא דרך טובה כי תמיד יכוונו <b>לסור</b> מדרך <b>רע</b> או מעשות רע. ומי שרוצה <b>לשמור נפשו</b> מרע הוא יבחן הדרך שהוא הולך בה ואם היא דרך טובה ילך בה ואם לאו יחדל כענין חשבתי דרכי ואשיבה רגלי אל עדותיך.
<h3>פסוק יח</h3>
<b>לפני</b> אמר כי לפני בוא ה<b>שבר</b> אל האיש יקדם לו הגאות כטעם לפני שבר יגבה לב איש. וטרם בוא ה<b>מכשול</b> יגבה <b>רוחו.</b> והטעם כי תכף היות הגאון אל איש יבוא השבר אחריו ותכף היות בו גובה רוח יבואנו המכשול והוא עונש אלהי שיחול עליו.
ואחרי שהזכיר כי לפני בוא השבר תקדם הגאוה אמר <b>טוב</b> להיות <b>שפל רוח את ענוים מחלק שלל את גאים</b>
<h3>פסוק יט</h3>
אמר כי טוב הוא לאיש להיות <b>עניו ושפל רוח</b> ולהתנהג בענוה ובשפלות הרוח <b>עם</b> אנשים <b>ענוים</b> מלעמוד בשררה וגדולה <b>ולחלק שלל עם</b> אנשים <b>גאים</b> והסבה ידועה כי עם הענוים ילמד חכמה ומוסר ויישירו אותו לעבודת האלהים ויקרבוהו אל הטוב וירחיקוהו מן הרע אמנם עם הגאים לא ילמד רק פחיתות מדות וקצור בעבודת ה' ית'.
ובהיותו <b>שפל רוח</b> ומתנהג עם הענוים הוא יהיה <b>משכיל על</b> ה<b>דבר</b> שיצטרך לעשותו ואם יהיה <b>בוטח בה' אשריו</b> כי לא יצטרך להשכיל על דבר כי הוא ית' יבחר הטוב לו. <b>ולחכם לב יקרא נבון</b> ויהיה מפורסם בחכמתו ובעבור <b>מתק שפתים</b> שיהיה לו <b>יוסיף לקח</b> והיא החכמה והשכל בבעליו יהיה <b>מקור</b> שימשך ממנו <b>חיים</b> ו<b>מוסרי</b> הכסילים הם מוסרים של <b>אולת.</b> ומדרך החכמה שהשכל אשר נשרש בלבו <b>ישכיל פיהו ועל שפתיו יוסיף לקח</b> והלקח טוב והשכל הנובעים מפיו הם <b>צוף דבש ואמרי נועם מתוק לנפש ומרפא לעצם.</b> וסמך אל זה <b>יש דרך ישר לפני איש ואחריתה דרכי מות</b> לרמוז שלא יבטח האדם בשכלו ובחכמתו רק יבטח בה' וישען באלהיו שיבחר לו הטוב בעולמו ולנפשו.
<h3>פסוק כ</h3>
אמר כי האדם שלא יעשה דבר עד שיתבונן ו<b>ישכיל</b> אם הוא טוב ואם רע. ואם יראה שהדבר ההוא אשר ירצה לעשותו הוא טוב יעשהו ואם לאו ימנע ממנו <b>ימצא טוב</b> כלומר מדרכו שימצא טוב ותבואתו טובה מן המעשה ההוא על הרוב. אמנם מי שהוא המאושר על הכל שמעשהו יצלח לעולם הוא ה<b>בוטח בה'.</b> וזה כי החכם שהוא מתבונן בחכמתו על מה שיעשהו לפעמים יבוא אליו דבר מסופק שיש בו סבות מראות שהמעשה ההוא טוב ויש סבות מראות ההפך ויעלם מן האדם הדרך הטוב ולא יצא מעשהו אל השלימות. אמנם הבוטח בה' שיבחר לו הדרך הטוב אליו הוא המאושר אשר יצלח לעולם.
או יאמר מי שהוא מתבונן על דבר שימצאהו טוב ונאות כדי לעשותו ובוטח בה' ית' שיסייעהו ויסכים הדבר לידו <b>אשריו</b> ובא להודיע כי היות האדם מתבונן על הדבר בלבד לא יספיק אם לא יבטח בה' ית'.
<h3>פסוק כא</h3>
בעבור שהנחנו במה שקדם כי <b>חכם</b> יקרא מי שנכנס באלהיות ונבון יקרא בעל הלימודים נצטרך בהכרח לפרש הפסוק בענין זה. <b>לחכם לב</b> כלומר להגיע האדם אל מעלה רמה שיהיה ראוי בעבורה שיקרא חכם לב בעבור מה שהשיג מחכמת האלהות הנקראת חכמה במוחלט צריך שיקרא <b>נבון</b> תחלה כלומר צריך שיהיה בקי בחכמת הלימודים הנקראת אמרי בינה והוא יקרא נבון והענין שצריך ללמוד תחלה הלמודיות שמחדדות השכל והם סולם לעלות אל הטבעיות והאלהיות.
<b>ומתק שפתיו יוסיף לקח</b> כלומר כי האדם הנכסף אל החכמה ויש לו מתק שפתים והוא עריבות השאלה מגדולי החכמה לשאול דרך מוסר ובענין שלא יקוצו בשאלתו הוא <b>יוסיף לקח</b> כלומר יוסיף שכלו ליקח מן החכמה. או יאמר כי המלמד שיש לו מתק שפתים ויודע להבין לתלמידיו דברי החכמה לרוב עריבות דבריו הוא יוסיף לקח בלב התלמידים.
<h3>פסוק כב</h3>
אמר כי השכל שיהיה באיש הוא מקור שנובע ממנו חיים זמניים ונצחיים לו ולזולתו כי באמצעות השכל יפרע חובות ה' ית' עליו וידבק באלהיו ויישיר זולתו אל ההצלחה האמתית אשר היא חיים למוצאיה בזה ובבא והמשילו למקור מים חיים אשר לא יכזבו מימיו.
<b>ומוסר אוילים אולת</b> כלומר כי אפילו המוסר של אוילים איננו מוסר של חכמה רק מוסר של אולת וכל שכן דבריהם שהוא אולת.
<h3>פסוק כג</h3>
אמר כי <b>לב</b> האיש ה<b>חכם</b> או הלב החכם מתוך שהלב הוא מקור הכחות כולם כשתהיה החכמה נשרשת בלב יראו סעיפיה בלשון וידבר דברי פיו בהשכל ובחכמה ועם כל זה <b>על שפתיו יוסיף לקח</b> כלומר יעוררהו ללמוד מן החכמה עד שידע לדבר בה עם אנשי החכמה.
ופי' <b>לקח</b> חכמה שהיא מלקוח החכמים. ואמרו <b>ועל שפתיו יוסיף לקח</b> סובל שני פירושים אם שיאמר כי ישים בשפתיו מן החכמה שיעור גדול ילמד בה הראויים אליה אם שיאמר ישים שפתיו שואלים גדולי המעלה ללמוד מחכמתם. וזה מה שרצה באמרו <b>יוסיף לקח</b> כלומר יוסיף ליתן להם זאת המעלה ליקח וללמוד חכמת זולתו.
<h3>פסוק כד</h3>
אמר כי המאמרים הנעימים שיאמרו בחכמה ובנחת ובנעימות הם לדמיון <b>צוף דבש</b> שהוא <b>מתוק</b> אל ה<b>נפש ומרפא לעצם</b> כלומר הם תועלת לנפש ולגוף כי בדברים הערבים תהיה הישרת בני אדם לעבודת ה' ית' והלמוד בחכמות ועל זה אמר <b>מתוק לנפש.</b> והיותם <b>מרפא לעצם</b> והוא הגוף זה מבואר שדבריהם הערבים תשוך חמת האנשים וידריכו בני אדם אל הטוב וירחיקום מהרע.
ואפשר שענין הפסוק כן שהוא אומר כי ה<b>צוף</b> הנוטף מן הדבש של <b>אמרי נועם</b> הוא <b>מתוק לנפש ומרפא לעצם</b> לא צוף הדבש שיעשוהו הדבורים.
<h3>פסוק כה</h3>
אמר כי לפעמים יהיה <b>דרך</b> מן הדרכים <b>ישר לפני איש</b> ויבחרהו לדרוך בו כדי להתרחק מן הרע וימצא לבסוף ש<b>אחרית</b> הדרך ההוא מביא האדם אל ה<b>מות.</b> וכוון במאמר הזה להודיע שאין לו לאדם לסמוך על דעתו בבחינת הטוב והרע רק יקבל עצה מן החכמים כי החכם שבאנשים צריך לעצה.
או ר"ל שצריך האדם שלא ילך אחר דעתו וסברתו במה שאין השכל האנושי מגיע אל החקירה בו. אמנם צריך שיסמוך אל הקבלה ואל דברי התורה והנביאים בדברים שהם מעמד שכל. כי יש סברה שתהיה ישרה לפני איש מאנשי העיון לקוצר שכלו וכשיתבונן בה המבין ימצאנה דורכת דרך המות כלו' ימצאנה שהיא אמנה נפסדת וסברה כוזבת גורמת אבדן הנפש.
ובעבור שהזכיר למעלה מזה <b>לב חכם ישכיל פיהו</b> וכן <b>צוף דבש אמרי נועם</b> וכו' שהם שבח הדברים הנאמרים דרך שכל וחכמה הזכיר עתה הדברים אשר לפחיתותם גורמים היזק ואמר כי כל העמל וההיזק שיבא על האדם הוא במה שיחטא הוא בעצמו על נפשו בדברי פיו והוא אמרו <b>נפש עמל עמלה לו</b> במה שחטא <b>עליו פיהו</b> ומדרך <b>איש בליעל</b> שהוא <b>כורה רעה ועל שפתיו</b> דבריו שהם מזיקים <b>כאש צרבת.</b> וכן <b>איש תהפוכות ישלח מדון</b> בדבריו וה<b>נרגן</b> בדברי רכילותו <b>מפריד אלוף.</b> וכן <b>איש חמס יפתה רעהו והוליכו בדרך לא טוב</b> ויש שיקרוץ בשפתיו ולא יוציא הרע שבלבו בדבור והוא אמרו <b>עוצה עיניו לחשוב תהפוכות קורץ</b> ב<b>שפתיו</b> ולא תחשוב שהוא עושה היזק מועט כי הוא <b>כלה רעה</b> כלומר בקריצת שפתיו לפעמים גמר הרעה עד תכליתה. ואלה הם דרכי הרשעים שלא יחצו ימיהם. אמנם <b>עטרת תפארת</b> היא ה<b>שיבה</b> מפני שמורה שבעליה דרך <b>דרך</b> ה<b>צדקה.</b>
<h3>פסוק כו</h3>
פועל חולף על משקל אכל ופי' המלה כמו חטא. ויהיה ביאור הפסוק כן <b>נפש עמלה</b> היא גרמה לו ה<b>עמל</b> במה שחטא עליו <b>פיהו</b> כלומר שהזיקו לו דברי פיו והוא דומה בעניינו לפסוקים הקודמים שהם מדברים במה שגורם האדם לנפשו מן הטוב בשכלו ומן הרע בסכלותו ורוע דבריו באמרו לב חכם ישכיל פיהו ועל שפתיו יוסיף לקח. צוף דבש אמרי נועם וכהם רבים ופירשנו במקום הזה במה לפי הענין כי למלה הזאת עניינים רבים ומהם זה.
<h3>פסוק כז</h3>
אמר כי ה<b>איש</b> ה<b>בליעל</b> לא די שהוא עושה הרעות הבאות לידו בלא עמל ויגיעה אלא שהוא חופר וחופש בקרקעית האדמה על דרך משל למצוא הרעה הטמונה בקרבה. והענין שהוא יחפש אחר הרע ויתחכם ויעמיק במחשבתו לעשותו. <b>ועל שפתיו כאש צרבת</b> כלומר כי הדברים שידבר בשפתיו הם בוערים כמראה הלפידים ילהיבו לב שומעיהם. ופי' <b>צרבת</b> שריפה כמו ונצרבו בה כל פנים. צרבת השחין היא.
ואם יהיה <b>כורה</b> מן ויכרה להם כרה גדולה יכרו עליו חברים יאמר כי האיש הבליעל מזונו הוא עשיית הרעה.
<h3>פסוק כח</h3>
אמר כי האיש שהוא בעל <b>תהפוכות</b> שהוא מתהפך מדעת אל דעת תמיד שאין דעתו מיושבת. או שהוא הפך מן האנשים הטובים והישרים הוא יגרה המדון והוא הריב בינו ובין זולתו. וזה כי הפוך המדות שיהיה באדם יביאהו לריב עם האנשים.
<b>ונרגן מפריד אלוף</b> כלומר כי גם בעת שיהיה האדם שלם במדותיו ולא יהיה איש תהפוכות שיהפוך מדותיו יביאוהו לריב עם האנשים אם יזדמן שיהיה שם נרגן והוא הרכיל המשלח מדנים בין אחים הוא יפריד בין אלוף לאלוף כלומר בין ריע לריע.
<h3>פסוק כט</h3>
אמר כי האיש שהוא בעל <b>חמס</b> שחומס נפשו ונפש זולתו לא די שהוא חומס נפשו ויגרע ממנה שארה כסותה ועונתה אלא שהוא <b>מפתה</b> ומסית <b>רעהו</b> ומוליך אותו <b>בדרך לא טוב</b> כי כמו שלא יחוש על נפשו לשלחה מתוך ההפכה כן לא יחוש על נפש זולתו וקל בעיניו הדריכו האנשים בדרך רע והוא הגדול שבחטאים מפני שחטאו יכפל בהכפל המעשים הרעים אשר יעשום אותם שלמדו הרע ממנו.
<h3>פסוק ל</h3>
אמר כי האדם שהוא <b>עוצם עיניו</b> כדי להסיר מלבו ענייני העולם בעבור שיוכל להתבודד ולהעמיק <b>לחשוב</b> דברי <b>תהפוכות</b> וכן האיש הק<b>ורץ</b> ב<b>שפתיו</b> ומודיע הדבר אשר איננו ראוי שיאמר ברמז במקום שלא יוכל להודיע הדבר בגלוי <b>כלה רעה</b> כלומר הוא עושה הרעה כולה ולא יחשוב בעבור שלא דבר הדבר בגלוי שלא הגיע לתכלית הרעה ולפיכך אמר <b>כלה רעה</b> כלומר ישלים לעשות הרעה. ויש מפרשים <b>עוצה</b> כמו קורץ בעיניו ועניינו הרמז. ופירוש <b>קורץ</b> מן קרץ מצפון בא בא שעניינו החתיכה והוציא הרמז שיהיה בשפתים בלשון חתיכה לפי שבעת שירצה האדם לרמוז בשפתיו הוא נושך שפתיו בשניו. או יהיה <b>קורץ שפתיו</b> הולך רכיל בשפתיו שהוא רומז הרכילות בשפתיו. וכן לא הלך רכיל תרגומו לא תיכול קורצין.
<h3>פסוק לא</h3>
אמר ה<b>שיבה</b> אעפ"י שמאסוה העלמות ובחורי חמד לפחיתותם היא <b>עטרת</b> של <b>תפארת</b> לבעליה מפני שהיא לא תמצא רק <b>בדרך צדקה</b> והענין שלא יגיעו לשני השיבה רק האנשים הצדיקים העושים צדק לנפשם ולזולתם. כי הרשעים שהם בהפך הצדיקים בעבור רשעם לא יחצו ימיהם כי הם יפעלו הרע לנפשם ולזולתם ומתוך כך יהרגו מיד אויביהם או יענשו מצד המושלים ומנהיגי המדינות. ואם כל זה לא יהיה יחול עליהם העונש האלהי ויאבדו מתוך הקהל ולא יגיעו לשני השיבה. ולפיכך אמר כי השיבה היא <b>עטרת תפארת</b> לבעליה מפני שהיא מעידה שבעלה הלך בדרך הצדק. מצורף אל זה היות שני השיבה השנים אשר יגער האדם בתאוות הזמן ויתקררו התאוות הגופניות ויתקרב האדם אל האלהים. ואל זה כוון באמרו <b>בדרך צדקה תמצא</b> כלומר השיבה היא עטרת של תפארת לפי שעמה ידרוך האדם בדרך היושר והצדק ולא ילך אחרי שרירות לבו.
וזה הפסוק דבק עם הבא אחריו ואמר כי ה<b>שיבה</b> היא <b>עטרת תפארת</b> לבעליה ואע"פ שבעל השיבה לא יחשב מאז <b>גבור</b> ולא מכלל ה<b>לוכדים עיר</b> מכל מקום טוב הוא בעל השיבה שהוא <b>ארך אפים</b> יותר מן ה<b>גבור</b> והוא <b>מושל ברוחו</b> בסבת השיבה והיא מעלה יותר גדולה ממעלת האיש ה<b>לוכד עיר.</b>
<h3>פסוק לב</h3>
אמר בפסוק הזה כי מעלת גבורה תמצא באיש שהוא <b>ארך אפים</b> ולא ימהר לכעוס שלא תמצא באיש הגיבור. וכן האיש <b>המושל ברוחו</b> והוא האיש שימשול בתאוותיו הוא יותר גדול בעיניו מן האיש שהוא לבדו <b>ילכוד עיר</b> מבצר וזה כי הגבור בעת שידבנו לבו להלחם עם אויביו הוא ימצא כל אבריו וחושיו יתעסקו להמציא לו עזר ועצה כנגד הנלחם עמו ולכן אין להפלא אם ידבנו לבו להלחם או אם ילחם וינצח. אמנם האיש שהוא <b>ארך אפים</b> שיאריך אפו ולא יכעוס על דבר שהיה ראוי לו שיכעוס עליו הוא יותר גדול במעלה ממנו מפני שבעת שיקבל האדם מחברו נזק או צער או בושת יחם לבבו וכל אבריו וחושיו מתפעלים בכל כחם להנקם מן האיש ההוא וכשיגבר על כל כחות נפשו בשכלו ויאריך אפו תגדל גבורתו ומעלתו ממעלת הגבור בעת שיתעורר לעשות גבורות או בעת שיעשם הואיל ויש לו עוזר גדול בזה שכל כחות נפשו יעזרוהו.
וכן האיש שימשול ברוחו והוא המושל על תאוותיו ויכניעם אז יותר ראוי שיקרא בשם גבור מן האיש שהוא לבדו ילכוד עיר אחת וזה שהאיש שילכוד עיר ימצא ידיו ורגליו ועיניו ומחשבתו ולבו ובכלל כל אבריו עוזרים לו וכולם יתפעלו לעזרתו במעשה ההוא ולכן אין להפליא אם תצא גבורתו אל הפועל. אמנם האיש שימשול על תאוותיו הוא ימצא במעשה הזה כל אבריו וחושיו כנגדו במעשה ההוא כי הלב יחמוד תאות העולם והעינים יראו ברצון גדול כי תאוה היא לעינים והרגלים ירוצו אל הדבר החשוק והידים יתפעלו להשיגם ובכלל כל האברים והחושים נכספים לתאות הגוף ובעת שיכניע האדם תאוותיו וימשול עליהם עם היות כל כחותיו מתנגדים לפעולתו הוא יותר גדול במעלה ובגבורה מן האיש הלוכד עיר בגבורתו אחרי שיש לו בלכידת העיר עזר גדול שכל כחותיו יתפעלו לעזרתו.
ואחרי שהזכיר החכם ענייני משכיל והכסיל לימד דבר אחד להשבית מדנים בין החכם והכסיל כי לא ימצא נחת ביניהם בענין אחר. והוא שאמ' כשיהיה ביניהם ריב <b>בחיק יוטל הגורל</b> וה' הוא שסדר הגורל ו<b>טובה פת חריבה</b> שתעלה לאיש בגורלו <b>ושלוה בה מבית מלא זבחי ריב.</b> מכל מקום החכמה היא על הכל כי <b>עבד משכיל ימשול בבן מביש</b> וגו' ולא תספיק מבלעדי הכוונה הטובה כי הכל הולך אחר כוונת הלב וכמו שיש <b>מצרף</b> לבחון ה<b>כסף וכור</b> לבחון בו ה<b>זהב</b> כן <b>בוחן לבות</b> הוא <b>ה'.</b>
ותמצא <b>מרע</b> שהוא <b>מקשיב על שפת און</b> והוא גם <b>שקר מזין על לשון הוות</b> ו<b>לועג לרש ומחרף עושהו ושמח לאיד</b> חבירו ואין אחד מהם ש<b>ינקה</b> אחרי שהאל ית' בוחן לבות וכליות.
<h3>פסוק לג</h3>
אמר כי ה<b>גורל</b> שיפילו האנשים על דבר מן הדברים בעת שלא יסכימו על הדבר הוא <b>יוטל בחיק</b> האנשים והנראה מעניינו הוא שיפול דרך מקרה. והודיע החכם הזה כי עת לכל חפץ ולכל המעשה ואעפ"<b>י שיוטל בחיק</b> האנשים מה' הוא משפט הגורל וזה סובל שני פירושים אם שיהיה עניינו שה' ית' יסבב שיפול הגורל כפי מה שגזרה חכמת ידיעתו ית' ואנחנו נסכל אופני החכמה ההיא. ואם שיהיה עניינו שה' ית' הוא אשר סדר מערכות השמים וחלק אותם לכל העמים אשר תחת כל השמים וכפי מה שנגזר על פי המערכת מענין הגורל הזה כן יקום ואין נפילת הגורל דבר מקרה כאשר יחשבו האנשים.
ואפשר שיהיה ענין הפסוק כן כי האנשים כשירצו לחלק דבר מן הדברים ולא יהיו בהסכמה רק בחלוק הדין נותן שיפילו גורלות ובהן תשקוטנה הטענות והגורלות שיפילו ראוי שיפילום בלא שום הערמה רק <b>בחיק</b> כלו' בסתר וכפי מה שיפול הגורל כן יקום כשלא תהיה שם הערמה ואמרו <b>ומה' כל משפטו</b> כלומר וה' הוא שסדר ענין הגורל כשלא תהיה הסכמה בין שני הטוענים והוא אמרו על פי הגורל תחלק נחלתו והעניין כי ה' ית' ראה בעצתו כי הפלת הגורל הוא ענין טוב ונאות להפסיק המחלוקת כשיהיה ריב בין אנשים וזה הוא ביאור <b>ומה' כל משפטו.</b>
<h2>פרק יז</h2>
<h3>פסוק א</h3>
אמר כי יותר טוב לאיש שתהיה לו <b>פת חרבה</b> והוא הפת לבדו בלא לפתן אחר למאכלו ותהיה לו <b>שלוה</b> שיתנהגו בני הבית בשלום זה עם זה ותהיה הסכמת שלום ביניהם משיזבחו בקר וצאן למאכלם עד שיהיה ה<b>בית מלא</b> מן ה<b>זבחים</b> ההם ויהיה <b>ריב</b> ביניהם וזה ידוע. ואפשר שכוון לומ' כי יותר טוב שתהיה לאיש ידיעה מועטה מספקת לפי שכלו והידיעה ההיא תהיה זכה ונקייה מן הספקות וטהורה מסיגי ההטעאה משיהיה לו <b>בית מלא זבחי ריב</b> כלומ' משתקיף ידיעתו על חכמות רבות ויהיו לו באותם החכמות בלבולים וספקות ולא ידע הדברים על אמתתם. גם נוכל לומר שהמשיל החכמה העליונה בפת חרבה מפני שהיא בדברים פשוטים שאין בהם הרכבה והיא פשוטה בעצמה. והחכמה בדברים המורכבים דמה בבית מלא זבחי ריב. וידוע כי דרישת החכמה היא לשני פנים האחד לטוב סדרה ואע"פ שאין בנושאה מעלה יתירה כי הנפש תתענג בטוב הסדר. והשני למעלת הנושא ואם אין הסדר טוב ושלם בידיעת חכמת הנפש והשמים ואשר למעלה מהם. והנפש תשבע ותתענג במעט השתכלות בחכמה שנושאה יקר ונכבד וגבוה בהתנהגה בהשתכלות רב בחכמה שנושאה נבזה ושפל. אם כן די למשתכל בדברים עליונים במעט דברים וזה רצה באמרו <b>טוב פת חריבה ושלוה בה וגו'</b> כי החכמה העליונה המשיל לפת חרבה מפני שהיא בדברים פשוטים שאין הרכבה בהם. והחכמה שהיא בדברים מורכבים המשיל לבית מלא זבחי ריב כי לפי רוב הרכבתם הריב רב ביניהם והוא סבת ההפסד והפך זה העליונים לפי פשיטותם עומדים בשלום ואין ריב ביניהם כמו שאמר עושה שלום במרומיו. וכן החכמה העליונה וההתבוננות בה שלוה והיא קיימת לעולם ולפיכך היא כמזון הפת לנפש. ושאר החכמות הם לה כפרפראות.
<h3>פסוק ב</h3>
אמר כי ה<b>עבד</b> בעת שיתנהג על פי השכל עד שיהיה ראוי להקרא <b>משכיל</b> הוא בעבור שכלו <b>ימשול בבן</b> אדוניו בעת שלא יתנהג הבן על פי השכל רק שיהיה <b>מביש</b> נפשו או מביש יולדיו ורבותיו וזה שהאדון בראות שכל עבדו ימשילנו על בנו בראותו שיהיה בן מביש. ויגיע העבד המשכיל אל מעלה רמה עד ש<b>בתוך האחים</b> ר"ל בתוך בני אדוניו אם יזדמן שיהיו רבים שהם מעתה בחזקת אחיו הוא יקבל חלק ה<b>נחלה</b> ויחלוק עמהם בגורל. ואמ' החכם כי אם לא יהיה לאיש בעל העבד רק בן אחד ימשול העבד ההוא בבן כשיהיה מביש ואם יהיו לו בנים רבים בתוך כולם יחלוק נחלתו כי כולם יחשבו אחיו.
או יהיה פי' <b>ובתוך אחים</b> בתוך אחי אדונו כלומ' מתוך שהאדון ירים מעלתו על בנו אם יהיו אחים לאדון שלא חלק עמהם עדיין נחלת אבותיו הוא יהיה חולק עם אחי אדונו כמו בני האדון ממש. ואפשר שענין הפסוק כי העבד כשיהיה משכיל ימשול בבן מביש כי האב ימשילהו עליו וירצה שיתנהג הבית על פיו ולא על פי בנו לא שיירש בנחלתו עם בנו ואם יזדמן שיהיו לאדונו בנים רבים כשיבאו לחלוק נחלת אביהם במיתת האדון יהיה העבד המשכיל הוא החולק להם נחלתם והמסדר אותם איש איש על נחלתו. או שיחלוק הוא עם אחי האדון לתועלת בנו.
<h3>פסוק ג</h3>
אומר כי <b>מצרף</b> ידוע יש שבו יצורף הכסף ויבחן אם הוא <b>כסף נבחר</b> או כסף סיגים וכן יש <b>כור</b> שבו יבחן הזהב הטוב מן הרע. וכן יש כור ומצרף שבו יבחנו בני אדם להכיר הטוב מן הרע. וכן יש מצרף וכור שבו יבחנו לבות בני אדם להכיר הלב הטוב מן הרע ומה הוא הדבר שבו יבחנו הלבבות הוא ה' ית'. והענין שה' ית' הוא <b>בוחן לבות</b> וכליות אלהים צדיק וגלוי לפניו הלב הטוב והרע וכל רז לא אניס ליה כי אחרי שהוא ברא הלבות והכין אותם בענין שיבינו וישכילו יש להאמין שכל מה שיבינו וישכילו ויאמינו גלוי לפניו ית' ידיעה זכה וברה כענין הנוטע אזן הלא ישמע אם יוצר עין הלא יביט.
<h3>פסוק ד</h3>
אפשר שזה הפסוק דבק לפסוק שלפניו שאמר ובוחן לבות ה'. ואמר כי ה' ית' <b>מקשיב</b> ושומע מן האיש הרע ה<b>און</b> בהיות דברי האון על שפתיו. וכן הוא ית' <b>מאזין</b> השקר הנמצא על לשון האנשים בעלי <b>הוות</b> ואין דבר נעלם מעיני ידיעתו ית' כי הוא הבוחן לבות וכליות. ובא מלת <b>מזין</b> בחסרון האלף ומשפטו מאזין ולפי זה הפי' יהיה <b>מרע</b> מן האיש הרע. ואם יהיה <b>מרע</b> מן ויתנה למרעהו אמר כי הרע שירצה לתת אזנו קשבת ומאזנת שפת און הוא יהיה מאזין שקרים מפי אנשים שישאו על לשונם דברי <b>הוות</b> כלומר מביאים שבר ומחתה עליו ועל זולתו. או יהיה <b>מרע</b> נפרד מן עדת מרעים ואמר כי האיש הרע יתן אזנו קשבת על דבר שהוא און והדבר הרע יקרא און אעפ"י שלא יהיה שקר. ומוסף אל זה שהוא יטה אוזנו לדברי שקר הנשואים על לשון הוות כלומר לשון הרע. או הדוברת הגורמת הוות ושבר לבעליה ולזולתו. או יהיה פירושו איש הוות.
<h3>פסוק ה</h3>
אמר כי האיש שהוא <b>לועג</b> מן האיש ה<b>רש</b> כביכול הוא לועג מן הבורא ית' שעשאו רש או שצוה שלא ללעוג ממנו ושיעניקהו מברכותיו. וזה שהוא לועג מן הרש ו<b>שמח באידו</b> וכן כל איש שישמח בראותו איד ושבר על זולתו <b>לא ינקה</b> שלא יבואהו איד. ואפשר שקרא הכח השכלי מכחות הנפש <b>רש</b> בעבור שעל הרוב כל כחות הגוף שונאים אותו ואמר כי מי שלועג לו ולא ימליכהו על כל כחות הגוף הוא <b>מחרף</b> הדבר אשר בו נתעצם והיה מה שהיה כמו שבארנו למעלה בפסוק עושק דל חרף עושהו ומכבדו חונן אביון. ואמרו <b>ושמח לאיד לא ינקה</b> ר"ל כי מי שהוא בז לזה הכח השכלי והוא מתענג ושמח בתאות העולם שהם הבל ורעות רוח לדמיון האיד והענן לא ינקה. וקרא תאות העולם איד כי כלה ענן וילך כן קנייני העולם אין להם מעמד וקיום ואין יתרון תחת השמש.
ואחרי שהזכיר שה' בוחן לבות וכליות והאיש שהוא מקשיב על שפת און ומאזין שקר על לשון הוות ולועג לרש ומחרף עושהו ושמח לאיד אחרים לא ינקה אמר <b>עטרת זקנים</b> שרחקו מכל המגונות הנזכרות ודבקו בכל המדות הטובות היא לראות בנים ו<b>בני בנים</b> להדריכם בדרך טובה על הדרך שאמר הכתוב כי ידעתיו למען יצוה את בניו ואת ביתו אחריו ושמרו דרך ה' לעשות צדקה ומשפט. וכן ממעלת הבנים שלא יתאוו למיתת אבותם להיותם חפשים רק תפארתם הוא כשיהיה להם אב ומנהיג ידריכם בדרך ישרה. ואליהם ר"ל להם ולאבותם נאוה הגדולה ולדבר בדברי החכמה אמנם <b>לא נאוה לנבל שפת יתר</b> כלומר לא נאוה לאדם שהוא כילי בחכמתו לדבר בענין החכמות שהם גדולי המעלה יתר שאת ויתר עז כי לא ילמד האדם אפי' האמת לכילותו וחשבו כי החכמה תחסר בלמדו אותה לבני אדם רק יניח החכמה אל הנדיבים שהם מתנדבים בה אל הראויים אליה. והנדיבים להשפיע אותה על זולתם רק שישפיעו על זולתם דברי אמת ולא דברי שקר והוא אמרו <b>אף כי לנדיב שפת שקר.</b>
<h3>פסוק ו</h3>
אמר שמחת הזקנים ותענוגם הוא לראות בנים לבניהם כי בעת שלא יראו בנים לבניהם ידאגו פן תהיה נכרתת שלשלת היחס מהם ויכרת שמם. <b>ותפארת בנים אבותם</b> ר"ל כי תפארת הבנים הם האבות שלהם כי בהיותם אבותם בחיים אין להם עול מלכות ועול דרך ארץ ואחרי מיתת אבותם יביאו צוארם בעבודת הזמן ולא תערב להם שמחה.
<h3>פסוק ז</h3>
אמר שאינו דבר נאה ומתקבל שיהיה לאיש ה<b>נבל</b> והוא הכילי שהוא הפך הנדיב <b>שפת יתר</b> שאת ויתר עז כלו' שידבר בגאוה ובגודל לבב כי הוא לחרפתו וכלימתו מן הנבלות שלקח לו למדה ראוי שימנע דבריו ואם ידבר לא ידבר בגאוה. או יהיה <b>יתר</b> מן כוננו חצם על יתר כלומר לא נאוה לנבל שיורה חצי לשונו על זולתו ויהיה שפתו מעותד לירות חצי אמריו.
<b>אף כי לנדיב</b> ר"ל וכל שכן שאינו ראוי לאיש הנדיב להיות לו <b>שפת שקר</b> והוא שישקר בהבטחתו כשיאמר להתנדב. ואמר <b>אף כי</b> שעניינו כל שכן מפני שחסרון המעלה בשקר ובזולתו הוא יותר מגונה בחוק הנדיב שהוא בעל מעלה טובה ונכבדת ממה שהוא שפת יתר בחוק הנבל שהוא בעל מדה פחותה ומגונה.
<h3>פסוק ח</h3>
אמר כי ה<b>שוחד</b> הוא לדמיון <b>אבן</b> הטובה נושאת <b>חן</b> בעיני המקבלו והוא שקרא <b>בעליו</b> ו<b>אל כל אשר יפנה</b> השוחד יצליח כלומ' לאי זה ענין שירצה נותן השוחד להטות לב השופט אם לטוב ואם לרע. ואמר זה להעיר השופט שלא יתפתה בסכלותו לקבל השוחד ויאמר בלבו אני אקבלנו ולא יטה לבבי כי ידע אל נכון כי אם יקבל השוחד ההוא יטה לבבו.
<h3>פסוק ט</h3>
אחרי שהזכיר כי השוחד הוא אבן חן בעיני המקבלו ויצליח בכל אשר יפנה אמר עוד כי השוחד גם אלה לו שהוא <b>מכסה פשע</b> כי אם יחטא איש לרעהו הוא יתקן מעוותו בשוחד ויכסה פשעיו והוא גם כן <b>מבקש אהבה</b> כלומ' יבקש בו אהבת שר או נגיד וימצאנה בו. והוא גם כן <b>שונה בדבר</b> שהדבר שאין בדרכו להעשות רק פעם אחת השוחד יביא שיכפל אותו הענין לתועלת הנותן אותו. והוא <b>מפריד אלוף</b> שאם תהיה אהבה בין אלוף לאלוף כלומ' בין ריע לריע על ידי שוחד יפריד האדם אותם הריעים מאהבתם. ואם זה הפסוק אין לו דבקות עם הפסוק הקודם אמר כי האדם שיחטא לו חבירו והוא מכסה ומעלים החטא ההוא ולא יזכרנו הוא <b>מבקש אהבה</b> כי מתוך כך חבירו יאהב אותו כראותו שהוא עושה עצמו כשוכח ממה שחטא לו. אמנם מי שהוא <b>שונה בדבר</b> כלומ' זוכר שנית החטא שחטא לו חבירו הוא <b>מפריד</b> ממנו רעו ואלופו. כי בראותו שרעהו זוכר חטאו לא יבטח בו וישאר בשנאתו אותו. או יאמר <b>מכסה פשע</b> כלומ' שהוא יודע באדם שפשע בחבירו והזיקו והוא בצדקתו מכסה הפשע ההוא מאותו שחבירו פשע בו הוא <b>מבקש אהבה</b> כלומ' הוא גורם בפעולתו זאת פעולת אהבה ונתינת שלום ביניהם. אמנם מי שהוא <b>שונה בדבר</b> כלומ' שהדברים ששומע ורואה שעושים בני אדם לחביריהם הוא הולך רכיל ומגלה אותם הדברים הוא גורם להפריד האלופים והמיודעים זה מזה.
<h3>פסוק י</h3>
אמר כי יותר פועלת ומכאבת <b>גערה</b> אחת שיגער אדם באיש ה<b>מבין</b> ויותר יווסר בעבור אותה הגערה ממה שפועלות ומכאיבות <b>מאה הכאות</b> באיש ה<b>כסיל.</b> ולמדנו מזה המאמר כי המבין אינו צריך להכאות וייסורין כי תספיק לו גערה בלבד והכסיל לא תועילנו הגערה רק יצטרך להכאות רבות. או יאמר כי גערה אחת פועלת במבין כי הוא לוקח מוסר ממה שרואה שיכו הכסיל מאה פעמים על כסילותו.
ואחרי שהזכיר <b>תחת גערה במבין</b> סמך אליו <b>אך מרי יבקש רע</b> והוא נתינת סבה למה שאמר כי אם תכה לכסיל מאה לא תועיל ולא תציל כי האיש רע לא יבקש כי אם למרות ולכך ראוי שמלאך אכזרי שלא יחמול ישולח בו.
<h3>פסוק יא</h3>
אמר כי האדם ה<b>רע</b> לא <b>יבקש</b> לעולם כי אם <b>מרי</b> כלומ' למרות מצות אלהיו ומצות השכל ומצות שופטי הארץ ומלכיה ומנהיגיה ולכן הוא ראוי הוא שישולח בו מלאך אכזרי והענין כי בעולם הזה ישלחו המלכים והשופטים משלחת מלאכי רעים וישפטוהו כפי חטאו ובעת מותו ישולח בו מלאך אכזרי לתת לו כדרכיו וכפרי מעלליו. או יאמר כי האיש שהוא בעל מרי יבקש רעה לעצמו. או יאמר כי הכסיל הנזכר באמרו מהכות כסיל מאה להיותו איש מרי לא יבקש כי אם רע ולכן ראוי שמלאך אכזרי ישולח בו כי הוא מסכן כל איש שימצא בעת שיתנהג על דרך האולת. והוא שאמר <b>פגוש דוב שכול באיש ואל כסיל באולתו</b> ומוסף על זה שאויל הנזכר הוא <b>משיב רעה תחת טובה</b> ולכן הוא ראוי ש<b>לא תמוש רעה מביתו.</b> והוא גם כן <b>פוטר מים ראשית מדון</b> כלומ' מעורר המריבות והמחלוקות לדמיון האיש שהוא פוטר מים ועצתי היא לכל מתחיל בענין ריב שיטשהו לפני התגלעו. ואם יזדמן בעת מן העתים שזה הכסיל תהיה לו מעלה יצדיק הרשע וירשיע את הצדיק ששניהם הם תועבת ה' ואמר החכם הזה <b>למה זה</b> יסכים ה' ית' שיהיה <b>מחיר ביד כסיל</b> שיוכל באמצעיתו לקנות חכמה אחרי שאין לו לב לקנותה.
<h3>פסוק יב</h3>
אמר כי יותר טוב לאיש שיפגשנו <b>דוב שכול</b> משיפגשנו הכסיל בעוד שהוא עומד על אולתו. והטעם כי הדוב והדומה לו מן החיות והבהמות עם אכזריותם הם ערומים מן הערמה בערך אל האדם. והאדם הכסיל עם כל כסילותו יש לו קצת חכמה וערמה והשכל שנתן בו לקנות החכמה בתחבולות ישתמש בו בהיזק בני אדם ומתוך כך יהיה היזקו גדול יותר מאד מהיזק חיות היער.
<h3>פסוק יג</h3>
אמר כי האדם שהטיבו לו בני אדם והוא לא די שלא ישיב להם טובה תחת טובתם אלא שישיב להם רעה תחת טובה יתאכזרו עליו בני האדם ולא ייטיבו עמו וישאר בעירום ובחוסר כל ולא תמוש רעה מביתו. או יהיה אמרו לא תמוש רעה מביתו קללה שמקלל אותו המחבר. ואפשר שכוון זה החכם לומ' שאין ראוי לאדם במה שהוא אדם לשלם רעה תחת טובה אך יש לו לזכור הטובות שהטיב ושמטיב יום יום בעל הטובות ה' ית' לבני האדם וזה שהוא ית' שמו עלה מדרגת בני אדם ויחסרם מעט מאלהים בשכל שחננם ובניב שפתים אשר בהם נבדל משאר בעלי חיים והרשעים עם כל אלו הטובות הם משלמים רעה תחת טובה וזה שהכוונה בהמצאת האדם היתה שיהיה אדם שלם בדיעותיו ובמדותיו ולא שיהיה בהמה על צורת איש והם מעבידים השכל האלהי ישימוהו עבד נרצע אל החומר ותאוותיו והחכמה אשר הוטבע האדם עליהם להשתמש בהם בידיעת האלהים ית' ישתמשו בהם במיני הפחיתיות והדיבור אשר חננם ה' הבורא על שאר נבראיו כדי שיישירו בני אדם זה את זה לעבודת האלהים ושיורו בו סכליהם ויורו בו לאשר המציאם מאין ישתמשו בו במיני הלעג והבוז יבזו בו בעלי המוסר והחכמה ישכחו חרפתם וכלימתם וידברו בו בחרפת זולתם ובמיני הרכילות ובדברי חשק ובשירי העגבים ובדברי שקרים וכזבים וכיוצא בהם. ואין ספק כי העושה זה הוא <b>משיב רעה תחת טובה</b> ועליהם ועל כיוצא בהם נאמר וכסף הרביתי לה וזהב עשו לבעל.
גם אפשר שכוון החכם הזה לומר שראוי לדון לזכות כל מי שנודע בחכמה וביראת שמים וחבר ספרים להועיל לו ולזולתו ולא יהיה משיב להם רעה תחת טובה כדרך המדברים סרה על אנשים חכמים וידועים שישימו כוונתם להשיב עליהם ולדחות דבריהם ובעבור זה אינם משיגים הבנת דבר מדבריהם אבל יכשלו בם ויחזיקו בדיעות רעות ונפסדות ועליהם אמר החכם <b>משיב רעה תחת טובה לא תמוש רעה מביתו</b> והרעה ההיא הם הזיופים אשר בידיהם שהם מוכנים לצרתם ולרעתם.
<h3>פסוק יד</h3>
אמר כי התחלת הריב וה<b>מדון</b> הוא מאד נקל ב<b>ראשיתו</b> וחמור באחריתו והוא דומה בעניינו למי שפותח נקב קטן למים רבים המכונסים שהנקב ההוא מתרחב והולך וכשהוא פותח אותו הנקב הקטן נראה בעיניו שלא עשה מאומה וסופו להתרחב עד שיצאו בסבת הנקב ההוא כל המים. וכן התחלת המריבה תהיה לפעמים בעבור דבר נקל מאד ומתוך אותו הדבר הנקל ירבו הדברים עד שתגדל המריבה והקטטה ולכן אמר החכם עצתי היא שלפני שיתגלע המדון כלומ' קודם שירבה ויגדל ויתגלה <b>נטוש</b> הריב ותהיה הה"א במלת <b>הריב</b> ה"א הידיעה. או יהיה <b>הריב</b> שם הפועל מבנין הפעיל.
<h3>פסוק טו</h3>
אמר כי האדם שהיא <b>מצדיק</b> בדבריו ה<b>רשע</b> והענין שיאמר כי הוא צדיק וכן מי שהוא <b>מרשיע</b> בדבריו ה<b>צדיק</b> שיאמר על הצדיק שהוא רשע <b>תועבת ה' גם שניהם.</b>
<h3>פסוק טז</h3>
אמר בפסוק הזה כי ההון שהוא ביד החכמים הוא תועלת להם ולזולתם לפי שבו יקנו החכמות לנפשם ובו גם כן יקנו להם רב וחבר וגם יקנו בהם ספרי החכמה יועילו בהם זולתם. אמנם הממון שהוא ביד הכסילים הוא לדבר בטל כי לא יכוונו בו לקניית חכמה מן החכמות ולפיכך אמר <b>למה זה</b> נמצא זה ה<b>מחיר ביד</b> ה<b>כסיל</b> שהיה יכול <b>לקנות</b> בו <b>חכמה</b> אחרי ש<b>אין</b> ב<b>לבו</b> לקנות חכמה. או יאמר <b>למה זה</b> נמצא ה<b>מחיר ביד הכסיל לקנות</b> ספרי ה<b>חכמה</b> עד שקנאם אחרי שאין לו לב ללמוד בהם. גם אפשר שכוון בפסוק הזה לומר כי האדם וכל כחותיו נבראו להיותם ראויים לקבלת החכמה והשכל על השלמות והמכוון מן האנשים בכלל הוא שיהיו אנשים ויפעלו פעולות שלימות ולא יכוונו אל התאוות הבהמיות ולכן בא החכם הזה להתרעם מן הכסילים ולומר איך ימלאם לבם להתרחק מן השלימות אחרי שהם וכליהם נמצאו ראויים ונכונים לקבלת השכל והשלמות והוא אמרו <b>למה זה מחיר ביד כסיל</b> כלומר מדוע נמצאו לכסיל הכלים הנפשיים והמזג הנכון לקבל השלימות ולחול עליו צורת השכל ושיוכלו לקנות חכמה אחרי שאין להם שכל. או אחרי שאין להם לב לקנות חכמה. וכאילו אמר שמציאת הכלים ההם בהם לבטלה אחרי שלא יכוונו אל המכוון בהם.
<h3>פסוק יז</h3>
אמר כי בכל העתים ה<b>רע</b> שיהיה לו לאדם הוא <b>אוהב</b> אותו וזה יהיה בטרם שיחולו עליו צרות והענין שבימי שלוותו של אדם רעיו יאהבוהו ותהיה אהבתם נאמנה עמו. ואמנם העומד לאדם בעת צרתו להצילו מרעתו הוא ה<b>אח</b> בלבד וכאלו <b>יולד</b> להיות לו עזר בצרתו ואפשר שאח במקום הזה כולל הקרובים גם כן. או יאמר בכל עת הוא אוהב הריע והוא החבר הנאמן והוא אח גם כן להצילו מרעתו וכאלו יולד להצילו בעת צרתו.
ואפשר שזה הפסוק דבק עם הפסוקים שלפניו ושאחריו כי הוא אחרי שהזכיר קצת מדרכי הכסיל ואמר אחריהם <b>למה זה מחיר ביד כסיל וגו'</b> חזר אחר זה להודיע עוד מדרכי הכסיל ואמר כי הוא איש ריעים וסופו להתרועע והוא אמרו <b>בכל עת אוהב הריע</b> כלומ' שהצרה היא אחותו הקרובה אליו תמצא בהמצאו.
והוא <b>אדם חסר לב</b> שהוא מרבה לתקוע כף ו<b>עורב ערובה לפני רעהו.</b> והוא <b>אוהב פשע</b> ו<b>אוהב מצה ומגביה</b> פתחי פיו ו<b>מבקש שבר</b> והוא <b>עקש לב</b> ועל כן <b>לא ימצא טוב</b> והוא <b>נהפך בלשונו</b> ועל כן <b>יפול ברעה.</b> ולכן מי ש<b>יולד</b> ה<b>כסיל</b> ידע כי יהיה לו <b>לתוגה ולא ישמח אבי</b> ה<b>נבל</b> והכסיל הנזכר ישתנה לפי רגע ממדה למדה כי יפעל מאד והיא ממדת הכסיל שפעם תראנו ב<b>לב שמח</b> עד ש<b>ייטב גהה</b> ופעם תראהו ב<b>רוח נכאה</b> שתייבש גרמו. ואם יהיה בענין מעלה הוא יקח ה<b>שחד מחיק</b> בעל דין <b>רשע</b> כדי <b>להטות ארחות משפט</b> וכמו שה<b>מבין</b> ישים לפניו ספרי ה<b>חכמה</b> כן עיני זה הכסיל משוטטות מה שהיה ושיהיה <b>בקצה הארץ</b> והוא <b>כעס לאביו</b> זה הכסיל <b>וממר ליולדתו.</b>
<h3>פסוק יח</h3>
אמר כי ה<b>אדם</b> שהוא <b>חסר לב</b> הוא מרבה <b>לתקוע כף</b> ולעשות <b>ערבות</b> לחבירו.
<h3>פסוק יט</h3>
אמר כי מי שהוא <b>אוהב מצה</b> כלומ' שהוא אוהב לריב עם בני אדם הוא <b>אוהב</b> להרבות <b>פשעים</b> וידוע כי בסבת הריב והמצה ירבו הפשעים כי בעת שיריבו האנשים זה עם זה יקללו זה את זה ויכו זה את זה ויהרגו זה את זה ויגזלו זה את זה. ולכן מי שאוהב הריב הוא אוהב להרבות פשעים.
ומי שהוא <b>מגביה פתחו</b> והוא פתחי פיו ומדבר בגאוה ובוז על רעיו הוא <b>מבקש</b> לנפשו <b>שברון.</b> או יאמר כי מי שמגביה בניין ביתו על בניין שאר האנשים ויתגדל עליהם במעשיו הוא מבקש <b>שברון</b> כי השברון ימשך אחר הגאות כי שונא גאות יי'.
<h3>פסוק כ</h3>
אמר כי האדם שיש לו <b>לב עקש</b> או שהוא <b>עקש</b> מחמת שיש לו <b>לב עקש</b> הוא <b>לא ימצא טוב</b> וזה שהעקשות היא מדה מגונה ביותר ובעליה הוא מזומן לכל רע. <b>ונהפך בלשונו</b> ר"ל והאיש שהוא הפכפך בדבריו הוא <b>יפול ברעה</b> שתמשך מדבריו. או יאמר כי מי שהוא הפכפך בדבריו הוא יכול לומר דבור אחד לבדו דרך הפיכות שהוא יפול בעבור אותו הדבור הרע.
<h3>פסוק כא</h3>
אמר כי האב של <b>כסיל</b> והוא ה<b>יולד</b> אותו לא יקרה לו מענין בנו מה שראוי שימשוך אל האבות מענין בניהם וזה כי המכוון מן הבנים הוא שיהיו עוזר לאביהם בצרתם ושישמח האב בהם. אמנם הבנים הכסילים יהיו סבת תוגת האב. וכן <b>לא ישמח אבי</b> ה<b>נבל</b> כי הנבל לא יעשה מעשים שישמח בהם האב רק יעשה מעשים שיתעצב לב האב בעבורם.
<h3>פסוק כב</h3>
אמר כי בעת שיהיה <b>לב</b> האדם <b>שמח</b> הוא <b>ייטיב</b> ויתקן צורת האדם ואור פניו כ<b>גהה</b> כלומ' כאור הדבר המאיר שיגיה אורו. ובהפך זה כשלא יהיה הלב שמח רק שתהיה רוח האדם <b>נכאה</b> היא תייבש העצמות אחרי שתייבש הבשר.
<h3>פסוק כג</h3>
אמר כי השופט הרשע <b>יקח</b> ה<b>שוחד מחיק</b> האדם ה<b>רשע</b> כדי <b>להטות</b> בשכר זה השחד <b>ארחות</b> ה<b>משפט.</b>
<h3>פסוק כד</h3>
אמר כי האדם ה<b>מבין</b> בעת שילמוד ה<b>חכמה</b> הוא ישוה החכמה לנגדו תמיד ולא יביט הנה והנה. אמנם ה<b>כסיל</b> לא יהיו עיניו ולבו אל החכמה שהיא נגד פניו רק עיניו למרחוק יביטו. כלומ' ישוטטו אז רעיוניו בדברים שהם רחוקים ממנו עד <b>קצה הארץ.</b> או יאמר כי ה<b>מבין</b> לא יחקור איך היה דבר פלוני זה כמה אלפי שנים ואיך היה ענין מלך פלוני עם פלוני ושיחות הראשונים רק חקירתו תהיה תמיד בחכמה והחכמה היא תמיד בין עיניו לא יהגה כי אם בה ולא ישוטט כי אם ברחובותיה ולא ישתעשע כי אם בסודותיה ולא ישגה כי אם באהבתה. אמנם הכסיל עיניו בקצה הארץ ורעיוניו משוטטות לדעת קורות הראשונים וספרי המלכים הראשונים וקורותיהם ומלחמותיהם. וכמו שיטריד החכם שכלו לדעת צפונות החכמה כן הכסיל תכלית השתדלותו בחקירת עניינים עברו ולא בארצותיו בלבד רק בידיעת ענינים קרו בקצה הארץ כלומר במקומות רחוקים שהם בקצה היישוב. או יאמר כי המבין בעת לומדו החכמה הוא לא ירצה לדעת מיד סוף החכמה ולהגיע אל תכליתה רק ישתדל יום יום לקנות ממנה כפי שכלו לרגל המלאכה אשר לפניו. אמנם הכסיל בתחלת לימודו הוא שואף לדעת תכליתה והוא על דרך משל כאדם עומד באמצע הארץ ורוצה להביט בעיניו בקצה הארץ.
<h3>פסוק כה</h3>
אמר כי הבן הכסיל הוא סבת <b>כעס אביו</b> כי בסבת סכלותו יהיה לאביו כעס וחרון אף על עצמו ועל בנו ועל אחרים ישמחו בסכלות בנו וגם שבנו בעבור סכלותו יכעיסהו ויקציפהו והוא גם כן ממרה פי יולדתו. גם אפשר שכוון החכם הזה לומר כי הבן הכסיל והוא האדם שאין לו שלימות מדות ושלימות מעלות הוא כעס לאביו וקרא השכל אב ואמר כי הוא לא יתנהג על פי השכל רק יעבידהו לתאותיו ואין כעס גדול מהיות הדבר שהוא מכוון כוונה הראשונה להיות אדון ומנהיג וישוב להיות עבד נרצע אל התאוות הבהמיות. <b>וממר ליולדתו</b> ר"ל שהוא גם כן סבת אבדן החומר וזה לשתי סבות אם שיתנהג כמנהגו לפי טבע האנושות ויתקצרו ימיו בעבור רשעו ואם סבת רבוי תאוותיו יחולו עליו חלאים ועינוים ויצטער בעבורם צער רב.
ואחרי שהזכיר <b>כעס לאביו בן כסיל וממר ליולדתו</b> סמך אליו <b>גם ענוש לצדיק לא טוב</b> כלומר לכסילים ולרשעים ראוים העונש והגזרות הרעות. אמנם לענוש גם הצדיקים עם הרשעים איננו דבר טוב וגם <b>להכות נדיבים על יושר</b> אינו טוב כי הצדיק הוא <b>חושך אמריו ויודע דעת</b> והוא <b>יקר רוח</b> ו<b>איש תבונה.</b> והאיש שהוא חושך אמריו היא מעלה גדולה גם ה<b>אויל</b> כש<b>מחריש חכם יחשב</b> וה<b>אוטם שפתיו</b> יחשב <b>נבון.</b> אמנם הכסיל אפי' כשיבקש ללמוד חכמה לא ילמוד רק לפי תאוותו להיות <b>נפרד</b> בדעותיו מדעות אנשי החכמה ולא ילמוד חכמה אחת בלבד ויכוון להגיע אל תכליתה רק <b>בכל תושיה יתגלע</b> אחת הנה ואחת הנה כי <b>לא יחפוץ הכסיל בתבונה כי אם בהתגלות לבו.</b> ו<b>בבוא</b> האיש ה<b>רשע</b> במקומות אנשי החכמה והעסק בא גם ה<b>בוז</b> וה<b>קלון</b> ו<b>חרפה</b> כי בעבור שבכל תושיה יתגלע ולא יעמיק לבוא עד תכלית כל חכמה וחכמה הוא יתבזה בשבתו עם החכמים כי החכמה שילמוד האדם מן החכמים הם כ<b>מים עמוקים</b> וכ<b>נחל</b> ה<b>נובע</b> כן הוא <b>מקור</b> ה<b>חכמה</b> ואחרי היותה כמים עמוקים ונובעת תמיד נביעה רצופה מאין הפסק זה האיש הכסיל שיתגלע בכל תושיה זעיר שם זעיר שם לא ידע ממנה שיעור שיכובד בעבורה רק יתבזה ברצותו לגלות המעט שידע ממנה. ואם יהיה ריב בענייני החכמות בין זה הכסיל הנז' וכן איש צדיק שהוא חכם אמיתי אין טוב ל<b>שאת פני רשע</b> ולאמת טעותו ו<b>להטות</b> ה<b>צדיק</b> מטענתו בעת שיהיה הדין וה<b>משפט</b> עמו. ומדרך הכסיל בהיותו טוען בדבר מדברי החכמים ששפתיו <b>יבואו בריב</b> שהוא טוען על דרך הניצוח ואם יועיל לנצח בדברי גאוה ונצוח יעשה ואם לאו <b>פיו למהלומות יקרא</b> וסוף סוף <b>פי כסיל מחתה לו ושפתיו מוקש נפשו</b> שלפעמים יטעון טענה שהיא כנגדו לסכלותו ולא ירגיש.
<h3>פסוק כו</h3>
אמר בפסוק זה כי ה<b>עונש</b> ומיני ההזק יאותו לרשעים אמנם לענוש ה<b>צדיק</b> העושה צדק לנפשו ולזולתו אינו דבר טוב וכן <b>להכות</b> ה<b>נדיבים</b> בעבור מה שיעשוהו מן ה<b>יושר</b> לא טוב. ומלת <b>לא טוב</b> ישרתו במקום שנים ויהיה ענין הפסוק כן גם עונש לצדיק לא טוב ולהכות הנדיבים על יושר לא טוב ולפי זה הפירוש אין טעם למלת גם. ורבים חשבו כדי לתת טעם למלת גם שיהיה ענין הפסוק כן להכות נדיבים על יושר גם ענוש לצדיק לא טוב. ואפשר שכוון לומ' כי הצדיקים והנדיבים ראוי שירוחמו ואפי' בעת שיהיו נענשים לפני הדין ויהיה ענין הפסוק כן גם ענוש לצדיק איננו דבר טוב וכן להכות נדיבים איננו דבר טוב ואפי' במקום שיחייב היושר להכותם.
ואפשר שקרא הכח השכלי <b>צדיק</b> ואמר שאין טוב להענישו כלומ' להעביד מלך כמוהו אל כחות הגוף אשר המכוון מהם שיהיו עבדיו. וכן אין ראוי להכות הנדיבים והם הכחות השכליות כלומ' להעבידם על יושר והם הכחות השכליות כלומ' להעבידם אל היצר הזונה מתחת ה' ית'.
<h3>פסוק כז</h3>
אמר כי האיש ה<b>יודע דעת</b> הוא <b>חושך אמריו</b> ביודעו כי חטא הדבור גדול מאד. והאיש שהוא רב ה<b>תבונה</b> הוא <b>יקר רוח</b> כלומר רוחו הוא יקר ונכבד או ר"ל שהוא כבד להוציא הדברים מפיו ולא ישליכם כאשר יעשו הכסילים שיוציאו כל רוחם.
<h3>פסוק כח</h3>
אחרי שהזכיר בפסוק שלפניו חושך אמריו ויודע דעת. אמר ממעלת השתיקה עוד שאם יהיה האדם <b>אויל</b> והוא <b>מחריש</b> כלומר שותק האנשים הרואים אותו <b>יחשבהו חכם</b> בעבור שתיקתו כי השתיקה היא סייג לחכמה. והאיש שהוא <b>אוטם שפתיו</b> כלומר מרבה לשתוק יחשב בעיני האנשים <b>נבון.</b> או יהיה ענין הפסוק כן <b>גם אויל מחריש</b> כלומר לא די שהאדם שהוא חושך אמריו הוא יודע דעת אלא אפי' אם יהיה אויל ויחריש <b>יחשב חכם.</b> ואם יזדמן שיהיה אויל ולא ישתוק ראוי לשתקו. וה<b>אוטם שפתיו</b> של אויל ומשתקו בגערה בעת שלא ישתוק מעצמו הוא <b>נבון</b> והכינוי במלת <b>שפתיו</b> שב לפי זה הפי' אל האויל הנזכר. או יאמר גם מי שיחריש האויל וישתיקנו יחשב חכם והאוטם שפתיו של אויל גם כן יחשב נבון ומלת <b>יחשב</b> משרתת במקום שנים וכאילו אמר ואוטם שפתיו יחשב נבון.
<h2>פרק יח</h2>
<h3>פסוק א</h3>
אמר כי האדם שהוא <b>נפרד</b> בדעותיו מן האנשים החכמים לא ילמוד החכמות על הסדר להקדים הראוי להקדים ולאחר הראוי לאחר רק יבקש ללמוד מן החכמות אחת הנה ואחת הנה זעיר שם זעיר שם לפי <b>תאותו.</b> ולא תהיה השקפת ידיעתו ועיונו בחכמה אחת ותהיה כוונתו לבוא אל תכלית מה שיוכל לדעת ממנה רק <b>בכל תושיה יתגלע</b> כלומר הוא יתערב ויסתבך בכל תושיה כלומר ירצה לדעת מעט קט מכל חכמה וחכמה. ונתן הסבה בזה ואמר <b>לא יחפוץ כסיל בתבונה</b> כלומר זה שעושה הכסיל לבקש מן החכמות לפי תאותו וירצה ללמוד מכל חכמה מעט הוא בעבור שאינו לומד מן החכמה ואינו מתעסק בה להיות שוגה באהבתה ואינו חפץ בה בעבור מעלתה רק כדי שתתגלה חכמתו אצל הכל ויחזיקוהו האנשים בתורת חכם כי אם היה חפץ ללמוד החכמה על דרך הלימוד האמתי היה לומד אותה על הסדר.
<h3>פסוק ג</h3>
אמר כי <b>בבוא</b> האיש ה<b>רשע</b> כבר בא ה<b>בוז</b> כי הבוז והקלון דבקים במעשיו בלכתם ילכו ובעומדם יעמודו. וביאת הרשע תהיה <b>עם קלון</b> ו<b>חרפה</b> או עם קלון של חרפה. או יאמר כי בבוא הרשע בא הבוז עמו ועם איש קלון תבוא החרפה. ואמר <b>גם</b> כלומר בבוא הרשע לא בא הוא לבדו כי עמו בא גם הבוז ובא עם קלון וחרפה.
<h3>פסוק ד</h3>
ר"ל בפסוק זה כי דברי החכמים הם שני מינים יש מהם שהם לדמיון ה<b>מים</b> ה<b>עמוקים</b> שלא יוכל אדם ליהנות מהם רק בערמה ובתחבולה והם הדברים הנאמרים דרך חידה ומשל שיכוין אומרם להעלימם ממי שאינו ראוי אליהם ולא יבינו כל רשעים. והמשכילים יבינו כענין ואיש תבונה ידלנה. ויש מדברי החכמים שהם לדמיון ה<b>נחל</b> ה<b>נובע</b> שיהנה מהם האדם. או כוון לומר כי בעת שיהיו דברי פי האיש כמים עמוקים כלומר מעטים וטובים ונאמרים דרך העולם זה יורה כי אלו הדברים נמשכים מנחל שהוא נובע שמקורו הוא החכמה והענין כי החכם לא ישתוק ולא ישים דבריו עמוקים ונסתרים רק בעבור היות בלבו <b>נחל נובע מקור חכמה.</b>
<h3>פסוק ה</h3>
אמר כי אין טוב <b>לשאת פני רשע</b> ו<b>להטות משפט</b> ה<b>צדיק</b> מן היושר בעמדו למשפט עם הרשע. ועל דרך נסתרו יאמר כי אין טוב לשאת פנים אל המלך זקן וכסיל ולהעביד אליו החלק השכלי הנקרא צדיק אשר המכוון ממנו הוא שימלוך כטעם לא יוכל לבכר את בן האהובה על פני בן השנואה הבכור.
<h3>פסוק ו</h3>
אמר כי הדברים שידבר ה<b>כסיל</b> בשפתיו <b>יבואו בריב</b> כלומר בתחלת דבריו יבוא הריב עמהם כי לא ידבר רק דברי ריבות בשעריו. <b>ופיו למהלומות יקרא</b> ר"ל שדברי פיו יקראו ויכריזו דברי מכות ופצעים. ו<b>מהלומות</b> הוא שם מן הלמוני בל ידעתי את הולם פעם שעניינם המכות והפצעים. והענין שמדברי הכסיל ימשכו דברי ריבות ומכות ופצעים. או יאמר כי שפתי הכסיל יבואו ויכנסו ויתערבו בריב וזה כי בראותם ריב בין אנשים יתערבו באותו הריב וכאילו בפיו יקרא המכות והענין שהוא גורם לעצמו שיופצע ויהלם.
<h3>פסוק ז</h3>
אמר כי <b>פי</b> האדם ה<b>כסיל</b> הוא <b>לו למחיתה</b> והענין כי דברי פיו יביאו מחיתה ושברון עליו בעבור היותם נאמרים דרך כסילות וכפל הענין באמרו <b>ושפתיו מוקש נפשו.</b> או כוון לומר שדבריו יביאוהו לידי מחיתה בעולם הזה בעבור מה שימשך מהם ריב וכן דברי שפתיו בעת שיהיו ממותרי הדבור ומחטאי הדבור כלומר מן הדבור האסור והנמנע יביאו מוקש ועונש בעולם הנשמות. או יאמר כי <b>פי כסיל</b> וזה רמז אל האכילה והשתיה אשר לא תהיה כדת היא <b>מחיתה</b> אל האיש כי היא גורמת אבדן הגוף והנפש. וכמו שמותרי האכילה הם לו למחיתה כן חטאי שפתיו הם מוקש לנפש.
ואחרי שהזכיר מותרי הדיבור באומרו <b>שפתי כסיל יבאו בריב וגו' ופי כסיל מחיתה לו</b> הזכיר דברי הנרגנים שהם ממיתים לרוב ההיזק הנמשך מהם ואמר <b>דברי נרגן</b> וגו'.
<h3>פסוק ח</h3>
<b>נרגן</b> שרשו רגן והוא הרכיל. <b>כמתלהמים</b> המלה הזאת אין לה דומה וענין המלה הזאת כחלקים הנעלמים והוא דומה ללשון ערב האומר לְהַמְתְ כענין בלעת ואמר כי דברי האיש הנרגן הם בקלות ובהבלעה והם מגיעים אל התכלית מן ההיזק והרע או יהיה <b>כמתלהמים</b> מענין הולם פעם והיה משפטו כמתהלמים ור"ל כי דברי הנרגן נראים כאלו הם מכות קלות. ועל דרך האמת הם דוקרים ומגיעים לחלל הגוף לרוב היזקם.
<h3>פסוק ט</h3>
אמר כי האיש שיש לו מלאכה יוכל לחיות ממנה והוא מתרשל מן המלאכה ההיא ולא יתעסק בה הוא חבר וריע <b>לבעל משחית</b> כי הוא משחית מלאכתו וממונו ומשחית עצמו ובני ביתו בהרפותו מלאכתו אשר חייהם תלויים בה. וכוון לומר שלא יחשוב המתרפה במלאכתו שהוא עשה דבר נקל כי חבר הוא לאיש שהוא הורג עצמו. מצורף אל זה כי בסבת הרפותו מלאכתו יחיה בצער ולא יוכל לבקש החכמה עם צוק הפרנסה ונמצא שהוא משחית נפשו. ובא מלת <b>מתרפא</b> באלף במקום ה"א.
ואמר <b>גם</b> בעבור שכבר הזכיר דברי נרגן ואמר כי לא הנרגן בלבד הוא ענין רע ומזיק אלא גם האיש שמתרפא במלאכתו הוא אח לבעל משחית.
וסמך אליהם <b>מגדל עוז שם ה' בו ירוץ</b> לרמוז כי בהיות דברי נרגן כמתלהמים הצדיק ירוץ אל ה' ית' שהוא מגדול עוז ויתבצר בו וינצל. והענין שלא ישיב אל דברי הנרגנים ולא יתערב עמהם רק יפקיד רוחו ונשמתו ביד ה' ית' ובענין זה ינצל מדבריהם.
<h3>פסוק י</h3>
אמר כי שם ה' הוא <b>מגדל</b> של <b>עוז</b> ושל גבורה והצדיקים בעת צרתם לא ירוצו לכספם וזהבם או לאילי הארץ שיצילום רק ירוצו אל זה המגדל הנזכר שהוא שם ה' ית' ובכן ינצלו. והזכיר שם ה' במקום עצמו ית' כמו ושמי ה' לא נודעתי להם. ואפשר שבא עוז במקום עז כמו ומגדל עוז היה בתוך העיר ולחם חום ביום הלקחו ושוד מלכים תינקי וכיוצא בהם.
ונראה שקרא הכח השכלי צדיק ואמר כי הכח השכלי מדרכו שהוא עולה במדרגות הסולם העשוי מקורת עץ החיים אשר מלאכי אלהים עולים ויורדים בו בזריזות עד שישיג לבסוף ה' ית' הנצב על ראש הסולם וידבק בו.
<h3>פסוק יא</h3>
אחרי שהזכיר כי הצדיק ישים בטחונו בה' ית' ולא ירוץ בעת צרתו כי אם אליו אמר כי ה<b>עשיר</b> אינו כן רק ממון העשיר הוא ל<b>קרית עוזו</b> ולא יבטח כי אם בו להנצל מפגעי הזמן. ואותו הממון ידמה לו שהוא לו כאלו היתה לו בחצרו ובחדרי משכיתו <b>חומה נשגבה</b> אשר בה ירוץ ונשגב כי הוא יבטח ברוב עשרו יעוז בהוותו. וכמו שקרא בפסוק הקודם החלק השכלי צדיק קרא הנה יצר התאוה <b>עשיר</b> ואמר כי היצר ותאוותיו יסירו בטחון האדם מה' ית' וידמה אליו שקנייני העולם הזה הם קניינים גמורים נאמני המציאות יהיה להם השארות וקיום.
וסמך אל זה הפסוק <b>לפני שבר יגבה לב איש</b> כלומר העשיר בעבור גובה לבו לא ירוץ אל ה' ית' שהיה מצילו מכל רע ולפיכך ישבר ואם היה עניו היה ה<b>כבוד</b> נמשך אחר ה<b>ענוה.</b> ומדרכי העשיר גם כן שהוא לרוב גאותו הוא <b>משיב דבר בטרם ישמע</b> וזה הדבר היא לו ל<b>אולת וכלימה</b> והוא סבת שברו וחוליו כי גאות רוחו גרמה לו לכלכל הדבר המחליא אותו והוא הסרת בטחונו מה' ית' והתבצרו בעשר וחשבו אותו קריית עוזו. וכשיגיע חליו להיות <b>רוח נכאה מי ישאנה</b> כלומר מי ישא מחלתו מגופו. אמנם <b>לב</b> האיש ה<b>נבון יקנה</b> ה<b>דעת ואזן חכמים תבקש דעת</b> ואם קנה מן הדעת מה שישפיע על זולתו אז טוב לו כי חכמתו תוסיף בזה והוא שסמך אליו <b>מתן אדם ירחיב לו.</b>
<h3>פסוק יב</h3>
אמר כי <b>לפני</b> בא ה<b>שבר</b> לאיש <b>יגבה לבו</b> והטעם כי מיד שיגבה לב האיש בקרוב אליו יבא שברו וזה כי מי שהגיע מסכלותו עד שיגבה לבו הודיע כי לא הבחין גודל מעלת אלהיו ושרפיו וצבאות השמים ולא ידע שפלותו וערכו במציאות. ומתוך כך הוא מזומן לעונש אלהי כדי שיכיר שפלותו.
אמנם האיש שהוא הפך זה והוא שתראה בו מדת ענוה הכניעה לאלהים הוא אות ומופת על הכרתו נפלאות אלהיו וגדולתו ושידע מיעוט ערכו במציאות והוא מזומן בעבור זה לכל כבוד כי האלהים יעץ להשפיל הגבוהים ולהגביה השפלים ולפיכך אמר <b>ולפני כבוד ענוה</b> כלומר כשתראה מדת ענוה באיש תידע כי הכבוד ימשך אחריו.
<h3>פסוק יג</h3>
אמר כי מי ש<b>משיב דבר</b> על <b>דבר בטרם</b> ש<b>ישמעהו</b> ויבינהו על מתכונתו התשובה ההיא שישיב <b>היא לו לאולת וכלימה.</b> או יאמר המדה הזאת להשיב על דבר בטרם ישמעהו היא נחשבת ל<b>אולת</b> ול<b>כלמה</b> לבעליה כי בעבור שהיא מדה של אולת יכלימוהו בני אדם עליה.
<h3>פסוק יד</h3>
<b>יכלכל</b> שרשו כיל וכמוהו ומי מכלכל את יום בואו. נלאתי כלכל. הנה השמים ושמי השמים לא יכלכלוך. ועניינם המשא והסבל ואמר שחולי הנפש קשה מחולי הגוף כי הגוף כשיחלה תסבול הנפש ותחזק לשאת אותו. אבל בחלות הנפש אין הגוף יכול לסבול חליו אך הוא נמס ואבד. ואע"פ שכחות הנפש הולכות אחר מזג הגוף הנפש יכולה לסבול חולי הגוף יותר משיכול הגוף לסבול חולי הנפש.
או יהיה ענין הפסוק כן <b>רוח איש</b> כלומר יצר לב האדם גורם אל האדם לכלכל ולזון ולהשאיר הדבר המחליא אותו והענין שהוא ימשך אחר תאותו ו לא ישתדל להסיר הדבר הגורם לו היזק והמחליא אותו. רק בהמשכו אחר תאותו הוא יפרנס ויכלכל דבר המחליאו או יפרנס מחלותו ולא יחשוב האיש העושה זה שעושה לעצמו היזק מועט כי החולי כשיתיישב בגוף מי יוכל לשאת טרחו או מי יוכל להסירו ממנו. וזה רצה באמרו <b>ורוח נכאה מי ישאנה</b> כלומר כשיגיע החולי בגוף ויתיישב בו עד שתהיה הרוח נכאה וחלושה ונשברת <b>מי ישאנה</b> כלומר מי יוכל לסבול טורח החולי ההוא או מי יוכל לשאת המחלה ההיא ולהסירה מן הגוף.
<h3>פסוק טו</h3>
אמר כי שכל האיש הנבון ישתדל בקניית החכמה והיא ידיעת אמיתת הנמצאות וכן <b>אוזן</b> ה<b>חכמים תבקש</b> לשמוע ה<b>דעת</b> גם כן. ואפשר שיאמר כי שכל הנבון שהוא בעל חכמת הלימודים הוא יקנה הדעת מעצמו כלומר יכול לעמוד על ידיעת חכמת הלמודים מעצמו וזה כי חכמת המספר והשיעור ימצא כל אדם מוטבע על ידיעתם מבלתי מלמד חלק מהם ומהם יעלה אל שאר החכמות אשר הם כלי לעלות בהם אל הגמטריא והיא התשבורת ואל חכמת הגלגל ואל חכמת ההגיון.
<b>ואוזן חכמים תבקש דעת</b> כלומר כי האוזן של אנשים המשתדלים לקנות החכמה האלקית היא תבקש לשמוע ממוריה ידיעת מונחיה כי החכמה האלהית צריכה לקבלה ולא יתעורר האדם אליה מעצמו ולא יועיל התעוררותו עליה אם לא יקבלנה מאחר ולפיכך לא אמר לב חכמים יבקש דעת שיובן ממנו שהוא ימצא עצמו מוטבע אל ידיעתה רק אמר <b>ואוזן חכמים</b> כלומר אוזן הרוצים לקנות חכמה האלהית היא תבקש לשמוע הדעת כלומר תצטרך אל ידיעת העניינים השכליים ההם מן מקבל.
<h3>פסוק טז</h3>
אמר כי ה<b>אדם</b> שינדב מהונו לזולתו ה<b>מתן</b> ההוא <b>ירחיב לו</b> והענין כי האנשים יכבדוהו עבור נדיבותו וירחיבו לו במושב וגם במתן ההוא יוליכוהו <b>לפני</b> ה<b>גדולים</b> והם המלכים ובעלי הגדולה והעוצם לעמוד עמהם. וכמו שמתן האדם והוא נדיבות הממון ירחיב לו בעולם הזה ו<b>ינחנו לפני</b> ה<b>גדולים</b> כן מה שיתנדב האדם השלם לחון זולתו ממה שחננו האלהים מן החכמה והשלמות הוא ירחיב לו כלומר יוסיף בשכלו כי הוא יוסיף בחכמתו בלמד החכמה לזולתו ויכבדוהו בני אדם עבור חכמתו. וכמותו ה<b>מתן</b> שעשה לזולתו בעולם הזה שהישיר בני אדם אל ההצלחה יקרב אותו למעלת האבות הקדושים ויתן לו ה' ית' מהלכים בין העומדים ההם.
ואחרי שהזכיר כי מתן אדם ירחיב לו והוא מה שישפיע על זולתו אמר <b>צדיק הראשון בריבו ובא רעהו וחקרו</b> כלומר אם יבוא האדם לחון זולתו בענייני האמונות צריך עיון גדול כי היו אמונות קודמות לקדמונים וחשבו שצדקו בכל מה שאמרו וזה נרמז מאמרו <b>צדיק הראשון בריבו</b> אחרי כן קמו חכמים אחרים אחריהם וחקרו על מה שאמרו הקדמונים וזייפו אמונתם וזה נרמז באמרו <b>ובא רעהו וחקרו.</b> אמנם לא זה ולא זה הגיעו אל תכלית האמת רק התורה האמתית היא חוננת האמת באמונת מציאות האל ית' חדוש העולם והתחדש הנפלאות ושהשגחה היא כללית ופרטית ואחדות האל ית' וכיוצא בזה. וזה נרמז מאמרו <b>מדינים ישבית הגורל ובין עצומים יפריד.</b>
וקרא חנינת התורה הדיעות האמיתיות בשם <b>גורל</b> להיות הגורל בורר החלקים בין השותפים כן התורה מעמדת כל דבר על מכונו ומסיר כל ספק מהלבבות.
ואמרו <b>אח נפשע מקריית עוז ומדנים כבריח ארמון</b> ר"ל ואם אומה או יחיד הוא נפשע מאמיתת האמונה אז יהיו עליהם ספיקות ומדינים לדמיון מה שיקרה אל הארמון כשנפשע הבריח הסוגר הכל. או קרא האמונה כולה <b>קרית עוז</b> ויהיה פי' אחד ור"ל אם יפסיד אדם עיקר אחד מעיקרי האמונה הוא כאלו נפשע הבריח מן הארמון.
או יהיה ביאור הענין כן והוא אמ' <b>מתן אדם ירחיב לו</b> שעניינו בהיות איש משכיל ישפיע מברכתו על זולתו <b>ירחיב לו</b> אמנם יש מונעים לאדם מהשכיל והוא שהכח החיוני אשר יצא ראשון הוא מחרחר ריב בבקש צרכיו כי יבקש היתרונות. ורעהו שהוא החלק השכלי שהוא אחריו הוא חוקר אותו ורוצה לקבל חלקו ויתעוררו מדנים ביניהם לזאת הסבה ולולי התורה התמימה הנמשלת לגורל שהיא השביתה המדינים במנוע המותרות היה מתמיד הריב ביניהם כי כל זמן שאין גבול ידוע בין האחים והשותפים יהיה ריב ביניהם. ולפיכך סמך אל זה <b>אח נפשע מקריית עוז</b> כלומ' בעת שהכח החיוני איננו מתרצה בחלקו והוא נכנס בגבול החלק השכלי אז תראה <b>מדינים</b> כאילו הוסר ה<b>בריח</b> מן ה<b>ארמון</b> ותהיה כעיר פרוצה אין חומה.
<h3>פסוק יז</h3>
אמר כי כשיבואו שני אנשים לדין הראשון שיספר טענותיו לפני השופט הוא מראה עצמו שהוא שואל הצדק בטענתו עד שתשמע דברי חבירו הטוען. אמנם אחרי שתשמע דברי הנטען שישים לאל מלתו אז לא יראה בעיני השומעים שהראשון יצדק במאמריו מכל מכל. כי זה הנטען יבוא ויחקור וידקדק על מה שאמר הטוען בראשונה ויסתור דבריו. ואמר זה כדי שיתעורר הדיין ולא ישמע דברי הבעלי דינים זה שלא בפני זה כדי שלא יתיישבו דברי הראשון בלבו ומתוך כך יצא משפט מעוקל.
<h3>פסוק יח</h3>
אמר כי ה<b>גורל ישבית</b> ריב ו<b>מדינים</b> וזה כי בעת שיריבו אנשים על דבר מן הדברים ולא יבואו לידי הסכמה ויפילו אחרי כן גורלות ויתנהגו על פי הגורל ההוא הגורל ההוא הוא סבה להשבית ריבות ומדנים כי מתוך שכל אחד מהם יכוון אל דבר אחד בעצמו ואין אחד שיבטל רצונו מפני רצון חבירו יבואו להריב זה עם זה. ואם יתחכמו להפיל גורלות ולהתנהג על פי הגורל יהיה הגורל ההוא סבה להפסק הריב.
<b>ובין עצומים יפריד</b> ר"ל <b>ובין</b> אנשים <b>עצומים</b> שכל אחד מהם מתכוין לנצוח <b>יפריד</b> שלא יבואו להריב זה עם זה. או יאמר ובין מדנים עצומים יפריד והענין שלא יניח המדנים והריבות שיתחברו. ואפשר שאמרו <b>מדינים ישבית הגורל</b> הוא כנותן טעם לפקודי ה' הישרים בהנהגת האדם במאכל ובמשתה ובמשגל ובכלל לכל דרכי האדם לפי שידוע כי הגורל בורר חלק כל אחד מהשותפים ובירור החלקים הוא משבית הריב כדרך שאמר אברהם אל לוט אל נא תהי מריבה ביני ובינך הלא כל הארץ לפניך הפרד נא מעלי אם השמאל ואימינה ואם הימין ואשמאילה. וזה מטוב הנהגת המתהלך בדרכי ה' ית' כי כל זמן שאין גבול ידוע בין האחים והשותפים יתעורר ריב ביניהם לסבתם או לסבת אנשי ביתם.
ולפי ענין זה התורה התמימה נתנה גבול בכל הנמשך לכח החיוני להשבית מדינים בינו ובין הכח השכלי ולהפריד ביניהם בסוף עד שלא יתעסק השכל במריבת בעלי ריבו ובתעצומותיו. והוא שאמר <b>ובין עצומים יפריד</b> כמו שבא ודל מרעהו יפרד. ולולי הנהגת התורה היה עשק רב ביניהם והיה צריך הכח השכלי להתעורר בכל עת לחקור דברי הכח החיוני המתעורר ראשון לחרחר ריב בבקשת צרכיו כי יבקש היתרונות והוא שהקדים לזה ואמר <b>צדיק הראשון בריבו ובא רעהו וחקרו.</b> ואמר גם <b>חכם בעיניו איש עשיר ודל מבין יחקרנו</b> ולפי החקירה הזאת היה מתמיד הריב ביניהם לולי התורה התמימה שהשביתה הריב והמדנים במנוע היתרונות.
<h3>פסוק יט</h3>
אמר כשיזדמן שתהיה קריה חזקה בין אחים וימרוד אחד מן האחים ויגורש מן הקריה בסבת פשעו הוא יביא <b>מדינים</b> על הקריה ואנשיה עד שיצטרכו לסגור ה<b>ארמון</b> בעד נפשם עם ה<b>בריח.</b> והזכיר האח בעבור שהוא יותר מזיק לאחיו ולנמשכים אחריהם כשיגורש ממה שאם יגורשו רבים מן הגרים התושבים בתוכה בעבור שהוא יודע מצפוני לבם ומצפוני הקריה ויהיה ההיזק הבא לאחים מן האח בעבור זה רב.
או יאמר כשיקרה שיהיה <b>אח נפשע מקריית עוז</b> כאשר פירשנו ובזמן שיהיו בעולם או בינו ובין אחיו <b>מדינים</b> אז יהיה ההיזק הנמשך מזה לדמיון ההיזק ההווה כשיפסד <b>בריח</b> ה<b>ארמון</b> שהארמון יעמוד בענין רע כי הוא המונע מהגיע ההיזק לאשר בתוך הארמון וכמו שבעת שיוסר הבריח מן הארמון הוא מעותד אל ההיזק כן כשה<b>אח</b> הוא <b>נפשע מקרית עוז</b> הקריה היא בענין רע וענין הכתו' האח שהוא נפשע מקרית עוז ומעורר לקריה מדנים הוא לדמיון הבריח שנפשע מן הארמון.
ועל דרך נסתרו יאמר כי כשהכח החיוני הוא <b>נפשע</b> כלומר שיפעל כפי טבעו והוא החוטא לתאבון הוא קשה וחזק מגבור עליו וממשול בו יותר ממשול על <b>קרית עוז</b> על דרך שאמר טוב ארך אפים מגיבור ומושל ברוחו מלוכד עיר. אמנם יש תקוה על זה למושל ברוחו אבל כשיעיז הטבע ויחטא להכעיס ולחרחר ריב אבדה התקוה בו כי כבר העיר סוגרת ומסוגרת והוא שאמר <b>ומדינים כבריח ארמון.</b>
<h3>פסוק כ</h3>
אמר כי מן הפרי שיעשו דברי <b>פי איש תשבע בטנו.</b> ואחרי שהוציא הדיבור בלשון <b>פרי</b> שמדרכו שיאכל קרא מה שיקרה לו בסבת הדיבור אכילה ואמר כי כפי הדיבור כן יקרנו אם יהיה טוב יקרנו טוב ואם יהיה רע יקרנו רע.
<b>תבואת שפתיו ישבע</b> כלומר ומתבואת שפתיו ישבע כלומר מן התבואה שיעשו הדברים שיוציא בשפתיו ישבע והוא כפל לשון. ואפשר כי אומרו <b>מפרי פי איש תשבע בטנו</b> רמז אל האכילה. ואמרו <b>תבואת שפתיו ישבע</b> רמז אל הדבור על הדרך שאמר שומר פיו ולשונו שומר מצרות נפשו.
וזה הפסוק יש לו דבקות עם הפסוקים שלפניו שאמר <b>מתן אדם ירחיב לו</b> והזהירו שיחון אמונות טובות ולא דעות קדומות ואמר אחר כן סוף דבר <b>מפרי פי איש תשבע בטנו</b> כי אם יחון זולתו דיעות אמתיות אשריו ואם יחון אותו דעות נכריות קדומות אוי לו ואוי לנפשו כי <b>מות וחיים ביד לשון</b> כלומר יוכל לחון על זולתו דברים יביאוהו אל המות ויוכל לחון אותו דיעות ידריכוהו אל החיים <b>ואוהביה יאכל פריה.</b>
<h3>פסוק כא</h3>
אמר כי ה<b>מיתה</b> וה<b>חיים</b> תלויים <b>ביד</b> ה<b>לשון</b> כלומר ביד הדיבור שיעשה האדם בלשונו כי האדם יוכל לדבר דברים יחוייב לנפשו המות וכן בהפך זה שהדבור הטוב לפעמים הוא מציל הלקוחים למות ומטים להרג יחשוך ולפיכך אמר דרך כלל <b>ואוהביה</b> כלומר כל אחד מאוהביה <b>יאכל פריה</b> כלומר הרגיל לדבר ויאהב הדברים הוא יאכל פרי דבריו כי אם יהיה הדבור טוב הדיבור ההוא יועילנו ואם יהיה הדיבור רע יזיקנו.
וכמו שהדבור בדברי העולם הוא מביא אל מות ואל חיים זמניים כן יש דבורים אחרים יביאו אל מות וחיים רוחניים בעולם הנשמות אחר המות. וזה כי הדיבור ביסר בני אדם והרחיקם מן הדרך הרע וקרבם אל דרך החיים ובלמד דעת את העם ובקרוא אל האלהים בחזקה ובהתפלל אליו ית' ובלימוד התורה והמצות והחכמה הוא מביא בעליו אל החיים הנצחיים אשר אין עמהם מות. והדיבור ברכילות ובשוא ובכזב ובקללות ובגדופים ובהסיר האנשים מדרך ההצלחה והדריכם אל הדרך הרע והדומה להם הוא מביא אל המות הזמני ואל עונש הנפש הרוחני בעולם הנשמות ולפיכך אמר <b>ואוהביה יאכל פריה</b> כלומר מי שאוהב הדיבור הוא יגמל עליו אם הדיבור יהיה רע יגמול רע בזה ובבא כפי מה שתגזור החכמה העליונה ואם יהיה הדיבור טוב יגמל טוב בזה ובבא גם כן.
<h3>פסוק כב</h3>
יאמר לפי פשוטו כי מי ש<b>מצא אשה</b> טובה והוא אשר קורא אותה אשה סתם <b>מצא</b> לעצמו דבר <b>טוב.</b> ופירשנו <b>מצא אשה</b> אשה טובה כי בעת שלא תהיה טובה תקרא אשת מדינים. אשת כסילות. אשת זנונים. אשה מנאפת. אשה זונה. והמוצא אותם לא מצא טוב רק מצא מר ממות. ואמר כי אחרי שהנשים רובן כסילות ואוילות ומטבע רע מי שמצא אשה טובה הוא מצא דבר טוב והוא מן האנשים שהפיקו רצון מה' ית'.
ואמר <b>מצא אשה</b> לפי שלא יועיל על הרוב כל השתדלותו לבחור לו אשה טובה כי בית והון נחלת אבות ומה' אשה משכלת ולפיכך מי שיש לו אשה טובה הוא כאלו נזדמנה לו מציאה טובה לא כוון אליה ואמר <b>מצא טוב</b> כי עם מציאות האשה הטובה ימשכו כל מיני הטובות.
ולפי נסתרו יאמר כי מי שמצא חמרו חומר טוב מוכן לקבל שלמות המדות וקבול הצורה האמיתית על שלימותה ותמותה הוא מצא דבר שהוא טוב מפני שיקל עליו לימוד החכמות ועבודת האלהים וקבול השכל על אמיתתו עד שיביאנו באחרית <b>להפיק רצון מה'</b> כי יביאוהו המעשים הטובים לאהבת השם הנכבד והנורא ולדבקה בו. אמנם כשיזדמן שיהיה החומר בלתי נאות הוא רחוק בעליו להשיג אל ההצלחה ימצאוהו שומרי החומות ויכוהו ויפצעוהו וישאו את רדידו מעליו אם יכוון להכנס אל הגן והוא זיווג שני שקשה לזווגו כקריעת ים סוף.
וסמך אל זה ב<b>תחנונים ידבר רש</b> כלומר האיש שמצא אשה טובה כלומר שיש לו חומר טוב נאות לכל שלימות שהוא רש מתענוגי העולם ולא ירדוף אחר המותרות הוא המאושר. אמנם מי שלא מצא אשת חיל והוא רודף אחר המותרות ונקרא במקום הזה <b>עשיר</b> הוא <b>יענה עזות.</b>
<h3>פסוק כג</h3>
יאמר לפי פשוטו כשיהיה ריב בין רש ועשיר הרש ידבר דבריו אחר הנחת כל גאה וגאון בשפלות ובהכנעה מפני שיכיר שפלותו וערך עצמו והוא אמרו <b>תחנונים ידבר רש</b> כלומר בתחנונים ידבר הרש דבריו ובא בחסרון הבי"ת או יהיה עניינו דברי תחנונים ידבר רש. <b>ועשיר יענה עזות</b> כלומר והעשיר יענה לדברי הרש אמרות עזות כי ידבר בעזות פנים בדברים עזים כי לא ירא מפני כל ידבר לפי גאותו וגאונו ורום לבבו.
ואפשר שקרא הכח השכלי <b>רש</b> מפני שכל כחות הגוף שנואוהו ואומר כי הוא ידבר תחנונים כלומר דבריו במשפט ותפלתו לא תהיה תועבה כתפלת הכסיל רק תפלתו היא השואת הלב והפה ברחמים ותחנונים לפני המקום. אמנם העשיר והוא המלך זקן וכסיל הוא יענה אמרות עזות תהיה תפלתו תועבה רחוקה מה' ית'.
גם אפשר שכוון החכם בפסוק הזה להזכיר תכונת העיון הראויה והטובה לכל מעיין להחזיק בה וכמו כן תכונת העיון הפחותה כדי להרחיקה. ואמר כי הרש והוא הדורך הדרך הנכון והישר מדבר בדרך תחנונים כלומר שהוא מדבר בפחד וביראה ומעט מעט יבקש לו. אבל העשיר והוא הרודף אחר התאוות הדמיוניות הורס ומעיז ועונה עזות כלומר שמסתכל במה שאין ראוי לו להסתכל או במה שאין ראוי לאדם להסתכל בו והוא מדבר הנה והנה כפי העולה על רוחו בעקשות פה ולזות שפתים.
<h3>פסוק כד</h3>
אמר כי ה<b>איש</b> שהוא מחזר לקנות <b>רעים</b> רבים סופו <b>להתרועע</b> ולהשבר והענין מי שמפזר ממונו לרצות האנשים כדי שיתחברו אליו ויהיו רעיו ישבר כי יפול מממנו. אמנם לפעמים תמצא אוהב נאמן שהוא דבק באהבת הריע יותר מדביקות אהבת אח אל אחיו ואמר כי אף על פי שלפעמים תמצא <b>אוהב</b> שהוא <b>דבק</b> יותר מה<b>אח</b> מכל מקום מי שיכוין שיהיו לו רעים רבים הוא יתרועע.
ואפשר שהוא דבק לפסוק שלפניו שאמר <b>ועשיר יענה עזות</b> ואמר כי מוסף על מה שיענה עזות הוא גם כן <b>איש רעים</b> וסופו להתרועע ואע"פ שעל הרוב איש רעים <b>יתרועע</b> לפעמים <b>יש אוהב דבק מאח</b> ו<b>טוב רש</b> שאין לו רעים והוא <b>הולך בתומו מעקש שפתיו והוא כסיל.</b>
ו<b>גם בלא דעת נפש לא טוב</b> כי <b>אולת אדם תסלף דרכו</b> וכו'. ובעבור שהזכיר איש ריעים אמר שהוא האיש המחזר שיהיו לו רעים אמ' <b>הון יוסיף ריעים רבים</b> אפי' למי שלא יכוין לחזור שיהיו לו רעים וה<b>דל</b> אפי' <b>מרעהו יפרד</b> לפעמים הן בעבור עניותו והן בעבור <b>עד שקרים</b> שיעיד עליו עדות שקר וסוף העד ההוא <b>לא ינקה ויפיח כזבים לא ימלט.</b>
וכמו שהרש יפרדו ממנו רעיו בעבור רישו כן יתחברו <b>רבים</b> עם הנדיבים בעבור ממונם והוא שאומר אחר זה <b>רבים יחלו פני נדיב וכל הריע לאיש מתן.</b> והבדיל בין בעל ההון ובין הנדיב שעל בעל ההון אמר <b>הון יוסיף רעים רבים</b> ועל הנדיב אמר <b>וכל הריע לאיש מתן.</b> אמנם <b>כל אחי רש שנאוהו</b> כל שכן שריעיו רחקו ממנו בעבור שהיה <b>מרדף אמרים לא המה</b> ולא השתדל בחכמה. ואם הוא זה הרש מרדף אמרים <b>קונה לב</b> היה <b>אוהב נפשו</b> כי <b>שומר תבונה</b> סופו <b>למצא טוב.</b> והסבה שרחקו ממנו ושנאוהו הוא בסבת עניותו ובעבור עדות שקר שיעידו עליו כמו שהזכיר למעלה ולכן הזכיר שנית <b>עד שקרים לא ינקה ויפיח כזבים יאבד.</b> ואפשר שאמרו <b>מרדף אמרים לא המה</b> כלומר שמרעיו רחקו ממנו בעבור שהעידו עליו שהוא מרדף אמרים כלומר שאמרו אמרים שאינו אמת שאמרם.
<h2>פרק יט</h2>
<h3>פסוק א</h3>
אמר כי יותר <b>טוב</b> האיש שהוא <b>רש</b> מן הממון ו<b>הולך בתומו</b> כלומר במדותיו השלימות והתמימות מכל חסרון מן האדם שהוא <b>עקש</b> בסבת <b>שפתיו</b> שידברו דברי עקשות אעפ"י שלא היה רש מן הממון רק יהיה עני בדעת והוא אמרו <b>והוא כסיל.</b>
ואפשר שכוון באומרו <b>טוב רש הולך בתומו</b> להעיר האדם שלא יהרוס בדרך העיון וידוע שהכסיל לא ידע ללכת אל עיר ובדמותו להתקרב אל העיר בבחור לו הדרך שהיא קצרה בעיניו תארך לו הדרך במוצאו מונעים מעבור שם בהרים וגאיות והוא שאמר <b>טוב רש הולך בתומו</b> ואין כוונת החכמה למנוע העיון והדריכה למי שראוי לה כי אין מציאות לנפש החכמה בפועל מאין דרישה וחכמה כמו שאמר אחר זה גם בלא דעת נפש לא טוב. אמנם הכוונה היא למנוע מן הכסיל שהוא <b>עקש בשפתיו</b> ההורס בעיונו.
<h3>פסוק ב</h3>
אמר כי האדם שהוא <b>בלא דעת</b> כלומר בלתי ידיעה אמתית והיא ידיעת המושכלות בקושי תהיה לו נפש טובה כי אין בור ירא חטא ולא עם הארץ חסיד. ופעמים רבות יחטא הפתי והוא לא ידע שחטא וכמה פעמים ישתדלו לשבח ולפאר והם מחרפים ומגדפים ואפי' עשותם מצות התורה ייעשום מצות אנשים מלומדה לא יכוונו בעשייתם הכונה המכוונת מהם וזה הדבר ואם הוא טוב כלומר עשיית המצוה איננו טוב על השלמות כי עשיית המצוה ולכוון בה הכוונה האמתית הוא העיקר והוא המכוון באדם. ולכן אמר <b>גם בלא דעת נפש לא טוב</b> כלומר גם מי שאין לו ידיעה אמיתית הוא חומס נפשו מחוקה ולא טוב היות זה.
או יהיה ענין הפסוק כן <b>גם בלא דעת לא טוב ואץ ברגלים חוטא</b> כלומר מי שהוא מהיר במעשיו איננו בטוח מן המכשול. ומלת <b>חוטא</b> כמו אל השערה ולא יחטיא. והענין כי הוא יחטיא כוונתו ולא ישיג אל הדבר אשר כוון אליו. ואפשר שיהיה ענין הפסוק כן <b>גם בלא דעת</b> כלומ' מי שלא יעשה ענייניו בזריזות ובחריצות <b>לא טוב</b> כי מדרך החרוץ להגיע אל מחוז חפצו אך לפעמים מי שהוא <b>אץ ברגליו</b> כלומר מהיר במלאכתו יחטיא כונתו ולא הזכיר הסבה הנה. אמנם הזכירה בקהלת והוא אמרו שבתי וראיתי תחת השמש כי לא לקלים המרוץ וגו'. כי עת ופגע יקרה את כולם. ואפשר כי בעבור שהזהיר בפסוק הקודם שלא יהרוס האדם בעיונו אמר <b>גם בלא דעת נפש לא טוב</b> כלומר להיות הנפש בלא ידיעה איננו דבר טוב וניאות מפני שאין מציאות לנפש החכמה בפועל מאין דרישה וחכמה. אבל הממהר וההורס במה שאיננו ראוי לו והוא ה<b>אץ</b> הוא הנכשל וחוטא בסוף וכנה הסוף ברגלים כמו שתחלת הדבר הוא מתואר בראש.
<h3>פסוק ג</h3>
אמר בפסוק הזה כי הרעות הגדולות הנופלות בין בני האדם מקצתם אל קצתם לפי הכונות והתאוות והאמונות והדעות כולם נמשכות אחר ההעדר מפני שהם כולם מחויבים לסכלות כלומר מהעדר החכמה כמו הסומא מפני שהוא חסר הראות נכשל תמיד מחבל בעצמו ועושה חבורות לזולתו מפני שאין אצלו מי שיורהו הדרך. כן כתות בני אדם כל איש לפי סכלותו יעשה בעצמו ובזולתו רעות גדולות. ואלו היה שם חכמה אשר יחסה לצורה האנושית כיחס הכח הרואה אל העין יהיו נפסקים נזקיו כולם לעצמו ולזולתו כי בידיעת האמת תסור השנאה והקטטה ויבטל היזק בני אדם קצתם אל קצתם. ואשר לא ישכילו אמתת חסדי ה' על ברואיו ולא ירגישו במה שיחטאו על עצמם יתרעמו על בוראם ועל הזמן במה שיביאו בפעולתם עליהם מן הרע עד שיעלה בלב ההמון שהרעות הם בעולם יותר מן הטובות. ויאמרו כי מן הפלא שימצא בזמן דבר טוב אמנם רעותיו רבות ומתמידות ויתמהו ממי שאכל מן המאכלים הרעים עד שהצטרע ויאמרו איך חלה בו זאת הרעה הגדולה ואיך נמצא זה הרע. וכן יתמהו ממי שהרבה המשגל עד שכהו עיניו ויקשה בעיניהם איך נוגע זה בעוורון ומה שדומה לזה ויחשבו שמציאות האדם נקמה ממנו ורעה גדולה לו. אמנם על דרך האמת מציאות האדם הוא טוב גדול לו וחסד מה' במה שייחדו בו והשלימו ורוב הרעות הנופלות באשיו הם מעצמם כלומר מאישי בני אדם החסרים ומחסרונותינו נצעק ונבקש עזר מרעות נעשה אותם בעצמינו בבחירתינו ונייחסהו לה' ית' חלילה לו ממנו. ואל זה רמז באומרו <b>אולת אדם תסלף דרכו ועל ה' יזעף לבו.</b> וביאור זה כי כל רע שימצא האדם ישוב אל אחד משלשה מינים. המין הראשון מן הרע הוא מה שיקרה לאדם מצד טבע ההויה וההפסד כלומר מאשר הוא בעל חומר כי מפני זה יארע לקצת בני אדם מומים גדולים ובטול אברים או מתחדשים משנויים שיארעו ביסודות בהפסד האויר או הברקים או שקיעת מקומות. ואתה תמצא שהרעות אשר ימצאו בני אדם מזה המין הם מעטים מאד ולא יהיו אלא לעתים רחוקים.
והמין השני מן הרעות הוא מה שיארע לבני אדם מקצתם אל קצתם בהתגבר קצתם על קצתם ואלו הרעות הם יותר מן הרעות המין הראשון וסבותם רבות וידועות והם חלות עלינו בסבותינו כאיש שיתנכל על איש להרגו או לגנוב ממונו וכיוצא בהם. והמין השלישי מן הרעות הוא מה שימצא כל אחד מבני אדם מפעולותו בעצמו ואלו הרעות הם יותר מן רעות המין השני הרבה ומרעות זה המין יצעקו בני אדם כולם ולא ימצא מי שלא יחטא על עצמו אלא מעט. והוא שראוי לגנות בעל המאורע על מה שארע לו באמת על הדרך שאמר הנביא מידכם היתה זאת לכם ועל זה נאמר משחית נפשו הוא יעשנה ועל זה המין אמר שלמה <b>אולת אדם תסלף דרכו ועל ה' יזעף לבו</b> ועל זה המין גם כן מן הרעות שהוא פועל האדם בעצמו אמר לבד ראה זה מצאתי אשר עשה האלהים את האדם ישר והמה בקשו חשבונות רבים. והחשבונות הם אשר הביאו עליו הרעות וזה המין הוא נמשך אחר המדות המגונות כולם כלומר רוב התאוה במאכל ובמשתה ובמשגל ולקיחתן ביתרון כמות או בהפסד סדר או בהפסד איכות המזונות ויהיה סבה לכל החלאים והמכות הגשמיים והנפשיים.
אמנם חליי הגוף הם מבוארים אבל חליי הנפש מרוע זה הסדר משני צדדים. האחד מהם השינוי המשיג בהכרח לנפש מפני שינוי הגוף מאשר הוא כח גשמי כמו שהתבאר שמדות הנפש נמשכות אחר מזג הגוף. והצד השני הוא היות הנפש מרגלת בדברים שאינם הכרחיים וישוב לו טבע חזק להשתוקק למה שאינו הכרחי לא בהשאיר האיש ולא בהשאיר המין וזאת התשוקה הוא ענין אין תכלית לו ולא יסור מי שהוא סכל רע המחשבה מהיותו בצער ואנחה על אשר לא ישיג לעשות מה שיעשהו אחר מן המותרות ויכניס עצמו בסכנות עצומות כרכיבת הימים ועבודת המלכים ותכלית כונתו בזה להשיג אל אלו המותרות שאינם הכרחיות. וכשיארעו לו המאורעות בדרכים ההם אשר ילך בהם יתרעם מגזירת האל ית' וממשפטיו ויתחיל לגנות הזמן ויתמה ממיעוט דינו איך לא עזרו להגיע אל המותרות ההם ועל זה ועל כיוצא בזה אמר החכם <b>אולת אדם תסלף דרכו ועל ה' יזעף לבו.</b>
<h3>פסוק ד</h3>
אמר כי הממון <b>יוסיף</b> לאדם <b>רעים רבים</b> שלא היו רעיו עד עתה. והעניין שבעבור עשרו יתחברו אנשים רבים עמו כדי לקבל ממנו תועלת. אמנם האיש שהוא <b>דל</b> לא די שלא יקנה רעים מחדש אלא אפי' <b>מרעהו</b> החביב בעיניו <b>יפרד</b> והטעם כי בעבור דלותו חבירו יפרד ממנו ולא יחפוץ באהבתו כי אם יהיה רעהו עני והיה רגיל לקבל ממנו תועלת יניחנו מעתה בראותו שהוא דל ולא יקבל ממנו תועלת. ואם יהיה עשיר יניחנו כדי שלא להעניקו מברכותיו.
ועל דרך נסתרו אמר כי מי שהוא בעל הון והוא המשביע יצרו הרודף התאוות ההון ההוא יוסיף לבעליו רעים רבים כי כל כח וכח מההרגשות יבקש חשבונות רבים ויעשה מהם צבא גדול כמו שאמרו רז"ל משביעו רעב. אבל הדל והוא שלא יכוון רק אל עצמו יפרד מרעהו שלא יהיה לו ריעות וחברה עם אחד מהם כי לא יביט אליהם כלל. גם החומר שהוא חומר לחומר השכל לא ישתמש באחד מהם רק לפי הצורך הגדול לא שיהנה הוא בהם עד שיהיה נמשך אליהם ולפי זאת הבחינה יפרד מהם. ורז"ל אמרו גם כן שיצר הרע נקרא ריע במקומות כמו שדרשו אל תאמינו בריע זה יצר הרע וכשלא יאמין הריע ההוא יפרד הדל ממנו.
<h3>פסוק ה</h3>
אמר כי האיש שהוא מעיד עדות שקר בחבירו סופו ש<b>לא ינקה</b> מפני שטבע העולם האמת יעשה דרכו וסופו להתגלות ואפילו אם תסתירנו בתחתיות ארץ אמת מארץ תצמח וכל שכן שצדק משמים נשקף והוא הצדק האלוהי המחייב העונש לעושי הרעה. וזה שהעיד עדות שקר על חבירו ועבר על מצות אלהיו לא ינקהו ה'. <b>ויפיח כזבים לא ימלט</b> כלומר כי מי שמדבר כזבים אע"פ שלא יזיק לרעהו בכזב ההוא לא ימלט מפני שהשקר הוא שנאוי ומשוקץ בין אם יזיק בין אם לא יזיק מפני שאנו מצווים להדמות בפעולותינו לה' ית' וה' ית' הוא האמת האמיתי ודובר שקרים לא יכון לנגד עיניו.
וכשתתבונן באותיות הנכנסות במלת אמת תמצאם אוחזות הראש והאמצע והסוף מן האותיות להורות ולרמוז כי בו קיום כל העולם ראשיתו ואמצעיתו וסופו. והשקר אותיותיו כולם זה אצל זה לרמוז כי אם לא יתאחדו העדים שהם עדי שקר ולא יכוונו עדותם לא יוכלו לכוון עדות אחת. אמנם העדים האמתיים אפי' יהיה האחד במקום אחד והשני במקום אחר והשלישי במקום אחר אחרי שכוונתם היא להעיד עדות אמיתי לא יצטרכו להתאחד ולכוון עדותם. גם כשתתבונן באותיות אמת תמצא תשובתם עשוייה על תכונת דבר קיים ועומד והוא שאותיותיו יש להם בסיס ורגלים. אמנם אותיות שקר אין להם רגלים. ולא יקטן בעיניך הטעם הזה כי מי שיפקח עיני שכלו ידע כי לא כאותיות המצריות העבריות כי בצורת אותיותינו נרמזים סודות גדולות. וכבר ביארנו זה בספר חברנוהו מדבר על ביאור סוד צורת האותיות והרוצה לעמוד עליהם ידרשם משם.
<h3>פסוק ו</h3>
אמר כי רבים הם אותם המחלים <b>פני נדיב</b> והמבקשים ממנו שיתנדב אליהם ממתנת ידו. <b>וכל הרע</b> כלומר כל הרעים והחברים נמשכים אחר האיש שהוא מוכן בטבעו ליתן לזולתו מהונו.
וכמו שיקרה זה בקנייני העולם כן יקרה בענייני החכמה כי כשיזדמן איש חננו השפע האלהי שעור שהשלימו ועודף על השלמתו שיעור להשלים זולתו והוא יתנדב בחכמתו להיישיר זולתו אל ההצלחה תמצא כל מבקשי החכמה יכוונו אליו ואליו גוים ידרושו כדי שיורם מדרכיו. <b>וכל הריע לאיש מתן</b> כלומר וכל הרוצים לבקש דבר ה' יכוונו אל איש מתן והוא האיש החונן מחכמתו ומאציל מהוד יפעת בינתו על זולתו. ויש מפרשים <b>וכל הרע לאיש מתן</b> בענין זה כלומר וכל אדם הוא הרע אל האיש שהוא איש מתן.
<h3>פסוק ז</h3>
אחרי שהזכיר למעלה מזה <b>הון יוסיף רעים רבים ודל מרעהו יפרד</b> ולא הזכיר הסבה אשר בעבורה יפרד הדל מרעהו חזר לשנות הדברים ההם ולזכור העלה בזה ואמר כי <b>כל אחי רש שנאוהו</b> כל אחי העני הם שונאין אותו כל שכן שרעיו שהם יותר רחוקים מקרבתו מאחיו לא די ששנאוהו אלא שהם יתרחקו ממנו יותר ויותר וכל זה נכלל במה שהזכיר למעלה ודל מרעהו יפרד. אמנם חידש בפסוק הזה נתינת הסבה ואמר הסבה שהרעים של איש העני יפרדו ויתרחקו ממנו היא שה<b>רש מרדף אמרים.</b> כלומר דובר בפיו דברים והמה לא יהיה להם חפץ באותם הדברים. והדברים אשר ידבר הרש לא יחפצו בהם רעיו הם בקשת מכולת ביתו מהם ואם לא נזכר. אמנם הזכיר בכלל כי הסבה שיתרחקו ממנו היא שהוא דובר דברים בפיו אליהם והם לא יחפצו בדבריו ולא יהיה להם לרצון.
וכן על דרך נסתרו יאמר כי כל כחות הגוף ישנאו הכח השכלי אשר הוא הרש וכולם יתרחקו ממנו ומפעולותיו בכל יכולתם והסבה היא שכח השכלי הוא אומ' דברים אשר המה לא יחפצו בהם והענין שהכח השכלי תכלית פעולותיו הם לקרבה אל האלהים ולא תתכן זאת הקורבה אם לא יתרחק מתאוות העולם המרחק הקצה כי אין אדם זוכה לשתי שולחנות שהם משל לשלימות הנפש ושלימות הגוף. ואחרי שפעולות זה הכח השכלי הם להרחיק התאוות הגופניות אין ספק כי כחות הגוף ישנאוהו תכלית השנאה לפי שהוא ישתדל בבטולם ויחפוץ במה שלא יחפצו הכחות החמריות.
וקרא <b>אחי רש</b> הכח המדמה והכח המתעורר וכח ההרגש הכולל לחמש ההרגשות והוא כשורש והם כענפים. ואמר כי כל אלה <b>שנאהו</b> כי אורבים הם לו לפי בטול מלאכתם בטרדת מלאכת האח הגדול והם כעבדים וכשמשים במשלו עליהם. וזה הפירוש הוא לפי מה שכתוב בספרים <b>לא המה</b> באל"ף. אמנם לפי המסורת שכתוב <b>לו</b> קרי בוי"ו ונמצא עוד שם י"א כתבין לא וקריין לו. יהיה ביאור הפסוק כן. כלומר הדל הוא מרבה דברים אמנם דבריו אינם נשמעים וכל מה שמדבר ומבקש לאחרים הם נשארים עמו. והענין שהדל הוא מאריך בדבריו אמנם לא יעשו פרי כי עמו ישארו הדברים.
או יהיה פירוש <b>מרדף אמרים לו המה</b> כענין כל אחי רש שנאוהו וכל שכן שרעיו רחקו ממנו מפני שהוא לא השתדל לקנות הממון בימי חרפו רק היה מרדף אמרים כלומר מתעסק בשיחות בטלות ובדברים רקים אשר לא יועילו ולא יצילו. ולפיכך אמר על צד הלעג מי שאינו חרוץ במלאכתו ואיננו עובד אדמתו רק הוא מרדף דברים בטלים ומחזר אחר שיחות בטלות <b>לו המה</b> כלומר השיחות הבטלות ההם ישארו עמו וישארו הקנינים וההון והעושר ביד החרוצים.
או יאמר זה קרה לו בעבור שהיה <b>מרדף אמרים</b> והם השיחות הבטלות <b>ולא</b> עשה כאשר יעשו <b>המה</b> והם החרוצים שייגעו לקנות הממון. או יאמר הוא היה <b>מרדף אמרים</b> אמנם <b>המה</b> כלומר רעיו החרוצים לא עשו כן להיות רודפים אחר דברים בטלים.
ואחרי שהזכיר כי <b>רבים יחלו פני נדיב</b> ו<b>כל הריע לאיש מתן</b> ו<b>כל אחי רש שנאוהו</b> סמך אליו <b>קונה לב אוהב נפשו</b> כלומר הריש האמתי הוא הריש מהחכמה שהיא מזון הנפש המשכלת ומי שקונה שכל מורה שהוא אוהב נפשו ומי שהוא <b>שומר תבונה</b> אוהב <b>למצוא טוב.</b> אמנם האיש שהוא <b>עד שקרים לא ינקה</b> והאיש ש<b>יפיח כזבים יאבד</b> ו<b>לא נאוה לכסיל</b> שום <b>תענוג</b> וכל שכן שאיננו דבר נאה <b>למשול העבד בשרים</b> כי <b>שכל</b> ה<b>אדם</b> הוא ל<b>האריך אפו ולעבור על פשע</b> ואלו המדות לא תמצאנה בכסיל ובעבד.
<h3>פסוק ח</h3>
אמר כי האיש שהוא קונה שכל הוא <b>אוהב נפשו</b> כי מראה אהבתו אותה בנותנו לה לחם חקה כי החכמה היא מזון נפש המשכלת. <b>שומר תבונה</b> כלומר מי שהוא שומר התבונה בזכירתו שילמוד אותה ולא ישכחנה סופו <b>למצא טוב</b> בזה ובבא. או יאמר <b>שומר תבונה</b> אוהב <b>למצא טוב</b>:
<h3>פסוק ט</h3>
הפסוק הזה נכתב פעם אחרת כיוצא בו אלא שבמקום אמרו ויפיח כזבים יאבד אמר <b>ויפיח כזבים לא ימלט.</b> ורצה לחדש בפסוק הזה שמי שמדבר הכזבים אע"פ שלא יזיק בהם לזולתו לא די שלא ימלט אלא שיאבד.
ומלת <b>יאבד</b> רוצה בו העונש האלהי שיחול עליו בזה העולם או בעולם הנשמות כפי מה שתגזור החכמה האלהית.
<h3>פסוק י</h3>
אמר כי אינו דבר <b>נאה</b> ומתקבל שיהיה אל ה<b>כסיל תענוג</b> כי לא יכיר בדבר של תענוג ושל כבוד כי כצרור אבן במרגמה כן נותן לכסיל כבוד. <b>אף כי לעבד</b> כלומר וכל שכן שאינו ראוי שהעבד והוא מטבעו אסף חרפת המדות והמעשים הרעים שיהיה הוא מושל ומנהיג השרים הנכבדים. ואמר <b>אף</b> שעניינו כל שכן בעבור הממשלה שהזכיר בענין העבד כי התענוג יהיה מדבר נקל ואפי' תענוג של דבר מה אינו ראוי אל הכסיל כל שכן שאין לומר שימשול הכסיל. אמנם העבד אע"פ שאינו כסיל אינו טוב שימשול על שרים מפני שהם מוטבעים על מדות מגונות.
ועל דרך האמת יאמר כי איננו ראוי אל המלך זקן וכסיל <b>תענוג</b> חזר וקראו עבד. ואמר כי אינו דבר הגון שימשול על כחות השכליות וקראו <b>כסיל</b> לרחקו מכל חכמה ושלמות ודבקותו אל כל מה שיביא אל פחיתות מעלה וקראו עבד כי המכוון במציאותו הוא להיות עבד אל הכח השכלי כי בו ובאמצעיתו ובאמצעות כליו יקנה מעלה על מעלתו כי הוא יחדש מופתיו במורגשות ומהם יעלה אל המושכלות הפשוטות מן ההרכבה החמרית.
ורצה באמרו <b>לא נאוה לכסיל תענוג</b> שאין דבר הגון שיהיה לכח היצר והתאוה מעלה ושלטנות וכל שכן שאינו ראוי שהדבר שהמכוון ממנו שיהיה עבד ימשול על הכחות השכליות ויעבידם תחתיו ויסירם אל משמעתו. או יאמר לא נאוה לכסיל תענוג כלומר אינו נאה בעיני הכסיל והוא היצר תענוג עולם הנשמות ולא יחפוץ בו ולא יתאוהו. וכן היצר נקרא עבד כי כן כוון ממנו אינו טוב בעיניו למשול בשרים כלומר לפעול פעולות נכבדות רצויות למצוא באמצעותם חן ושכל טוב בעיני אלהים ואדם כי הם לא יתאוו כי אם רע. ומלות <b>לא נאוה</b> משרתות באחרונה גם כן וכאילו אמר <b>אף כי לעבד</b> ל<b>משול בשרים</b> לא נאוה.
ואפשר כי זה הפסוק דבק עם הפסוקים שאחריו שאמר <b>שכל אדם האריך אפו</b> ואמר כי אינו דבר נאה ומתקבל שיהיה לכסיל מעלה ותענוג וכל שכן שימלוך העבד וימשול על השרים כי השכל שיהיה באדם גורם שיאריך אפו <b>ותפארת</b> היא לו ש<b>יעבור על פשע</b> ואלו המדות הם מיוחדות במלכים ואם ימלוך הכסיל או העבד לא יאריכו אפם ולא יעברו על פשע ולכן לא נאוה לכסיל תענוג ולא לעבד משול בשרים. מצורף אל זה שזעף המלך הוא <b>כנהם הכפיר</b> ו<b>כטל על עשב</b> הוא <b>רצונו</b> ואם יהיו העבד והכסיל מלכים מי יעמוד כנגד זעמם ואיך יהיה כטל על עשב רצונם והם כסילים ומשולחים אל כל רע ואיך ימשלו וימלוכו העבד והכסיל וה<b>בן</b> ה<b>כסיל</b> הוא <b>הוות</b> אפי' <b>לאביו</b> וכל שכן לאחרים והוא מבלבל הנהגת ביתו לדמיון ה<b>דלף</b> ה<b>טורד</b> אחת הנה ואחת הנה והוא מריב עם נשי ביתו או עם אשתו וכל שכן עם הזרים. או יאמר כי הבן כסיל הוא לדמיון הדלף הטורד ולדמיון <b>מדיני</b> ה<b>אשה</b> כשתהיה אשת מדינים.
<h3>פסוק יא</h3>
אומר כי ה<b>שכל</b> שיהיה ב<b>אדם</b> גרם לו ש<b>האריך אפו</b> כי לולי השכל המחופף עליו לא האריך אפו <b>ותפארתו</b> של אדם הוא להיות <b>עובר על פשע.</b> כי התכונה הזאת באה מנפש חשובה אשר הניחה כל גאה וגאון כי מי שאינו עובר על פשע עושה זה לרוב גאותו שהוא חושב שלרוב מעלתו אינו ראוי שיחטא לו איש מן האנשים ולא יחשוב גם כן שהחטא שיחטא לו האדם ויפשע בו הוא סבה אלהית בסבת מריו. אמנם המשכיל יעבור על פשע כדי שה' ית' יעביר על פשעיו.
<h3>פסוק יב</h3>
אמר כי המלך בעת שיזעף על איש יראה על האיש כאלו <b>נהם</b> עליו ה<b>כפיר</b> שאין בבעלי חיים יותר מפחיד ממנו. <b>וכטל על עשב רצונו</b> כלומר ומי שיראה לו המלך רצון טוב ויאר אליו פניו הוא לו תועלת ודבר של נחת רוח כמו הטל שירד על העשב כי כמו שהטל היורד על העשב ירווה הארץ ויולידה ויצמיחה כן אהבת המלך ורצונו היא סבת חיי האיש.
והזכיר זה הדבר לענין גדול כדי שיתעורר האדם ויאמר בלבו אם יזעף עלי מלך בשר ודם שהיום ישנו ומחר איננו אהיה נבהל אע"פ שאם יכעוס עלי אולי לא תצא מחשבתו אל הפועל כי פלגי מים לב מלך ביד ה' לכל אשר יחפוץ יטנו ואפי' אם תצא מחשבת המלך עלי אל הפועל אין ייסוריו יסורי עולם מצורף אל זה שאני יכול להראות לו בפי מה שאין בלבי ולא ידע רק קצת מהמרותי אותו וצפון לבי אין אתו ואם ארצה לברוח מפניו אצא ממלכותו ואהיה חפשי ועם כל זה לבי בל עמי בעת שיזעף המלך עלי ואיך יעמוד לבי ותחזקנה ידי והמלך שהוא זועף עלי בעבור חטאותי אשר לא סרתי מהמרותו הוא אלהי האלהים ואדוני האדונים אשר עיניו פקוחות על דרכי איש וכל צעדיו יראה לא ינוס ממנו נס ואין חושך ואין צלמות להסתר שם פועלי און.
<h3>פסוק יג</h3>
אמר כי ה<b>בן</b> ה<b>כסיל</b> הוא <b>הוות</b> לאביו כי כסילותו יגרום לאביו נגע וקלון כי הוא יפעל פעלים יענש עליהם ואף אם לא יזיק לזולתו יכלם אביו מסכלותו.
<b>ודלף טורד מדיני אשה</b> כלומר כי כשיהיה לאיש אשת מדינים תריב עמו בכל עת היא דומה לו בפעולותיה אל הדלף הטורד וזה כי כמו שבעת שגג הבית לא יהיה מתוקן על השלמות ירד המטר מנקבי הגג אחת הנה ואחת הנה ולא ירד במקום אחד מיוחד שיוכל האדם לקבוע עמידתו במקום ידוע מהבית וחוצה מהבית לא יוכל ללכת מפני רבוי המטר. כן יהיה ענין אשת מדינים לבעלה כי האדם בורח מטרדות העולם למצוא מנוח לכף רגלו בביתו ובעת שהוא חושב לנוח בביתו אז יטרידוהו מדיני אשתו והוא לדמיון מי שינוס מן המטר בביתו ובביתו ממטיר גם כן זעיר שם זעיר שם וגם שם לא ינוח לו מצורף אל זה שהוא לא יוכל להתחבר עם נשי ריעיו בלא סכנת הגוף והנפש ואשתו שהיא אשת מדנים מריבה עמו תמיד וזה הוא לדמיון הדלף הטורד מבית ומחוץ.
ואפשר שקרא התאוות הגשמיות <b>מדיני אשה</b> ואמר כי כמו שהדלף הטורד מונע האדם ומבלבל רעיונותיו ובסבתם יחטיא כוונתו ולא יוכל להשלים מה שכוון להשלימו כן התאוות הגשמיות מונעות השכל האנושי מהשלים פעולתו לצאת מן הכח האנושי אל הפועל האלהי.
או קרא <b>מדיני אשה</b> חומר האדם בעת שלא יהיה ממזג טוב וממוסך והענין שלא תהיה הרכבתו וטבע מזגו מוכן לקבל השלימות רק הוא מוטבע אל ההפך ואמר כי כמו שהדלף הטורד מונע האדם מהשלים פעולתו כן המזג בלתי שוה יכבד על האדם לעשות בו מה שיעשה עם מזג טוב ונאות. והמזג בלתי נאות אל השלימות קראו רז"ל זוג שני שקשה לזווגו כקריעת ים סוף והוא האומר אל השכל האלהי המעורר אותו ואומר לו פתחי לי אחותי רעייתי יונתי תמתי. פשטתי את כתנתי איככה אלבשנה רחצתי את רגלי איככה אטנפם. ואף אם יתעורר האדם וירצה להכריחו ולרדוף אחר השכל ימצאוהו השומרים הסובבים בעיר יכוהו ויפצעוהו וישאו את רדידו מעליו ואם ימצא דודו לבסוף ימצאהו אחר ענוים גדולים ועל הרוב יהיה מגורש מגן עדן לעולם.
<h3>פסוק יד</h3>
אחרי שהזכיר <b>ודלף טורד מדיני אשה</b> אמר לא תחשוב שיוכל האדם בשכלו לבחור לו <b>אשה משכלת</b> כי הכל מאת ה' מן השמים. ואמר כי הבית והממון ינחילום האבות לבניהם אמנם היות לאיש אשה משכלת לא יוכלו האבות על זה כי לפעמים יכוונו האבות לתת לבניהם אשה משכלת ויבא הענין בהפך כי הכל ברצון אלוהי. או יאמר כי האיש שתהיה לו אשה משכלת היא נחלת שדי ממרומים וענין גדול ונכבד.
ואפשר שכוון באמרו ו<b>מיי' אשה משכלת</b> החומר הטוב והממוסך הפך מדיני אשה ואמר כי ה<b>בית</b> וה<b>הון</b> ובכלל כל קנייני העולם יוכלו האבות לסבב זה. אמנם שיהיה לאיש חומר טוב ונאות מזומן אל המעלה והשלמות זה מדה שלא יוכל האדם עליו והוא מאת ה' מן השמים. או יהיה ביאור ו<b>מיי' אשה משכלת</b> כלומ' מתנה גדולה ומתנה אלהית היא כשתהיה לאיש אשה משכלת.
<h3>פסוק טו</h3>
אמר כי ה<b>עצלות</b> והוא מעוט העסק וההשתדלות שיהיה לאדם על ענייניו <b>תפיל תרדמה</b> על בעליה והתרדמה יותר קשה מן העצלות כלומר ורצה לומר כי יעתק העצל מענין רע אל ענין יותר רע ממנו כי אם יתעצל מעט תביאנו עצלותו להתעצל יותר ויותר עד שיהיה דומה בעניינו לאדם הנרדם שהוא דומה למת.
<b>ונפש רמיה תרעב</b> כלומר שהאדם שאיננו חרוץ ומהיר במלאכתו וישתדל להרויח ברמאות ירעב כלומר לא יעשיר ברמאותו כי לא יחרוך רמיה צידו אם שיתרחקו האנשים ממנו בעבור רמאותו ומתוך כך יעני ואם שיחול עליו העונש האלוהי ויעני. וכמו שיקרה בעניינים הזמניים כן יקרה בעניינים הרוחניים וזה כי העצלות בבקשת החכמה וכן הקיצור בעבודת ה' יפילו תרדמה על האנשים והענין שישנו שנת עולם ולא יקיצו. <b>ונפש רמיה תרעב</b> כלומר כי הנפש העוסקת בחכמה שלא על הסדר או שלא לשמה והוא הרמאות הגדול תרעב כלומר תשאר רעבה בחסרון החכמה אשר הוא מזונה ממנה. כי מתוך שלא יתעסק בחכמה לשמה לא יקח החכמות המועילות לנפשו רק יקח מה שיתפאר בהם אצל בני אדם ומתוך כך נפשו תהיה חסרה מן החכמה האמתית בעולם הזה. וגם בעת שהנפשות אשר יצאו אל הפועל האלהי תתענגנה על רוב שלום בעולם הנשמות היא תרעב והוא אמרו על נפשות המקצרים הנה עבדי יאכלו ואתם תרעבו הנה עבדי ישתו ואתם תצמאו.
ובעבור שהזכיר בפסוק הקודם <b>ומה' אשה משכלת</b> אמר שאין להתעצל מהיות האדם משתדל אחר אשה משכלת אע"פ שהיא מאת ה' כי <b>עצלה תפיל תרדמה.</b> ועל דרך נסתרו יקשרו הפסוקים בענין זה כלומר אע"פ שאמרתי ומה' אשה משכלת לא תחשוב שמי שאין לו חומר ממוסך נאות לבקשת החכמה ראוי לו שיתעצל מדרוש מה שיוכל להשיג ממנה כי העצלה תפיל תרדמה ואם לא יוכל האדם להגיע אל אמתת עקרי התורה והאמונה לפחות ישמור המצות ועל זה יוכל כל אדם ומי ששומר המצות הוא <b>שומר נפשו</b> אמנם מי ש<b>בוזה דרכיו</b> בעבור שלא יוכל להגיע אל המעלה הרמה <b>ימות.</b> ויהיה <b>חונן דלים</b> ובמעשה הזה הוא <b>מלוה ה'</b> ו<b>גמולו ישלם לו.</b> ולפי נסתרו יקשר בענין זה והוא שאחר שאמר שיהיה שומר מצוה ובכן יהיה שומר נפשו אמר ומי שחונן החלק השכלי הנקרא דל להמציא לו לחם חקו והם המושכלות אם רב ואם מעט כפי היכולת הוא מלוה ה' וגמולו ישלם לו.
<h3>פסוק טז</h3>
אמר כי מי שהוא <b>שומר מצוה</b> הן מצות אלהיו הן מצות המלכים והשופטים הוא <b>שומר נפשו</b> מרעות הזמן בעולם הזה ומרעת העונש הרוחני המעותד לנפשות המקצרים אחר המות. ואם ישמור מצות המלכים והשופטים הוא שומר נפשו מצרת הזמן. אמנם מי שהוא <b>בוזה דרכיו</b> כלומר שישים מנהגותיו ופעולותיו נבזות ושפלות <b>ימות</b> כלו' ימות באין מוסר בעולם הזה ויכרת מצרור החיים בהיות מעשיו בלתי רצויים. או יהיה הכינוי במלת <b>דרכיו</b> שב אל ה' ית' או אל השופט ואם לא נזכרו. ויהיה ענין הפסוק כן <b>שומר מצות ה'</b> או מצות השופט הוא שומר נפשו ומי שהוא <b>בוזה דרכיו</b> של שופט <b>ימות.</b>
<h3>פסוק יז</h3>
אמר כי מי ש<b>חונן</b> האיש ה<b>דל</b> ומעניקו מברכותיו הוא <b>מלוה ה'</b> כלומר כל מה שנתן ממה שחננו ה' אל הדל לא הפסיד רק מעלים עליו כאלו הלוה לה' ית' ומדרך הלוה להחזיר למלוה בריוח. <b>וגמולו ישלם לו</b> אמר כי ה' ית' ישלם לו גמול טוב בעבור החנינה שעושה לדל אע"פ שלא נתן לו משלו כלום רק ממה שהוא פקדון בידו ברצון הבורא ית'.
או יהיה אמרו <b>מלוה ה' חונן דל</b> בענין זה כלומר אל יתהלל האיש החונן הדל בחשבו כי נתן לדל מממונו כי השם ית' הוא מלוה ממון לאיש כדי שיחון בו הדלים וזה רצה באמרו מלוה ה' חונן דל. כלומר הוא מלוה ממון לאיש שהוא חונן דל והממון הוא בפקדון ביד האדם לעשות בו מצות אלהיו שצוה לחון בו הדלים כענין לחונן דלים יקבצנו. ואמרו <b>וגמולו ישלם לו</b> כלומר ועם כל זה רצה השם ית' שישולם לו גמול טוב אע"פ שאינו נותן משלו. או יהיה הכינוי במלת <b>וגמולו</b> שב לדל ועניינו והגמול שרצה האל ית' לגמול הדל עשאו על ידך ואתה שלוחו וזהו כי גמולו ישלם לו כלומר מה שישלם החונן הדל לדל כלומר מה שיתן לו ומה שיתנדב לו הוא הגמול והחסד שרצה האל ית' שזה הדל יקבל וסבב הגעתו אל טרפו על ידך. או יאמר והחנינה שתעשה אתה לדל הוא הגמול הראוי לדל ההוא שה' הוא משלם לדל על ידך.
או יאמר החכם מן התימה שהאל ית' הוא מלוה ההון אל האיש ה<b>חונן</b> ה<b>דל</b> ומה שיעשה החונן עושה כמו שליח מהאל ית'. והדל ההוא הוא יחזיק לו טוב והוא בכל יכולתו משתדל לגמול טוב אל החונן ההוא והחונן ההוא אינו פועל באותו המעשה רק כשליח עושה מצות אדוניו.
ואפשר שקרא <b>דל</b> הכח השכלי מכחות הנפש ואמר כי מי שהוא חונן זה הדל ונותן לו לחם חוקו והם ההשגות השכליות הוא מלוה ה' והטעם כי הוא יעשה בזה הטוב והישר בעיניו כי כל דבר הוא נמצא בגלל התכלית ותכלית זה הכח להעביד כחות הגוף אליו ולצאת מן הכח האנושי אל הפועל האלהי ולכן מי שהשתדל על זה הצליח וה' ית' ישלם לו הגמול הראוי לו.
<h3>פסוק יח</h3>
אמר ראוי לו לאדם ליסר בנו ולהכריחו לקבל מוסר וחכמה כי אם ייסרנו יש תקוה שיחכם כי אולת קשורה בלב נער ושבט מוסר ירחיקנה ממנו. ואמרו <b>כי יש תקוה</b> בא להודיע שאם לא יקבל הבן מוסר אביו או רבו בפעם אחת או בשתים שייסרנו לא יתיאש ממנו רק ייסרנו יותר כי עדיין יש תקוה בו שיקבל החכמה. <b>ואל המיתו אל תשא נפשך</b> כלומר אע"פ שאמרתי לך שהראוי הוא שתייסרנו ייסרהו אך במשפט ואמנם לא תייסרהו בענין שתמיתהו כלומר לא תייסר אותו במוסר אכזרי בענין שימות תחת השבט.
ואומר <b>אל תשא נפשך</b> כלומר להמית אותו לא תהיה נושא נפשך לעשות זה הענין או ר"ל לא תסבול נפשך זה הענין. ולפיכך סמך אליו <b>גדול חמה נושא עונש</b> כלומר מי שהוא גדול חינה שכעסו רב הוא נושא על גבו עונש כי הוא ראוי שיענש. כי אם תציל כלומר אם לא תהרגנו בפעם אחת רק שתצילנו ותייסרהו פעם אחר פעם עוד תוכל להוסיף לייסרו פעם אחרת. אמנם אם תמיתנו בפעם אחת לא תוכל לייסרו עוד לעולם.
או יהיה <b>גדול חמה</b> בענין קריאה כלומר אתה האכזר שאתה גדול חימה וממהר לכעוס תהיה נושא עונש כלומר אע"פ שבנך נתחייב בייסורין ההם לקושי ערפו תהיה נושא ומוחל לענשו כי אם תצילנו ולא תהרגנו תוכל להוסיף ולייסרו במה שיבוא מן הזמן. ויש מפרשים <b>ואל המיתו</b> מענין על כן המו מעי לו כלומר ייסר בנך כי יש בו תקוה אם תייסרנו ואם יצעק מייסוריו ויסלד בחילה לא תחמול ולא תכסה עליו.
<h3>פסוק כ</h3>
בעבור שהזכיר למעלה מזה יסר בנך כי יש תקוה שזרז האב להוכיח הבן שב עתה לזרז הבן לקבל המוסר שייסרהו אביו או רבו. ואמר <b>שמע עצה</b> כלומר מי שלא הגיע מאהבתו אותך עד שייסרך רק שיתן לך עצה הוגנת בפעולתיך שמע ממנו העצה ההיא וקבל עליך לעשותה כי אם תשמענה שמיעת האזן בלבד אין תועלת בזה והוא על דרך אמרו שמע ישראל יי' אלהינו יי' אחד כלומר שעניינו שתקבל עליך להאמין זה הדבר.
<b>וקבל מוסר</b> כלומר ואם יגיע מאהבת איש אותך עד שייסר אותך כדי להסירך מדרך רע קבל המוסר ההוא ממנו מאהבה ונתן הסבה ואמר <b>למען תחכם באחריתך</b> כלומר שמיעת העצה וקבלת המוסר יהיו סבות שתחכם לבסוף. ואפשר שרצה באמרו שמע עצה וקבל מוסר כלומר שמע עצתי וקבל החכמה הטבעית הנקראת בשמה מוסר כדי שתוכל לקבל החכמה האלהית הנקראת חכמה סתם.
<h3>פסוק כא</h3>
אמר כי <b>מחשבות רבות</b> יש <b>בלב</b> ה<b>איש</b> כי הוא יחשב לעשות בענין פלוני כך ובענין פלוני כך ולא יעלה בידו לעשות מה שחשב רק מה שיעץ ה' ית' וגזרה חכמתו כן יקום והוא כענין אמרו מה' מצעדי גבר כוננו ואדם מה יבין דרכו. ואפשר שזה הפסוק יש לו דבקות עם הפסוק שלפניו שאמר שמע עצה וקבל מוסר למען תחכם באחריתך אמר לא תחשוב שכל מי שישתדל על החכמה והמוסר יעלה בידו על השלימות כי לפעמים ישים אדם כוונתו ומחשבתו על דבר אחר הן בענייני העולם והן בדרישת החכמה ולא יעלה בידו כי אם יהיה מזג גופו בלתי ממוסך וניאות לקבלת החכמה לא יוכל עליה על השלימות כי מי יוכל לתקן את אשר עוותו. ומי שהוא מעוות בטבעו בטורח יוכל לתקן מעשיו כמי שנולד על מזג טוב וישר.
וכן מי שהוא בעל חסרון בטבעו ובמערכת כוכבי מולדתו לא יוכל להמנות עם השלמים והוא אמרו <b>רבות מחשבות בלב איש</b> כלומר רבות מחשבות יש בלב האיש לפעמים להישיר נפשו אל ההצלחה האמיתית ואל דרישת החכמה. אך מה שיעץ ה' ומה שחייבה חכמתו משנוי המזגים וההרכבות <b>היא תקום</b> ומי שמצא אשה כלומר שעלה לגורלו חומר טוב וניאות מצא טוב ויפק רצון מה'.
ואחרי שהזכיר כי <b>רבות מחשבות בלב איש ועצת ה' היא תקום</b> ולא כל אדם יוכל להשיג אל החכמה ואף אם ישיג אל החכמה מכל מקום מה שיעץ ה' ית' הוא יקום הזכיר דבר אחר מונע האדם מהגיע אל החכמה והיא <b>תאות האדם</b> שהיא מביאתו לידי קלונו <b>וטוב</b> הוא לאיש להיות <b>רש</b> מן התאוות מהיות מבקש המותרות לפי התאוה והם לחם כזבים.
ופירוש <b>מאיש כזב</b> מאיש ישתדל לקנות דמיון מכזב אמנם מי שיש לו <b>יראת ה'</b> ולא יסמוך גם אל חכמתו היא מביאתו <b>לחיים</b> ומי ש<b>שבע ילין בל יפקד רע</b> כלומר לא יפקד לרעה רק יפקד לטובה ואינו מכת המתרשלים לקנות החכמה כמו ה<b>עצל</b> שהוא <b>טומן ידו בצלחת</b> ו<b>גם אל פיו לא ישיבנה</b> ולכן ראוי לכל אדם להוכיח הלצים והפתאים המתרשלים והוא שסמך אל זה <b>לץ תכה ופתי יערים</b> ואפי' <b>הוכיח לנבון</b> יועיל כי <b>יבין דעת</b> כי מי שאין לו דעת הוא <b>מבאיש ומחפיר</b> יולדיו וקרוביו והוא <b>משדד אב</b> ו<b>מבריח אם</b> .
<h3>פסוק כב</h3>
אמר כי <b>תאות</b> רוב האנשים הוא שיסופר מהם <b>חסד</b> והענין שהם יתאוו לספר בפיהם חסדם ויתפארו בין מחסד שעשו ובין ממה שלא עשו ויתאוו שהאנשים יספרו מהם חסד גם כן. <b>וטוב רש מאיש כזב</b> כלו' כי על דרך האמת יותר טוב הוא האיש הרש מן המהללים שלא יספר מנפשו חסד ולא יתאוה שהאנשים יספרוהו. <b>מאיש כזב</b> והוא האיש המתהלל והמתפאר במה שאין בו מן החסד. או יאמר תאות אדם חסדו כלו' התאוה שתהיה באדם היא מביאתו לידי קלונו ויהיה <b>חסדו</b> מענין חסד הוא. <b>וטוב רש</b> כלומ' יותר תקוה יש במי שהוא רש מתאות העולם וקנייניו ואינו מתאוה אליהם מן האיש שהוא חפץ בקנייני העולם שהם כזב והענין שאין להם עמידה וקיום רק הם כמוצא מים אשר יכזבו מימיו.
<h3>פסוק כג</h3>
אמר כי <b>יראת ה'</b> היא מביאה בעליה אל ה<b>חיים</b> הזמניים והם חיי העולם הזה ואל החיים הנצחיים והם חיי העולם הבא. ועוד שהאיש שיש יראת ה' ית' על פניו הוא <b>ילין שבע</b> כי לא יהיה מעדת הנאמר עליהם כפירים רשו ורעבו רק יהיה מכת הנאמר עליהם יראו את ה' קדושיו כי אין מחסור ליריאיו. ונפשו תהיה שבעה מזיו עליון בעולם הנשמות ותהיה מכת הנאמר עליהם הנה עבדי יאכלו וגו' שהוא כנוי אל השגת השכל הנפרד. וכן בעל יראת ה' <b>בל יפקד רע</b> כי הוא לא יפקד בחייו לקבל עונש זמני כי מתוך יראתו לא יחטא לאיש עד שיהיה ראוי לקבל עונש זמני וכל שכן שלא יחטא לאלהיו שיפקד אחר המות להביא עליו עונש רוחני.
או יהיה <b>ושבע בל ילין</b> דבר בפני עצמו ויהיה ענין הפסוק כן <b>יראת ה'</b> היא מביאה בעליה אל ה<b>חיים</b> אמנם מי שהוא <b>ילין שבע</b> והשיג מן החכמות שובע שמחות לא ידע דבר רע. או יאמר כי מי שהוא ירא את יי' ולא יחוש להשביע נפשו מקנייני העולם הוא ראוי אל החיים הזמניים והנצחיים. אמנם מי שאין מחשבתו כי אם לשבוע מקנייני העולם הזה הכלה לא יחסר דאגה ודבר רע כי לפי רבות הקניינים תרבה הדאגה בהפקדם. מצורף אל זה שעם רבוי קנייני העולם ישכח האדם את בוראו ויגבה לבו ויוסיף למעול בו והוא ראוי מתוך זה אל עונש זמני ורוחני והוא אמרו <b>בל יפקד רע</b> מלשון ולא נפקד ממנו איש. כלומ' לא יחסר דבר שיהיה רע לגופו ולנפשו.
<h3>פסוק כד</h3>
אמר כי האדם ה<b>עצל</b> לרוב עצלותו הוא <b>טומן</b> ומסתיר <b>ידו</b> בתוך ה<b>צלחת</b> והיא הקדירה להוציא ממנה המזון וליתנו בתוך פיו ומרוב עצלותו ושימצא קורת רוח בהיות ידו בתוך הקדירה מפני הקור המצערו לא יוציא ידו מן הקדירה ליתן מזון לתוך פיו וזה גנות גדול ממנו שהוא לרוב עצלותו יתעצל מן האכילה שהוא סבת קיום גופו. וכמו שיתרשל העצל בעניני הזמן כן העצלים הזמניים יתרשלו בקניית החכמה האמתית שהיא מזון לנפש המשכלת וימיתוה ברעב ובצמא מן ההשגה עד שלא תזכה אל החיים הנצחיים.
<h3>פסוק כה</h3>
אין הכוונה באמרו <b>לץ תכה</b> שיש לך לעשות זה להכות הלץ כדי שיקנה בסבת ההכאה ההיא ערמה האיש הפתי רק ענין המאמר כן בעת שתכה הלץ בעבור פחיתות הפתי יקנה ערמה בראותו מכות הלץ והטעם כי רוב האנשים והם הפתאים שלא יתעוררו להניח פתיותם ולא יזהרו מעשות רע עד שיראו זולתם נענשים בעבור חטאם. ואז בראותם עונש זולתם יתעוררו ויקנו ערמה לנפשם ברעת זולתם. ואמר לץ תכה כי הלצים הם המוכים על הרוב לא החכמים. ואמר ופתי יערים ולא אמר והחכם יערים כי החכם יזהר מעצמו מעשות רע ולא יעשה כמו הפתי שלא יערים עד שיראה רעת זולתו. וזה דומה למאמר אחד מן החכמים שאמר ראוי שיוסר האדם ברעת זולתו ולא יוסרו אחרים ברעתו ומי שלא יוסר ברעת זולתו ייסר ה' בו אחרים ועל כיוצא בזה אמרתי בשירי. קחה מוסר והוסר בזרים ואל יוסרו בך הבערים. ודע כי איש באחד לא ייוסר ייסר בו אלהים חי אחרים. ואמרו <b>והוכיח לנבון יבין דעת</b> ר"ל הנבון אין צורך להכותו רק בתוכחת קטנה שתעשה אליו הוא יבין דעת דומה לאמרו תחת גערה במבין מהכות כסיל מאה.
או יהיה ענין הפסוק כן <b>לץ תכה</b> כלומ' הכה הלץ ותייסרהו להסירו מסכלותו ואם יהיה פתי מן החכמה בסבת ההכאה שתכהו יקנה ערמה. <b>והוכיח לנבון</b> כלומר וכן ראוי שתוכיח את הנבון כי הוא בסבת התוכחת <b>יבין דעת</b> כלומר יבין לדעת. או יאמר כי אם תוכיח הנבון והוא בעל חכמת הלמודים ותעוררהו שלא ישאר לעולם במחשך ידיעת הלמודית שהם שוחות עמוקות הוא <b>יבין דעת</b> כלומר הוא יקח הלמודיות להצעות ויעלה מהם אל חכמת הטבע ואל ידיעת אמתת הנמצאות שידיעתם דעת.
גם אמר <b>לץ תכה ופתי יערים</b> כי הלץ הוא הראוי להכאה לפי שאינו עושה מעשיו בפתיות רק בכונה ורצון והפתי יקנה ערמה בעבור זה. ולא אמר פתי תכה ולץ יערים כי הפתי אינו ראוי להכאה לפי שעושה מעשיו בפתיות בלא כוונה ורצון והלץ אינו צריך לקנות ערמה כי הוא ערום להרע.
<h3>פסוק כו</h3>
אמר כי האדם שהוא רע בכל ענין עד שהוא ראוי להקרא בן מביש ומחפיר מפני שהוא מבייש עצמו וזולתו במעשיו הרעים הוא <b>משדד אב ומבריח אם</b> כלומר לא די שהוא עושק וגוזל מי שיזדמן לעשוק מבני אדם שאין חובה עליו לכבדם ולירא מהם אלא שאפי' אביו ואמו שהיו שותפים לבוראו ית' ביצירתו ובאמצעותם יצא לאויר העולם ואכל ושתה דמם וחלבם וסבבו מחייתו וחרדו עליו את כל החרדה הזאת שהיה ראוי לו להכנע אליהם ולירא מהם סמוך ליראתו מאלהיו ית' ועם כל זה לא די שלא יכבדם אלא שהוא ישדדם ויבריחם והענין שיברחו מפניו מיראתם ממנו.
או יהיה <b>יבריח</b> פועל נגזר מן והבריח התיכון והענין שהיא תסגר בחדרי חדרים לפחדה ממנו והוא גורם לה שתשים הבריח בדלת.
ואפשר שקרא השכל במקום הזה <b>אב</b> והתורה שהיא ירושת האומה מורשה קהלת יעקב קרא <b>אם</b> ואמר כי הבן שהוא מביש ומחפיר הוא גוזל וחומס השכל מחוקו והטעם שימנע ממנו ההשגות השכליות שהם לחם חקו ובהתרשלו מן ההשגה השכלית לא ידרוש מצות התורה והאמונה רק הוא מבריח אותם. והענין שהוא יתרשל מההשגות השכליות וממצות התורה גם כן. גם אפשר שקרא החומר אם ואמר זה הפסוק כנגד האנשים שישימו כל השתדלותם לענות גופם בענויים מבהילים ויחשבו להתקרב במעשה הזה אל ה' ית' כאלו הוא ית' צוה לאבד הגוף ולמחות שמו מתחת השמים ויניחו כל תורה וכל חכמה וכל דבר שכלי ולא ישתדלו רק בענוי גופם. וקרא העושה זה בן <b>מביש ומחפיר.</b>
ואחרי שזירז החכם או האב להוכיח הבנים והפתאים הוא מזרז הבן שלא יקבל אי זה תוכחת שתהיה מכל איש שיזדמן ובפרט כשיהיה המוסר שילמדוך מביא אותך לשגות מאמרי דעת ויש לך להזהר מערמת אנשים שייפו דבריהם בדברי כזב ומראים לכל שהם מדברים דברי משפט והוא שאמר <b>עד בליעל יליץ משפט</b> כלומר לפעמים העד הבליעל מראה בדבריו שמה שיליץ יליץ דרך משפט וכן <b>פי</b> ה<b>רשעים</b> יאמרו ה<b>און</b> ב<b>הבלעה</b> ולא ירגיש כל אדם האון שבלבם והם בעבור רשעם מעותדים לשפטים רעים ולמהלומות והוא שסמך אליו <b>נכונו ללצים שפטים וגו'.</b>
<h3>פסוק כז</h3>
אמר אע"פ שהזהרתיך פעם ופעמיים לשמוע המוסר מן המייסרים אותך כוונתי היא שתשמע המוסר מן האנשים הטובים בעלי דת ובעלי אמונה טובה אבל אין כוונתי שתשמע מוסר כל איש שיזדמן בעל אמונה נפסדת וזה רצה באמרו חדל בני לשמוע מוסר כלומר לא תשמע מוסר שיביאך לשגות מאמרי דעת. או יאמר אם תחדל אתה בני לשמוע מוסר כלומ' מנע עצמך ולא תשמע מוסר שיביאך לשגות מאמרי דעת. או יאמר אם תחדל אתה בני לשמוע המוסר הטוב שייסר אותך זולתך הנחת המוסר יביאך לשגות מאמרי דעת. או נאמר כי בעבור שהחכם הזה קרא חכמת הטבע מוסר בא לומר אע"פ שהחכמה הטבעית תתן המופת במה שתחייב והוא הראוי שיאמן זה על הרוב. אמנם במה שיביא המופת לחלוק על המופתים והנפלאות כמו קריעת ים סוף ומעמד הר סיני ונתינת התורה ועמידת השמש בגבעון ופתיחת פי האתון וכיוצא בהם ממה שיכחישום המופתים הטבעיים זה ממה שראוי שלא תאמין בהם כי הם למעלה מן הטבע ומי הוא שסדר הטבע והוא האל ית' שמו צוה ונבראו וזה רצה באמרו <b>חדל בני לשמוע מוסר לשגות מאמרי דעת</b> כלו' המנע מלשמוע לדברי חכמת הטבע הנקראת מוסר בעת שיביאוך לשגות מאמרי התורה והנביאים שהם אמרי דעת'.
<h3>פסוק כח</h3>
אמר כי ה<b>עד</b> ה<b>בליעל</b> והוא האדם שיעיד השקר הוא בשקרו <b>יליץ</b> ה<b>משפט</b> כלומר יהפוך המשפט לדבר לץ כי הוא הסבה לצאת המשפט מעוקל. <b>ופי רשעים</b> והם עדי הבליעל יכסו ה<b>און</b> ויעלימוהו ולא יעידו עליו ומתוך כך לא יענש בעל האון. ומלת <b>יבלע</b> היא מענין ולא יבאו לראות כבלע את הקדש. או יהיה יבלע מענין בליעה והטעם שעדי שקר גורמים לאנשים שיבלעו האון כלומר שיעשו החמס. וקרא עשיית החמס בליעת האון ויהיה יבלע פועל יוצא לשני פעולים.
ואפשר שקרא ההקדמה הכוזבת <b>עד בליעל</b> ואמר כי כשתהיה אחת מן ההקדמות כוזבות היא סבה שהמשפט ר"ל התולדה שתולד מהם תהיה כוזבת. וקרא <b>פי</b> ה<b>רשעים</b> בעלי חכמת ההטעאה ואמר כי בעלי ההטעאה גרמו שהאנשים <b>יבלעו און</b> כלומר הם סבה שהאנשים יאמינו הנמנעות והכזב והוא הפך המכוון מן חכמת ההגיון כי חכמת ההגיון נסדרה כדי להודיע הדרך שבו יבחן האמת מן השקר כדי שיכוון האדם אל האמת ויברח מהפכו.
<h3>פסוק כט</h3>
אמר כי ה<b>שפטים</b> הרעים הם מעותדים לענוש בהם הלצים וה<b>מהלומות</b> והם המכות <b>נכונו</b> גם כן לחול על ה<b>גו</b> של <b>כסילים.</b> ומלת <b>נכונו</b> משרתת במקום שנים וענינו נכונו ללצים שפטים ונכונו המהלומות לגיו כסילים והטעם כי הלצים והכסילים בעבור חסרון שכלם יחטאו ויעברו על מצות המלך ושוטריו. וכן יעברו בסכלותם על מצות מלך מלכי המלכים ית' שמו. ומתוך כך הם נענשים יום יום ולרוב התמדת חול העונשים עליהם אמר דרך משל כי לא נמצאו השפטים והם הענשים והמהלומות והם המכות רק בעבורם. אמנם הצדיקים והחכמים אשר נתן ה' ית' חכמה בלבם נעלו מחול עליהם העונשים רק הם ראויים לשובע שמחות.
<h2>פרק כ</h2>
<h3>פסוק א</h3>
אמר על דרך הרחבת הלשון כי <b>היין</b> הוא <b>לץ</b> וה<b>שכר</b> הוא <b>הומה</b> והטעם כי הוא יביא האדם השותה אותו להיות לץ והומה והוא כאילו אמר לץ שותה היין והומה שותה שכר. <b>וכל שוגה בו</b> כלומר כל מי שהוא מתענג ומשתעשע בשתיית היין לא יוכל לבא לידי חכמה כי השכרות יטרדהו מקנות החכמה. ואפשר שלקח היין והשכר במקום התענוגים כולם ואמר כי מי שחשקה נפשו באהבת תענוגי העולם לא יחכם כי החכמה ותאות קנייני העולם הם כשתי צרות כמו שאמר אחד מן החכמים התאוה והשכל שתי צרות לא תרצה האחת עד שתקציף האחרת.
ואפשר שזה הפסוק דבק עם הפסוק שלפניו שאמר <b>נכונו ללצים שפטים</b> ואמר כי סבת היות האדם לץ הוא היין כי <b>לץ היין הומה שכר כל שוגה בו לא יחכם</b> ויביאנו גם כן להתעבר ולכעוס עם המלך שאימתו היא כ<b>נהם</b> ה<b>כפיר</b> אשר המכעיסו מתחייב נפשו וכל שכן אם יהיה המלך הנז' מלך מלכי המלכים הקב"ה. ו<b>כבוד</b> הוא <b>לאיש שבת מריב</b> כלומר שלא יתעבר עם המלך <b>וכל</b> איש <b>אויל יתגלע</b> ולא יפחד מהריב עם המלך ולא יעשה מצותו. ומתוך שיתעצל בימי חרפו לחרוש כשישאל אחר מותו לקצור פרי מעשיו לא ימצא כופר לנפשו והוא הוא שחטא בנפשו כי כ<b>מים עמוקים עצה</b> יש <b>בלב איש</b> ומי שהוא <b>איש תבונה ידלנה</b> כלומר יוציא אל הפועל מה שיש לו להוציא וזה שהתעצל ולא דלה העצה מלבו הוא שפשע בנפשו. וגם האיש תבונה שידלנה פעם יהיה <b>איש אמונים</b> שיהיו מעשיו מרובים מחכמתו ופעם לא יהיה איש אמונים ותהיה חכמתו מרובה ממעשיו ויתפאר בחכמתו וזה רצה באמרו <b>רב אדם יקרא איש חסדו ואיש אמונים מי ימצא.</b> אמנם כשימצא איש אמונים שיהיה תמים בחכמתו ובמעשיו אשריו ואשרי בניו והוא שאמר <b>מתהלך בתומו צדיק אשרי בניו אחריו</b> והבוחן לבות וכליות לדעת הזכים והטהורים הוא מלך מלכי המלכים והוא מזרה בעיניו הרעים והוא שאמר <b>מלך יושב על כסא דין מזרה בעיניו כל רע. מי יאמר זכיתי לבי טהרתי מחטאתי. אבן ואבן איפה ואיפה תועבת יי' גם שניהם.</b> ואע"פ שה' ית' בוחן לבות וכליות <b>גם במעלליו</b> של <b>נער יתנכר</b> ר"ל יוכל האדם להכיר <b>אם זך ואם ישר פעלו.</b> ויש לאדם לפקוח עיניו בדרישת החכמה והוא שאמר <b>אזן שומעת ועין רואה ה' עשה גם שניהם.</b> ולכן אמר דרך עצה <b>אל תאהב שינה פן תורש פקח עיניך שבע לחם.</b> <b>רע רע יאמר הקונה יש זהב</b> כמו שנפרש אחר זה.
<h3>פסוק ב</h3>
אמר כי ה<b>אימה</b> שיהיה לעבד מן ה<b>מלך</b> כשיקצוף עליו הוא לדמיון מה שיקרה לאיש מן האימה בעת ש<b>ינהום</b> עליו <b>כפיר</b> אריות שישאג לקראתו ותקון המלות הוא בענין זה נהם כנהם הכפיר יש לאימת המלך כלומ' בעת שהוא מטיל אימה על עבדיו. <b>מתעברו חוטא נפשו</b> כלומר מי שהוא גורם שהמלך חמלא עברה עליו הוא חוטא על נפשו והטעם שיגרום מיתתו. והזכיר זה להזהיר האנשים מהמרות לפני מלך מלכי המלכים שהוא אלהים חיים ומלך עולם אשר מקצפו תרעש הארץ ולא יכילו גוים זעמו.
<h3>פסוק ג</h3>
אמר כי <b>כבוד</b> הוא <b>לאיש שבת</b> ולא יעשה ה<b>ריב</b> והטעם שאם יריב אדם עמו לא יענה לדבר קשות כנגדו רק ישתוק ולא יריב עמו. ואמר לא תחשוב שישמע אדם חרפתו מאותו שיריב עמו או שיסבול ממנו נזק ובשת ויסבול שיהיה לו זה הדבר לחרפה ולבושת רק כבוד הוא לו בעת שלא יריב כי הסבל הוא מן המדות המהוללות. מצורף אל זה שהוא בעבור שתיקתו ינחם חבירו שגדף אותו ולא יוסיף לריב עמו עוד. אמנם מי שיענה על כל דבר הוא גורם שישמע מן הדברים של בזיון כהם וכהם ולפיכך השתיקה גורמת לאיש כבוד. אמנם ה<b>אויל יתגלע</b> כלומר יפרסם עצמו על הריב ויתפשט בו וירחיב המאמר בענייני הריב עד שהוא יכעוס מדבר אחד שישמע ושטותו גורם שישמע כהם וכהם.
<h3>פסוק ד</h3>
אמר כי האדם ה<b>עצל</b> מפחד קור זמן ה<b>חורף</b> הוא <b>לא יחרוש</b> אדמתו ואדמתו תשאה שממה לא תזרע ולא תצמיח ומתוך כך כשיבא זמן הקציר שבו יקצור האדם מה שזרע בחורף הוא ישאל תבואה מאותם שזרעו ועבדו שדותיהם בחורף ואין מי שיתן לו שאילתו.
וכמו שיקרה בענין עבודת האדמה כן יקרה בכל ענייני העולם כי מי שלא ישתדל לקנות הון בימי חרפו כשיגיעו ימי זקנותו לא יהיה לו דבר שיתפרנס ממנו. וכן יקרה בקנין החכמה ובעבודת ה' ית' כי מי שיטרח בערב שבת והוא משל אל העולם הזה שהוא עולם המעשה יאכל בשבת כלומר ימצא עונג ושמחה בשבת שהוא משל לעולם שכולו שבת והוא עולם הנשמות. וקרא העולם הזה וזמן הבחרות המעותד לקניית החכמה ולעבוד האלהים ולעשות מצותיו <b>חורף</b> כי הם ימי חרפו. ואמר כי העצל והוא המקצר בעבודת האל ית' ולא יפרע חובות האלהים עליו והוא יתרשל בימי חרפו ובהיותו בעולם הזה שהוא עולם המעשה בסבת רוב תאוותיו הגוברות עוד מעט ובא עת הקציר והוא המות המעותד לקצור בו כל איש פרי מעשיו אם טוב ואם רע והוא ישאל לקבל עונג ושמחת עולם הבא כשאר הנפשות שהושלמו ולא ימצא רק ימצא מר ממות.
<h3>פסוק ה</h3>
אמר כי לכל איש ואיש יש דיעה קבועה בלבו וכח ההכנה לקבל צורת השכל אם יכוון אל זה. אמנם תאות העולם גורמות לרוב בני אדם שלא יתעוררו אל זה ותהיה כח ההכנה בהם לבטלה. אמנם המצליחים מבני אדם והם שראוי לקראם אנשי תבונה הם משתדלים שכח ההכנה בהם לא תהיה לבטלה וה<b>עצה</b> והשכל והחכמה הנשרשת בלבם יוציאוה אל הפועל ודמה החכמה הנשרשת בלבם ל<b>מים עמוקים</b> וצאתם אל הפועל האלהי המשיל לדליית המים.
או יאמר לפי פשוטו כי החכמה שתהיה בקצת אנשים אשר בה יתנו עצות נאותות לעצמם ולזולתם היא בלבם לדמיון המים העומדים בבור עמוק לא יוכל האדם עליהם רק בתחבולה לדלות אותם עם הדלי ובענין אחר לא יוכל עליהם. וכן העצה היא חרותה בלבות החכמים ומי שירצה להשתמש בה לצורך עצמו או לצורך זולתו יעמיק מחשבתו ובשכלו שהוא דליו ידלה אותה ויועיל לו ולזולתו.
או יאמר כי ה<b>עצה</b> היא <b>בלב</b> ה<b>חכם</b> כ<b>מים</b> ה<b>עמוקים</b> והוא מוכן בחכמתו ליתן עצה למי שישאלנה ממנו ואם יצטרך לעצה אדם חכם שהוא ראוי להקרא איש תבונה הוא ילך וידלה העצה מלב החכם והענין שהוא ישאל עצה מן החכם ויקבל עצתו ולא יעשה כמעשה הכסיל שלא ישאל עצה על מעשיו וכבר אמרו החכמים הדעתן שבאנשים צריך לעצה. ואפשר שקרא <b>איש תבונה</b> בעל חכמת הלימודים ואמר כי כל איש יש לו כח ויכולת להעמיק שכלו ולהמציא תחבולות על כל דבר של חכמה אמנם מי שהוא מבעלי החכמות שהוא מוציא זה הכח יותר אל הפועל הוא בעל חכמת הלימודים כי הוא יעמיק בחכמת המספר והתשבורת וימצא בשכלו עניינים שהם כמעט מעמד שכל ומהם יעלה אל חכמת הגלגלים וכוכביהם ואל ידיעת תנועותיהם השונות ואל ידיעת רחקיהם ועובי גרמיהם וכיוצא בזה. ואל זה כיון באמרו <b>ואיש תבונות ידלנה</b> כלומר בעל חכמת הלימודים הוא דולה בשכלו הערמה והתחבולה ומוציאה אל הפועל.
<h3>פסוק ו</h3>
<b>רב</b> נגזר מן רבי המלך ועניינו האדם גדול המעלה ואמר כי ה<b>אדם</b> ה<b>רב</b> הוא גדול המעלה כל איש ואיש מבני אדם <b>יקרא</b> ויכריז גדולתו ו<b>חסדו</b> והענין שהאנשים יפארוהו ויספרו ממנו חסד לפחדם ממנו בעבור גדולתו יהיה איש חסד או לא יהיה. אמנם <b>איש</b> שיהיה בעל <b>אמונים</b> כלומר בעל אמונה ונאמן רוח ודבריו אמיתיים ונאמנים שיספרו האנשים ויכריזו על חסדו ועל שלימותו למעלת חכמתו ולא מפני יראתם ממנו <b>מי ימצא</b> כלומר בקושי ימצא זה ולעתים רחוקים כי מעטים הם שימצאו על זה התאר.
או יאמר כי רוב אנשי העולם <b>יקרא</b> כל איש ואיש מהם <b>חסדו</b> ויכריז עליו והענין שהם יתפארו בחכמה אשר קנו ולא ירצו בקנין החכמה למעלתה רק כדי שיתפארו בה אצל בני אדם. אמנם <b>איש אמונים</b> שיאהב החכמה למעלתה ויקרתה כדי לקנות אור לנפשו המשכלת ויהיה נאמן רוח מכסה דבר הפך מאותם שקוראים חסדם בפיהם <b>מי ימצא.</b> ורמז אל מיעוט האנשים שימצאו על זאת התכונה. ואם יהיה <b>חסדו</b> מענין חסד שהוא מענין הבוז והקלון יאמר כי רוב האנשים שיאמרו ויעשו מה שהוא חרפתם וכלימתם והטעם שישימו תכליתם חוש המשוש אשר היא חרפה לו מפני שבו נשתתף עם שאר בעלי חיים בלתי מדברים ויחמדו קנייני העולם הזה אשר הבל וריק יעזורו.
אמנם <b>איש אמונים</b> שיהיה נאמן לעשות מה שכוון ממנו <b>מי ימצא</b> כלומר איננו נמצא אלא לעתים רחוקות כי אע"פ שהיות האדם אדם הוא דבר קרוב מכל קרוב לפי האמת כי המכוון ממנו הוא שיהיה אדם לא בהמה והדבר שנמצאו כליו לצורך תכלית אחד מן הראוי הוא שיהיה קל לעשות בו המעשה אשר כוון ממנו והמעשה אשר לא כוון ממנו יכבד לעשות בו. ולכן כאשר כוון מן האדם שיהיה אדם היה מן הראוי שיהיה היותו אדם יותר קל עליו מהיותו נוטה למדות שאר בעלי חיים שלא כוון ממנו זה. אמנם כאשר נשתכל בענין המציאות אנו מוצאים זה הענין ר"ל היות האדם אלהי דבר זר מאד ורחוק מכל רחוק כמי שיכוון לעלות מן הבהמות אל האלהות וסבת זה אהבת קנייני העולם והתענוגים הגשמיים המחשיכים אור פני השכל וזה רצה באמרו <b>ואיש אמונים מי ימצא.</b> כלומ' רחוק הוא שימצא ברוב האנשים. אמנם ימצא בשרידים אשר יי' קורא.
<h3>פסוק ז</h3>
אמר כי ה<b>צדיק</b> והוא האדם השלם העושה צדק לנפשו ואינו חומס אותה מחוקה וגם עושה צדק לזולתו בצדקו נפש ההולכים אחר עצתו הוא <b>מתהלך בתומו.</b> כלומ' בדרך תמים. וייחס לו התום כאילו לא נמצא התום כי אם בעבורו או בעבור כיוצא בו ומתוך שהוא מתהלך בדרך שלימותו המכוון ממנו אשריו ואם לא נזכר ולא די שהוא מאושר בזה ובבא אלא שגם <b>בניו.</b> או אותם שלמדו תורה וחכמה ממנו <b>אשריהם.</b>
<h3>פסוק ח</h3>
אמר כי בעת שיהיה <b>מלך</b> דורש משפט ומהיר צדק שיהיה שיהיה מתכוין להוציא האמת לאמיתו וזה רצה באמרו <b>יושב על כסא דין</b> ויהיה מואס ברשעים ובעושי הרע עד שהוא מפחידם בראיית עיניו והטעם שהוא מביט אליהם בעין האיבה עד שבראיית עיניו מבריחם מפניו ומפזר אותם לכל פיאה. <b>מי יאמר זכיתי לבי</b> כלומר בעת שיהיה המלך על התואר הנז' מי מבני אדם הרשעים שיאמר <b>זכיתי לבי</b> ואני טהור ממה שיחשבו האנשים עלי לחטאת והטעם שייראו ממנו בראותם שהוא קץ באנשי הרשע ומרחיקם וכאלו יחשבו שהמלך ידע צפון לבם ולפיכך יפחדו לומר בפניו בפיהם דבר שאינו בלבם בידעם כי היות האדם אחד בפה ואחד בלב הוא תועבת ה' ותועבת המלכים העומדים בארץ במקומו. והוא אמרו <b>אבן ואבן איפה ואיפה תועבת ה' גם שניהם.</b> וקרא האדם שהוא אחד בפה ואחד בלב והוא הרשע האומר בפיו זכיתי לבי טהרתי מחטאתי <b>אבן ואבן איפה ואיפה</b> כלומר הוא לדמיון האיש שיש לו בכיסו שני משקלות גדול וקטן וישתמש באי זה מהם שירצה.
או יהיה אמרו אבן ואבן פסוק נפרד בעניינו ואין לו דבקות עם הפסוקים אשר לפניו ואמר כי מי שיהיו לו שני משקולות מלא וחסר ויקנה במלא וימכור בחסר <b>תועבת ה' גם שניהם.</b> ואמר <b>גם</b> לרמוז כי לא הגונב והגוזל בלבד הם תועבת ה' כי גם <b>אבן ואבן איפה ואיפה</b> הם תועבת ה'.
ובאמרו <b>מלך יושב על כסא דין</b> רמז גם כן שיתעורר האדם בראותו ובחשבו שאם יזדמן שיהיה מלך בשר ודם יושב על כסא דין ויהיה <b>מזרה בעיניו</b> כל הרעים לא יהיה מן הרשעים מי שיאמר <b>זכיתי לבי טהרתי מחטאתי.</b> כל שכן וכל שכן מלך מלכי המלכים ית' שמו לעד ולנצח שהוא נצב לריב ועומד לדין עמים ובמשפט יבא עם זקני עמו ושריו ואת כל מעשה יביא במשפט על גלוי ועל נעלם אם טוב ואם רע. דינא יתיב וספרין פתיחו כרסייה שביבין דינור וגלגלוהי נור דליק והוא מואס ברשעים ומשליכם מעל פניו מי זה ילוד אשה שיוכל לומר לפני בוחן לבות וכליות אלהים צדיק <b>זכיתי לבי טהרתי מחטאתי.</b>
ואם תאמר אין רשע בעולם שלא פעל מן הצדק ועסק במצות עם התחברו אל הרשעים והמשכו אחר תאוות העולם. זה המעשה איננו המעשה המכוון ממנו ית' כי היות האדם יחטא לרצונו ויעשה מצות בוראו לרצונו בעת בריאותו והצלחת גופו יעסוק באהבת העולם ובעת צרתו יצעק לאלהיו ויעשה מן העבודה והמרי כפי בחירת יצרו ותאותו אין המעשה הזה רצוי כי הוא דומה במעשה הזה למי שיש לו שתי משקלות אחד מלא ואחד חסר בעת שיהיה תועלתו להשתמש במלא ישתמש ובעת שיהיה תועלתו להשתמש בחסר ישתמש לפיכך אמר כי <b>תועבת ה' גם שניהם.</b>
<h3>פסוק יא</h3>
אמר כי בפעולות שיפעל ה<b>נער</b> בנערותו יוכל החכם להבחין אל אי זה דרך יטה בעת שיגדל אם לדרך טוב אם לדרך רע. וזה שאתה רואה רוב האנשים כפי מה שתראה עניינם בשני הנערות כן ילך עניינם על הרוב בימי הבחרות ובזמן העדנה והזקנה והוא כאילו אמר כי במעללים שיעשה הנער בימי הנערות יוכר אם יהיה זך וישר פעלו בעת שיגדל.
או תהיה מלת <b>יתנכר</b> מענין ויתנכר אליהם את מתנכרה כלומר כי אעפ"י שעל הרוב יראו הנערים בנערותם מה שעתיד להיות מהם לבסוף לפעמים תמצא שהם מתנכרים כלומר שהם מראים בנערותם ההפך ממה שיהיה עניינם לבסוף וזה שאתה תמצא נערים תראם חרוצים ובעלי שכל טוב וכאשר יגדלו תמצאם חסרים ופחותים וכן תמצא קצת נערים יראו בנערותם חסירי שכל וערמה רחוקים מכל שלימות וכאשר יגדלו תמצאם בעלי ערמה ותחבולות. ולפי זה הפי' יהיה טעם למלת <b>גם</b> כלומר אעפ"י שעל הרוב יראו הנערים מה שיהיה מעניינם לבסוף גם נמצא נערים לפעמים מראים בנערותם ההפך ממה שיהיה מעניינם באחרית.
<h3>פסוק יב</h3>
אמר כי ה<b>אזן</b> שהיא נעשת על תכונה שהיא מקבלת הקול המדובר עד שהיא <b>שומעת</b> הקולות ומבחנת הדברים ההם. וכן ה<b>עין</b> שהיא נעשת על תכונה שהיא מקבלת הדברים הנראים ומבחנת הדברים הנראים הבורא ית' הוא ש<b>עשה שניהם.</b> ואחרי שהוא ית' עשה שניהם על תכונה שהם רואים ושומעים יש לנו להאמין אמונה שלימה כי הוא ית' רואה ושומע כלומר שגלויים וידועים לפניו כל מעשה בני אדם.
והוצרך לומר זה כנגד האומרים לא יראה יה ולא יבין אלהי יעקב ולפיכך אמר זה החכם <b>אזן שומעת ועין רואה ה' עשה גם שניהם</b> על הדרך שאמר דוד ע"ה בינו בוערים בעם וכסילים מתי תשכילו הנוטע אזן הלא ישמע אם יוצר עין הלא יביט.
<h3>פסוק יג</h3>
אמר כי אין ראוי לאדם שיתרשל בעשיית מעשיו מפני שההתרשלות במה שצריך האדם להשתדל בעולמו מביא האדם לידי עניות. ואמרו <b>אל תאהב שינה</b> אין המכוון בשינה לבדה רק ההתרשלות במה שצריך קרא שינה והזכיר השינה מפני היותה המקרה הדבק בעצל ואמר אין ראוי לך שתתרשל רק פקח עיניך ושבע לחם כלומר <b>פקח עיני</b> שכלך וראה מה שצריך לך והשתדל עליו ובכן <b>תשבע לחם</b> כלומר ובענין זה תמצא מחייתך ומכולת לביתך.
ורמז גם כן שאם יתרשל האדם ולא ידרוש החכמה בזמן הראוי אל זה הוא מביאו אל העניות הגמור והוא העניות מן החכמה. ואמרו <b>פקח עיניך שבע לחם</b> כלומר פקח עיני שכלך ותשבע מן החכמה שהיא לחם אבירים הראוי למאכל אדם ולא תאכל מאכל בהמות.
<h3>פסוק יד</h3>
יאמר כי הקונה בעת שהוא עומד לקנות הדבר הוא מזלזל בפיו הדבר שהוא רוצה לקנות כדי שימכרנו המוכר אליו בזול ואחרי קנותו הדבר וילך לו לדרכו <b>אז יתהלל</b> ויאמר כי הדבר שקנה שוה יותר ויותר ובחכמתו קנאו בזול.
<h3>פסוק טו</h3>
אמר כי האדם יוכל לקנות <b>זהב</b> ו<b>רבוי פנינים</b> והם האבנים היקרות הנסגרות לפני ולפנים וכל אלו ואף אם הם יקרים ומועילים יש דבר יותר נכבד ויותר מועיל מהם והוא <b>שפתי דעת</b> כלומר הדיבור שידבר בו האדם בחכמה ובהשכל ויהיה ענין הפסוק כן <b>יש זהב</b> כלומר יוכל האדם לקנות זהב ורבוי פנינים אמנם מי הוא ה<b>כלי</b> ה<b>יקר</b> הוא הכבוד שפתי דעת וזה שהדברים הנאמרים בדעת יועילו יותר מן הזהב והפנינים.
ואפשר שזה הפסוק יש לו קשירה עם הג' פסוקים שלפניו אשר התחלתם הוא <b>אזן שומעת ועין רואה</b> ויהיה ענין הפסוק כן שהעין שרואה הדברים הנראים ונעשית על תכונה נאותה לראות והאזן שהיא שומעת הקולות ונעשית על תכונה נאותה לשמוע <b>ה'</b> שעשה כל שאר הנמצאות או שעשאם כשאר בעלי חיים <b>עשה גם שניהם</b> בכוונה ורצון יותר נכונים באדם כדי שישיגו באמצעותם החכמה העליונה ונפלאותיו ית' ואחר שהוא ית' המציאם באדם להגיע אל זה התכלית אין ראוי לחכם להתרשל מחקור מעשיו ית' כפי השגתו. ולכן סמך אל זה <b>אל תאהב שינה פן תורש</b> כלומר אחר היות עין רואה ואזן שומעת אל תאהב שינה אשר בו תחשכנה האורות ותכבדנה האזנים משמוע כלומר לא תתעצל מקנות החכמה רק פקח עיניך הרואות בארובות ועיני שכלך ותשבע לחם כלומר ותקנה מן החכמה בשופע לשבעה ולא אמר פקח אזניך כי המה פקוחות לעולם. ואמר אחר זה <b>רע רע יאמר הקונה</b> כלומר מדרך האדם בהיותו מתעסק ללמוד ולקנות החכמות [יכבד] על גופו העסק והלימוד ויצעק אוי ואבוי לרוב כבדות לימוד החכמות בעת קנותו אותם. אמנם אחרי קנותו אותם קניין חזק ויתיישבו דברי החכמה בנפשו ילך לו כלומ' שלא יצטרך להצטער בלמוד אז ידע שיעור מה שהועיל לנפשו ויתהלל ויאמר <b>יש זהב ורב פנינים וכלי יקר שפתי דעת</b> כלומר אחרי אשר הגעתי שיש לי שפתי דעת. או יאמר <b>יש</b> בעולם <b>זהב ורוב פנינים</b> וה<b>כלי</b> ה<b>יקר</b> על הזהב והפנינים הוא <b>שפתי דעת</b> שהגעתי אליו בטורח למוד.
<h3>פסוק טז</h3>
אמר כי מי שעשה <b>ערבות</b> לאדם <b>זר</b> סופו ש<b>ילקחו בגדיו</b> ממנו למשכנו בעבור הערבות ההוא. ובעבור שערב לנכרי או שהוציא ממונו ושגה בזרה סופו שחבולתו חוב ישיב והוא אמרו בפסוק הזה כמצוה קח בגדו של פלוני כי עשה ערבות לזר ובעבור ששגה בזרה קח המשכון ממנו.
ואפשר שקרא היצר ותאוותיו <b>זר</b> ונכרי מעצמות האדם וקרא <b>נכריה</b> הנפש הבהמית. ואמר כי מי שיתפתה אל היצר וימליכהו עליו והשפחה והיא נפש הבהמית תירש גבירתה שהיא הנפש המשכלת סופו שישולחו בו משלחת מלאכי רעים ויפסיד ממונו בסבת לכתו אחרי תאוותיו וגם אחרי מותו הוא מעותד אל העונש הראוי לו כפי קיצורו בעבודת אלהיו ית' שמו.
ואפשר שזה הפסוק יש לו דבקות עם הפסוקים אשר לפניו שאמ' <b>אל תאהב שינה פן תורש.</b> <b>רע רע יאמר הקונה.</b> <b>יש זהב ורב פנינים</b> לפי הפי' האחרון שפירש בהם שיש להם דבקות זה עם זה ואומ' אם לא יהיה לאיש <b>עין רואה ואוזן שומעת</b> ואם <b>יאהב שינה</b> ולא יגיע למדרגה ש<b>יתהלל</b> באחרית בעבור קנותו <b>שפתי דעת. לקח בגדו כי ערב זר</b> כלומר שנתפתה אחר יצרו ובעבור שחבק חיק נכריה <b>חבלהו</b> כי אע"פ שהם ערבים בעיניו פתויי היצר שהם <b>לחם שקר</b> לבסוף <b>ימלא פיהו חצץ</b> ועצתי היא אחרי ש<b>מחשבות בעצה תכון בתחבולות עשה מלחמה</b> עם היצר ולאיש שהוא <b>גולה סוד והולך רכיל ופותה שפתיו לא תתערב.</b>
<h3>פסוק יז</h3>
אמר כי ה<b>שקר</b> הוא דבר <b>ערב</b> בעיני האיש שיאמרנו ולא ירגיש בהיזק שיגיע לו ולזולתו ממנו. <b>ואחר</b> כלומר ובסוף הענין ירגיש מה שיגיע לו מנזק בעבורו והוא אמרו <b>ואחר ימלא פיהו חצץ</b> ובעבור שאמר <b>לחם שקר</b> על צד הרחבת הלשון אמר <b>ואחר ימלא פיהו חצץ</b> כלומר הוא סבור שפיהו מלא לחם והענין שיגיע לו תועלת בעבור שקרו. לא כי אלא פיהו מלא חצץ ולא מלחם. ופי' <b>חצץ</b> שברי כלי חרס או אבנים מן ויגרס בחצץ שניו כלומר לא יגיע לו מן השקר כי אם היזק.
<h3>פסוק יח</h3>
אמר כי כל אחת מן המחשבות שיחשוב האדם לעשות בדבר מענייניו המחשבה ההיא תגיע אל הפועל בשלימות כשיעשה בעצת יועץ חכם ורמז כי אם לא יעשנה בעצה לא תגיע אל תכלית טוב. <b>ובתחבולות עשה מלחמה</b> כלומר וברצותך להלחם עם זולתך או עם הצר הצורר אותך והוא יצרך הנלחם עמך מעודו עשה המלחמה עשה המלחמה ההיא בתחבולות ובערמה כי התחבולה תועיל ותעמוד במקום שלא תעמוד הגבורה כי טובה חכמה מכלי קרב.
ואפשר כי <b>עשה</b> מושך עצמו ואחר עמו והוא כאלו אמר מחשבות עשה בעצה שתכון רצה בו הוצא מחשבתך למעשה בעצה שתכון וזה ראוי בכל עסק שהוא בין בני אדם בהתמדה אבל כשתהיה המלחמה ביניהם הצורך רב לערמות ולתחבולות כדי להנצל מהרע הנלחם בכל מיני תחבולה אם לכח אם למשפט אם לשלום אם להכנע לפני האויב בעת צר אם לחלוק המחנה וכל אשר לו כדרך שעשה יעקב בפחדו מעשו אחיו. וזה החכם כוון תחילה במלחמה הנראית לעין בני אדם ואחר המלחמה הנראית בא להעיר על המלחמה הנסתרת היא מלחמת האדם בעצמו עם יצרו הרע שהוא נמשך לטבע האדם הצריך לעמידת הגוף ולקיום המין ואי אפשר לגרשו כלה. והאדם בו על מחשבות במה ימשך אחריו ובמה לא ימשך אחריו וצריך האדם להתיעץ בתורה ובעת שיבוא המלך זקן וכסיל וגדול וסבב העיר ללכדה ולהרסה יקום הילד המסכן וחכם כנגדו וימלט הוא את העיר בחכמתו ובתחבולותיו ומעט מעט יגרשנו ואז יכנע לפניו לבבו הערל.
<h3>פסוק יט</h3>
אפשר שזה הפסוק יש לו דבקות עם הפסוק שלפניו שאמר מחשבות בעצה תכון ובתחבולות עשה מלחמה ובא לומר בפסוק הזה כי מן התחבולות והעצות הטובות הוא לגרש הרכיל או שמוציא דבריו בפתיות מפיו אע"פ שלא יתכוין לעשות רכילות כי אם תרצה שמחשבתך תצא לפועל טוב וכן אם תרצה לנצח מלחמתך אינו ראוי שיהיה עמך איש רכיל מגלה סוד מפני שהוא יפרסם מחשבתך ויגלה סודך לבעל ריבך ולא תוכל לו.
ופי' <b>פותה שפתיו</b> כמו פותה שפתים כלומר שמוציא מפיו דברים בפתיות. ולכן אמר הן הרכיל והוא הרגיל לגלות סודות. וכן האיש המוציא מפיו דברים דרך פתיות <b>לא תתערב</b> עמהם ולא תעמידם על סודך. או יהיה הפסוק הזה עומד בפני עצמו ואומר ל<b>גולה סוד הולך רכיל ולפותה שפתיו לא תתערב</b> מפני שהם יגלו סתריך. ותהיה מלת <b>גולה</b> חסרת למ"ד ועניינו לגולה סוד או הלמ"ד אשר במלת <b>ולפותה</b> משרתת בראשונה גם כן.
או יהיה ענין הפסוק הזה עומד בפני עצמו כן מגלה סוד הוא מי שהולך רכיל בחבירו ולכן לא תתערב עמו ואם לא נזכר וכן לפותה שפתיו אל תתערב גם כן. ואפשר שקרא גולה סוד מי שמגלה סתרי תורה למי שאינו ראוי והגון לעמוד עליהם.
או קרא <b>גולה סוד הולך רכיל</b> מי שהוא סובר שיהיה סוד בכל דבר ואפילו בדברים שאין בהם סוד רק ספור ענין שקרה כך והמצות המעשיות שאנו צריכים לעשותם כמשמעם והוא סובר שיש להם פי' אחר ואין צורך בעשייתם. וקרא <b>פותה שפתיו</b> מי שהוא בהפך זה והוא האדם שסובר שאין פנימיות וסוד בדבר מן הדברים ולא יקחו מן הדבר רק הנגלה המפורסם ממנו ואמר כי שתי אלו הקצוות מגונות ומסוכנות וראוי להרחיקם בתכלית הריחוק.
<h3>פסוק כ</h3>
אמר כי מי שמקלל אביו או מי שיקלל אמו אי זה מהם שיקלל הוא ראוי שיכבה נרו בעמדו באישון לילה ואפלה. והו"ו במלת <b>ואמו</b> הוא תמורת או. כמו ומכה אביו ואמו שעניינו ומכה אביו או שיכה אמו כי על כל אחד מהם שיכה יענש. וכן יקרוה עורבי נחל ויאכלוה בני נשר שעניינו יקרוה עורבי נחל או יאכלוה בני נשר. ואמרו <b>מקלל</b> כלומר מי שהוא מקלל או מבזה יולדיו שהוא חייב בכבודם שנשתתפו עם בוראו ביצירתו וסבלו בו מן הטורח והעמל מה שאין הפה יכולה לדבר ואין האוזן יכולה לשמוע <b>ידעך נרו באישון חשך</b> כלומר ראוי הוא שתסור נר השגחת הבורא ית' מעליו בהיותו בעומק מחשך הצרות והיגונות שלא ימצא שום חנינה בעת בצרתו.
ואפשר שקרא <b>אביו</b> השכל והתורה קרא <b>אם</b> ואמר כי מי שיבוז למצות השכל ולמצות התורה תכבה נרו והיא נשמתו הנקראת נר אלהים נשמת אדם ביום המיתה הנקרא אישון חשך. והענין שנשמתו תכרת מצרור החיים ולא תהיה מכת הנאמר עליהם והמשכילים יזהירו כזוהר הרקיע ומצדיקי הרבים ככוכבים לעולם ועד רק נשמתו תהיה קודרת מעותדת אל העונשים הרוחניים בהיותה במחשך המיתה. ואפשר שאמר <b>ידעך נרו באשון לילה</b> היא קללה שקלל החכם את החטאים האלה בנפשותם ואמר שהעושה זה ידעך נרו באשון חשך.
גם זה הפסוק אפשר שהוא דבוק לפסוק שלפניו שאמר <b>הולך רכיל מגלה סוד ולפותה שפתיו לא תתערב</b> כי המגלה סוד ופותה שפתיו יקלל אביו ואמו ויחשוף סודותם והוא ראוי ש<b>ידעך נרו כאשון חושך.</b> ואם תהיה לו <b>נחלה מבוהלת בראשונה</b> סופה ש<b>לא תבורך</b> ועצתי היא שבעת שהנחלה לא תבורך בסופה <b>אל תאמר אשלמה רע.</b>
<h3>פסוק כא</h3>
אמר כי ה<b>נחלה</b> שתגיע אל האיש בבהלה בתחלת עניינה שלא טרח בה רק שירשה מאבותיו או מצא אבידה או אוצר וכיוצא בהן מקניין ממון שלא קנאו בזיעת אפו סופו על הרוב שלא יבורך הממון ההוא רק יחסר יום יום וזה יהיה מפני שבעליו לא יחוש על הממון ההוא מפני שלא עמל בו ויוציא אותו בעניינים בלתי הכרחיים ויפסד הממון ההוא עד שבזמן מועט הממון ההוא יאבד. מצורף אל זה שבעבור הממון ההוא שיגיע אליו בפתע פתאום יסיר בטחונו מה' ויגבה לבו ומתוך זה תסור השגחת ה' מעליו ויהיה מעותד לכל רע.
וכמו שיקרה זה בקניינים הזמניים כן יקרה בקניין החכמה כי מי שיתכוון בתחלת קנותו החכמה לקנות ממנה חלק גדול ולא ישתדל שתתיישב החכמה בלבו מעט מעט ושילמוד ממנה חלק אחר חלק הלמוד שהוא על זה התואר לא יתקיים בידו.
ואפשר שזה הפסוק דבק עם הפסוק של אחריו ויהיה עניינם אם תבא לך נחלת אחרים פתאום דרך בהלה ויהיה סופה לרע והוא שאחריתה לא תבורך שתלקח ממך לא תאמר אשלמה רע לאותו שלקחה ממך אחרי שלא עמלת בקניית הממון רק באה לך דרך בהלה פתאום רק קוה לה' שיקח נקמתך מאותו שלקח ממך או קוה לך שישלח לך ריוח והצלה ממקום אחר והוא יושיע אותך אם תקוה אליו.
<h3>פסוק כב</h3>
יאמר אם הזיקך אדם לא תתעורר ליקח הנקמה ממנו ותאמר בלבך <b>אשלמה</b> אליו כמו שהוא הזיקני כי הוא שהזיקך חטא בנפשו וכן אתה אם תזיקנו תחטא אלא הראוי לך הוא שתקוה לאלהיך שינקום נקמתך והוא יושיעך מיד אותו שהזיקך. ואפשר שכוון לומר באמרו <b>אל תאמר אשלמה רע</b> כי אחרי שה' ית' הוא עשך והמציא בך הנפש היודעת להכיר נפלאותיו ולהדמות בדרכיו כפי היכולת והטיב עמך כל הטובות אשר לא יספרו מרוב אל תאמר אשלמה רע להפעיל כחותיך ויצוריך אשר המציאם בך לפעול בהם פעולות אלהיות ולא לפעול בהם פעולות בהמיות.
<b>קוה לה'</b> כלומר אל תקוה להנצל מן הרע או להגיע אל הטוב בחכמתך ובערמתך רק השלך על ה' יהבך וקוה אליו ית' שהוא יבחר לך הטוב והוא יושיע את נפשך כלומ' ובענין זה תהיה נושע תשועת עולמים.
ובעבור שאומר <b>קוה לה' ויושע לך</b> סמך אליו <b>תועבת ה' אבן ואבן</b> כלומר קוה אליו בכל לב ובכל נפש ולא תהיה אחד בפה ואחד בלב כי תועבת ה' אבן ואבן.
<h3>פסוק כג</h3>
אמר כי <b>תועבה</b> היא לפני <b>ה'</b> ית' מי שיש לו בכיסו <b>אבן ואבן</b> כלומר שני משקלות אחד מלא ואחד חסר ויקנה במלא וימכור בחסר. וכן שיהיו לאדם <b>מאזני מרמה</b> כלומר משקלות מוכנות לרמות בהם האנשים אינו דבר טוב.
ואפשר שקרא החכם <b>אבן ואבן</b> מי שיש בלבו דבר אחד והוא מראה בפיו דבר אחר. וקרא <b>מאזני מרמה</b> דברי ההטעה וזה שהמופתים הנעשים בחכמות נעשים על ידי הקדמות מוטעות וההקדמות ההם נקראות מאזני מרמה לפי שההקדמות עומדות להבחין בהם האמת מן השקר ובעל ההטעאה יקדים ההקדמות מטעות ומרמות ומולידות שקר.
ואפשר שכוון באומרו <b>ומאזני מרמה</b> לא טוב כי צריך לאדם שיהיו לו מאזני צדק והוא שישקול בפלס בינתו כל דבר ביושר ובעת שלא ישקול הדברים בצדק קורא פלס בינתו ומאזני ח כמתו מאזני מרמה.
ואחרי שהזכיר שיהיו פיו ולבו שוים כי תועבת ה' היא להיות אחד בפה ואחד בלב אמר <b>מה' מצעדי גבר כוננו</b> ולכן קוה אליו בכל לבך שיבחר לך הטוב בכל מעשיך.
<h3>פסוק כד</h3>
אמר כי <b>מה' כוננו מצעדי גבר</b> והענין שחכמתו העליונה מסכמת הדרך שידרוך בה האדם בעניני עולמו ואחרית הדבר ההוא כפי מה שתגזור החכמה העליונה ואחר שהדבר כן האדם <b>מה יבין דרכו</b> כלומר איך יוכל להבין ולומר זה הדרך ארצה ללכת אחרי שהוא יתעלה מכין צעדו והוא דומה לאומר לא לקלים המרוץ ולא לגבורים המלחמה וכל זה אמור בעמל האדם שיעמול תחת השמש לא שישלול הבחירה מן האדם לכוון אל הטוב ולסור מהרע כי בחירת האדם באה מכח אלוהי אשר בנפש האדם שהוא למעלה מן השמש.
ואפשר שאמר כי ראוי לאדם שלא ישען בבינתו להנצל ממקרי העולם רק שיבטח אל ה' בכל לבו והוא ית' יבחר לו הטוב. ולא יהיה מכת הכסילים שבעת צרתם לא יתלו בטחונם בה' ית' רק ידרו נדרים אם ה' יושיעם כאדם שרוצה ליתן שוחד לאחד שיסיר מעליו הנזק ומה יתן הוא לאל ית' והכל שלו ומוסף על זה אחרי שנדר נדרו וניצל יתחרט ויבקש מי שיתיר לו ולא ידע האל ית' שהוא מלך חכם שהוא <b>מזרה הרשעים</b> ומשיב עליהם אופן פורענותם.
<h3>פסוק כה</h3>
אמר כי <b>מוקש</b> יגיע לאדם בעת שיהיה מהיר להקדיש ממונו ולומר זה יהיה קודש. ומלת <b>ילע</b> רוצה בו הדבור מן ושמת סכין בלועיך בעבור שבו יהיה הדבור וכאילו אמר מוקש הוא לאדם בעת שידבר זה יהיה קודש לפי שאחר אשר נדרת לאלהים הוא יבקרנו וידרשנו מעמך ואם לא תתננו כאשר נדרת בפיך יהיה בך חטא.
או יאמר <b>מוקש</b> הוא לומ' זה יהיה <b>קודש</b> מכל מקום <b>אחר נדרים לבקר</b> כלומר אחרי אשר נדרת תבקר באיזה ענין היה הנדר והשתדל לשלמו. או יאמר <b>מוקש</b> הוא ל<b>אדם</b> שיקדיש נכסיו ויאמר זה יהיה <b>קודש</b> וכן הוא <b>מוקש</b> מי שהולך <b>אחר נדרים לבקר</b> כלומר שהוא מחפש ורגיל לעשות נדרים.
או יאמ' <b>מוקש</b> הוא ל<b>אדם</b> שיאמר זה יהיה קודש ואחר זה יתחרט ויחפש להתיר לו נדרו. או יהיה אמרו <b>ואחר נדרים</b> מן אחר ובנית ביתיך שהוא מלשון אחור ועכוב ר"ל תתעכב ולא תהיה מהיר לבקר הנדרים כלו' לידור נדרים.
או יהיה ענין הפסוק כן <b>מוקש אדם</b> כלומר כשיגיע מכשול ומוקש לאדם הוא יקרא לאלהיו וידור נדרים ויאמר בעת מוקשו זה יהיה קודש ואחר שיצילהו ה' הוא <b>יבקר נדרים</b> ויחפש אמתלאות שלא לשלם נדרו. או יאמר מוקש הוא לאדם שיאכל בלועיו או שיהנה במה שהקדיש לשמים ושאחרי הפרד עצמו מהם יבקר לקנות מהם.
<h3>פסוק כו</h3>
אמר כי ה<b>מלך</b> שהוא <b>חכם</b> הוא יודע בחכמתו כי ה<b>רשעים</b> אינם מתעסקים ביישובו של עולם ואין העולם נשחת בהשחתתם אכן באבדם רנה ושמחה. ולכן הוא <b>מזרה</b> אותם כלומר מפזר אותם לכל רוח ומגרשם מפניו וגם הם יברחו מפניו ביודעם שאם יבואו תחת רשותו אחת דינם להמית. <b>וישב עליהם אופן</b> כלומר הוא מגלגל עליהם סבות להתגולל עליהם ולהתנפל עליהם וישיב פעולתם אל חיקם.
ובא להעיר כי אם זה בחוק מלך בשר ודם כשיהיה חכם כל שכן וכל שכן מלך מלכי המלכים הקב"ה שהוא <b>מזרה</b> ה<b>רשעים</b> וישיב עליהם אונם וברעתם יצמיתם. ואפשר שרמז בפסוק הזה כי הרשעים הם מגורשים מלפני ה' ית' מסולקים מהשגחתו הפך מן ואשימה עיני עליו. ואמרו <b>וישב עליהם אופן</b> כלומר שהניחם תחת מקרה ותחת תנועת הגלגלים שהם כאשר יהיה האופן בתוך האופן.
ואפשר שזה הפסוק דבק עם הפסוק שאחריו. ואמ' כי המלך כשיהיה חכם וכל שכן האל ית' הוא <b>מזרה הרשעים</b> ומשיב עליהם האופן <b>כי נר ה'</b> שהיא נשמת המלך הנז' היא <b>חופשת כל חדרי בטנם</b> של רשעים וביודעו רשעם הוא מזרה אותם והוא עושה <b>חסד ואמת</b> לעולם בהיותו מזרה הרשעים ומדרך האמת והחסד ש<b>יצרו</b> ה<b>מלך וסעד בחסד כסאו.</b>
<h3>פסוק כז</h3>
אמר כי <b>נשמת האדם</b> הוא הנר האלוהי שנתנה בנו האלהים ולאורו נלך חושך ואל זה רמזו רז"ל באמרם ונר דלוק מונח על ראשו וצופה ומביט מסוף העולם ועד סופו. ואמר כי זה הנר שהוא משל לנפש המשכלת הוא נר דולק ומאיר שאדם רואה <b>וחופש כל חדרי בטן</b> כלומר כל סתר עמוק בכל מקום מסותר שיהיה. וקרא <b>בטן</b> המקום שיסתרו בו הדברים וכוון לומר כי <b>נר ה'</b> ית' שהוא נפש האדם הוא חופש כל סתר שהוא בתוך בטן התורה ובטן החכמה ובכלל הוא חופש כל סתר בכל מקום שהוא נסתר בו.
<h3>פסוק כח</h3>
אמר כי ה<b>חסד</b> שיעשהו המלך והוא הפלגת הטובה אפי' למי שאינו ראוי לה וכן ה<b>אמת</b> שיהיה אמתי בדבריו ויאהב האמת וידבק בו שני אלה הדברים ישמרו המלך מכל היזק. <b>וסעד בחסד כסאו</b> כלומ' בחסד לבדו שיעשהו המלך יסמוך ויתמוך כסא מלכותו והענין כי החסד שיעשה יהיה סבה שמלכותו יתקיים.
ואחר שהזכיר כי המלך החכם הוא <b>מזרה הרשעים</b> בעבור שה<b>חסד</b> וה<b>אמת יצרו מלכותו</b> אמר לגנות מעשה הרשעים כי <b>תפארת בחורים</b> הוא <b>כחם</b> לעמול בעבודת אדמתם ולהביא צוארם בעבודת האל ית' ולא לגזול אחרים ולמות ביד המלכים והשופטים. <b>והדר</b> הוא לז<b>קנים</b> בהגיעם לימי ה<b>שיבה</b> ולא יהיו מכלל אנשי דמים ומרמה אשר לא יחצו ימיהם אמנם ה<b>חבורות</b> וה<b>פצעים</b> הם <b>תמרוק</b> ורפואה ל<b>רעים</b> וכן <b>מכות</b> שיגיעו ב<b>חדרי</b> ה<b>בטן</b> הם רפואה לרשע הרשעים.
ואחרי שהזכיר כי המלך החכם מזרה הרשעים ואמר חסד ואמת יצרו מלך אמר <b>פלגי מים לב מלך ביד ה' אל כל אשר יחפוץ יטנו</b> ולא לב המלך לבד אלא לב כל אדם והכל גלוי לפניו ואעפ"י ש<b>דרך כל איש ישר בעיניו תוכן לבות ה'</b> והוא היודע מצפון לבם ומה שכוון האל ית' מן האנשים הוא עשיית הצדקה כי <b>עושה צדקה ומשפט נבחר לה' מזבח</b> כי להיות האדם <b>רום עינים ורחב לב</b> ו<b>ניר</b> ה<b>רשעים הוא חטא</b> ועון. או יהיה פי' <b>חטאת</b> דבר שיחטיא בעליו כוונתו כי הם עניינים בלתי נצחים להם.
<h3>פסוק כט</h3>
אמר כי הבחורים יתפארו זה על זה כפי כחם כי הכח הוא <b>תפארת</b> אל ה<b>בחור.</b> וכמו שהכח תפארת אל הבחורים כן ה<b>שיבה</b> היא תפארת אל הזקנים מפני שהם יכולים להתפאר שלא הגיע מרשעם להיות מכת הרשעים אנשי דמים ומרמה אשר לא יחצו ימיהם רק חיו הימים הארוכים ההם ברצון האל ית' ולכן השיבה תפארת להם. מצורף אל זה ששבו ממלחמת הזמן ושככה חמת יצרם ונתקררה רתיחת הבחרות והגיעו אל הימים אשר ישוו ה' לנגדם תמיד ולא ידברו כי אם בשבחיו לא יצוו כי אם הטוב ולא יזהירו כי אם מהרע ולא ימנעם רתיחת הטבע והמיית הבחרות לזנוח תאוות העולם ולהתקרב אל ה' ית' כפי היכולת.
<h3>פסוק ל</h3>
אמר כי ה<b>חבורות פצע</b> וה<b>תמרוק</b> והוא השבר והרצוץ ראויים שימצאו וכן הם נמצאים על הרוב באיש הרע וכן <b>מכות חדרי בטן</b> והם מכות המגיעות לחלל הגוף עד החדרים שבתוך הבטן ראויים לאיש הרע הנזכר גם כן. או יהיה ביאור <b>תמרוק</b> רפואה ותחבושת מן ונתן תמרוקיהן ובתמרוקי הנשים ואמר כי ה<b>חבורות</b> הנולדות בסבת <b>פצע</b> או החבורות והפצע הם רפואות האנשים הרעים והענין שהם לא יווסרו בדברים ולא תסור מעליהם אולתם רק בשבט מוסר. וכן <b>מכות</b> המגיעות ל<b>חדרי בטן</b> הם תמרוק ורפואה לאיש הרע גם כן.
<h2>פרק כא</h2>
<h3>פסוק א</h3>
אמר כי כמו ש<b>פלגי מים</b> והם כנוסי המים וקבוציהם יוכל אדם להטותם אל איזה דרך שירצה וכפי הדרך שיישרם בו בו כן ילכו המים ההם. כן הוא <b>לב</b> ה<b>מלך ביד ה'</b> ית' יטה לב המלך על כל אשר יחפוץ. ואמר <b>לב המלך</b> והוא הדין לכל לבות בני אדם והזכיר לב המלך וכל שכן לבות בני אדם שהם למטה ממעלת המלך ואמר זה להודיע שלא יתלה האדם בטחונו במלכים ובסגנים כי לא די שהם לא יוכלו לעזור אחר אלא אפילו לבם הוא מסור ביד ה' ויטה אותו לכל צד אשר יחפוץ דומה לאמרו אל תבטחו בנדיבים בבן אדם שאין לו תשועה תצא רוחו ישוב לאדמתו וגו' אשרי שאל יעקב בעזרו וגו'.
<h3>פסוק ב</h3>
אמר כי <b>כל דרך איש</b> ואיש הוא <b>ישר בעיני</b> ה' ית' הנז' בפסוק שלפניו והענין שהוא גלוי לפניו ביושר וכפי האמת ואין להפלא על זה כי הוא בוחן לבות וכליות כי <b>תוכן הלבבות</b> הוא <b>ה'</b> ית' כלומר הוא עשה תכונת הלבבות והמציאם על התכונה אשר הם עליו אם כן מחשבות הלבבות גלויות לפניו ית'. או יהיה <b>ותוכן</b> מן ותוכן לבנים תתנו ר"ל כי הוא ית' יודע מספר הלבבות ומספר המחשבות. או יאמר כל הדרכים והפעולות האדם שיעשם האדם הם ישרים בעיניו ולפעמים יש דרך ישר לפני איש ואחריתה דרכי מות. אמנם היודע תוכן הלבבות ובוחן לבות וכליות הוא אלהים צדיק.
<h3>פסוק ג</h3>
אמר כי ל<b>עשות</b> האדם ה<b>צדק</b> והוא היושר וה<b>משפט</b> הם <b>נבחרים</b> לה' יותר מהבאת ה<b>זבח.</b> וזה שזבחים לא כוונו מה' ית' כוונה ראשונה על דעת החכמים האמתיים רק כדי להרחיק אמונה כוזבת נאמרו ולא יזבחו עוד את זבחיהם לשעירים אשר הם זובחים על פני השדה והביאום לה'. ועם הרחקת הדעות הבטל נתנו לכפרת החוטאים ר"ל שיביאו החוטאים קרבן לכפרת חטאם ויותר הוא דבר רצוי אל ה' ית' שמו שלא יחטא האדם לעולם ולא יביא קרבן ממה שיחטא ויביא קרבן על חטאתו כמו שיזכיר אחר זה זבח רשעים תועבה אף כי בזמה יביאנו כלומר הזבח שמביאים הרשעים הוא תועבה כי הוא יביא הזבח ההוא בעבור זמה שעשה. והוא שאמר הנביא ע"ה הירצה ה' באלפי אילים ברבבות נחלי שמן וגו'. הגיד לך אדם מה טוב ומה ה' דורש ממך כי אם עשות משפט ואהבת חסד והצנע לכת עם אלהיך. ואמר שמואל החפץ לה' בעולות וזבחים כשמוע בקול ה' הנה שמוע מזבח טוב להקשיב מחלב אילים.
<h3>פסוק ד</h3>
אמר כי מי שיש לו <b>רום עינים</b> ומי שהוא <b>רחב לב</b> ו<b>ניר</b> ה<b>רשעים</b> ר"ל הגאוה והגדולה שתהיה לרשעים כולם <b>חטאת.</b> כלומ' כולם יביאו בעליהם לידי חטאת. וזה כי רום עינים והיא הגאוה היא מן המדות המגונות ובעליה יבוז לזולתו ולא יכיר חסרונו. וכן מי שהוא רחב לבב לא יסתפק במעט ויבקש המותרות אשר לא ישבע מהם לעולם ומתוך כך יקצר בעבודת בוראו ית'. וכן הגדולה כשתהיה לרשעים יתנהג העולם על פי רשעם וירבו הרשעים במשול אדם רשע. ולכן אמר על שלשתן כי כולן חטאת. ואפשר שקרא <b>רום עינים</b> המשתכל במה שלא יוכל להשיג כגון החוקר בשכלו מה למעלה מה למטה מה לפנים ומה לאחור. או קרא רום עינים מי שיחשוב שעיני ה' ית' שהמה משוטטות בכל הארץ רמו מהביט אל הנמצאות השפלות ושכחו כי רם ה' ושפל יראה. ו<b>רחב לבב</b> הוא שיגביר תאותו על שכלו ו<b>ניר רשעים</b> הוא שימליך הכחות החומריות על הכחות השכליות ואמר כי כולם <b>חטאת.</b>
ואחרי שהזכיר כי <b>רום עינים ורחב לבב וניר רשעים</b> הם דברים <b>יחטיאו</b> כונת בעליהם הזכיר כי <b>מחשבות</b> ה<b>חרוץ</b> לא יחטיאו כי הם <b>אך למותר.</b> אמנם האיש ה<b>אץ</b> שהוא נמהר במעשיו הוא <b>אך למחסור.</b> וכן <b>פועל האוצרות</b> הנעשה <b>בלשון שקר</b> הוא <b>הבל נדף</b> ובעליו הם <b>מבקשי מות</b> כי ה<b>שוד</b> שעושים ה<b>רשעים יגורם</b> לבסוף בעבור ש<b>מאנו לעשות משפט.</b>
<h3>פסוק ה</h3>
אמר כי <b>מחשבות</b> האיש ה<b>חרוץ</b> והוא המהיר במלאכתו <b>אך למותר</b> כלומר לעולם ימשך אחריהם מעלה ויתרון. או יאמר כי <b>מחשבות</b> האיש ה<b>חרוץ</b> הם להוסיף על מה שיש לו מן ההון ומשאר קנייני העולם ומקניין החכמה גם כן כי הזריז והפקח והמשתדל בהשלמת נפשו הוא ישתדל יום יום לפרוע חובות האלהים עליו וכל השקפת שכלו אינה כי אם להוסיף חכמה על חכמתו ומעלה על מעלתו. ואין הנרצה מ<b>חרוץ</b> שיהיה נמהר במעשיו רק שיהיה פקח ומשתדל ועושה ענייניו בזריזות בלתי התרשלות.
<b>וכל אץ אך למחסור</b> ר"ל כי האיש שהוא מהיר ונמהר ולא יהיה לו התבוננות והשתכלות במה שיעשה עניינו הולך <b>אך למחסור</b> כי הרוכב על סוס המהירות אינו בטוח מן המכשול. או יאמר כי כמו שמחשבת החרוץ היא לעולם להוסיף על מה שיש לו כן מחשבות הנמהר הם לעשות מעשים יחסר ממונו. וכן מחשבות הסכלים אשר טבעו ביון התאוות הם על קנייני העולם ועל תענוגי גופותם ומתוך כך הם הולכים הלוך וחסור כי חכמתם תחסר והם מקצרים בעבודת ה' ית'.
<h3>פסוק ו</h3>
אמר כי פעולת ה<b>אוצרות</b> שתעשה <b>בלשון שקר</b> והענין שלא יהיה קבוץ הממון ההוא בדרך אמת וצדק לא יהיה לו קיום ומעמד רק הוא הבל כקש וכמוץ נדף והאנשים שהם מקבצים ממון על זה הדרך הם מבקשים למות כי כשיתפרסם חטאם למלכות יתחייבו מיתה בעבור שקרם. ואפשר שקרא <b>פועל אוצרות בלשון שקר</b> החכמה שתעשה על דרך ההטעאה ואומר כי התולדה שתולד מהקדמות כוזבות היא הבל נדף כלומר דבר שאין לו מעמד וקיום כי האמת יעשה דרכו וסופו להגלות. והאנשים בעלי ההטעאה הם מבקשי מות והענין שיתנו אמנות כוזבות ודיעות נפסדות ישחיתו נפשם ונפש זולתם.
<h3>פסוק ז</h3>
אמר כי ה<b>שוד</b> והוא הגזל והעושק שעושים ה<b>רשעים</b> יבוא עליהם <b>מגור</b> כי <b>מאנו לעשות משפט</b> ובחרו לשדוד ולגזול אחרים ולפיכך השוד שעושים סופו להביא עליהם מגור מסביב. או יהיה החולם שבמלת <b>יגורם</b> תמורת השורק מן לא יגורך רע שעניינו לא יגור עמך רע ויהיה ענין הפסוק כן הרשעים השוד יגור עמהם לא יעמדו בלעדיו כי לא ישנו אם לא ירעו ונגזלה שנתם אם לא יכשילו.
ואחרי שהזכיר כי <b>שוד</b> ה<b>רשעים יגורם</b> בעבור ש<b>מאנו לעשות משפט</b> אמר כי כל אחד מהרשעים דרכו הוא דרך <b>הפכפך</b> ו<b>זר.</b> אמנם האיש ה<b>זך</b> הוא בהפך זה ש<b>פעלו</b> הוא פועל <b>ישר.</b> וכמו שרשעים הם הפכפכים וזרים כן הם קצת נשים שחברתם רעה ומסוכנת ו<b>טוב לשבת על פנת גג</b> בלא אשה מהיות לאיש אשה מחרחרת ריב ו<b>מדינים</b> בהיות ביתו <b>בית חבר</b> שתהיה לה סבה לריב עם אחד. ואחרי שהזכיר הרשעים והאשה שהיא אשת מדינים <b>אמר נפש רשע אותה רע</b> כלומר ראה סכלות הרשעים שהם מרגישים בפחיתות רעיהם ומגנים בהם המדות הדבקות בהם כאלו לא ירגישו בפחיתות עצמם ומרגישים אותו הפחיתות בעצמו בזולתם. והוא אמרו נפש רשע אותה רע <b>לא יוחן בעיניו רעהו.</b> והרשע הנזכר שלא ירגיש בפחיתות עצמו לפעמים יוסר בדעת זולתו והוא אמרו <b>בענוש לץ יחכם פתי</b> וכן החכמים יקנו החכמה בראות החכמה ברעיהם והוא אמרו <b>ובהשכיל לחכם יקח דעת.</b> וכן הצדיקים יקחו מוסר ממה שיראו פורענותם לרשעים והוא אמרו <b>משכיל צדיק לבית רשע</b> והוא רואה שה' ית' <b>מסלף רשעים לרע</b> ונותן אל לבו שלא להדמות אליהם. ובדין הוא שה' מסלף הרשע לרע בעבור היותו <b>אוטם אזנו מזעקת דל</b> ולכן <b>גם הוא יקרא ולא יענה.</b> ו<b>מתן בסתר</b> שהיה לעני היה <b>כופה אף</b> ה' ית' שלא יחול עליו כמו שיזכיר אחר כן.
<h3>פסוק ח</h3>
אמר כי <b>דרך</b> ה<b>איש</b> שאינו זך הוא דרך <b>הפכפך</b> ו<b>זר</b> אמנם האיש ה<b>זך ישר פעלו</b> כלומר פעולותיו הם צדק ויושר.
<h3>פסוק ט</h3>
יאמר כי יותר טוב לאיש לשבת בלא אשה ושידור במצור ובמצוק <b>על פנת גג</b> מאשר תהיה לו אשה ותהיה <b>אשת מדינים</b> או שיהיה לו בית גדול ורחב ויהיה <b>בית חבר</b> כלומר שישתתף אחר עמו באותו הבית. ויהיה ענין הפסוק כן טוב לשבת על פנת גג מאשת מדינים וטוב פנת גג מבית חבר ובא זה הפסוק על דרך המגביהי לשבת בשמים המשפילי לראות בארץ שעניינו המגביהי לשבת בשמים המשפילי לראות בארץ וכהם רבים.
<h3>פסוק י</h3>
אמר כי <b>נפש</b> האדם <b>רשע</b> לא תתאוה כי אם ה<b>רע</b> לה ולזולתה כי הוא ימשך אחר תענוגי גופו. ואחר קנייני העולם הזה אשר ההעדר דבק בהם וכן יחמוד להביא הרע על זולתו בהסיתו אחרים ובמשכו אותם בעבותות אהבת הזמן ויסירם מן הדרך הטוב אשר הוא דרך החיים. ו<b>לא יוחן בעיניו רעהו</b> ר"ל כי אחרי שהוא מתאוה הרע לעצמו ולא יחוס על נפשו כל שכן שלא יוחן בעיני רעהו ולא יחוס על זולתו ולא ישתדל בעשיית נפשות.
ואפשר שקרא <b>רעהו</b> הכח השכלי ואמר כי הרשע הוא מתאוה להפיק תאות יצרו הרע אמנם רעהו והוא הכח השכלי מגורש מעולמו ואינו מוצא חן בעיניו. גם אפשר שזה הפסוק בא להעיר ענין נכבד והוא שתמצא אנשים יתאוו לעולם הרע והם בעלי מדות מגונות מאד ועם היות לו המדות המגונות לא ימצא חן בעיניו מי שיהיה רעהו כלומר בעל מדות מגונות כמוהו וירצו בזה שעבדיהם ואמהותיהם יהיו בעלי מדות טובות ולא יבושו שיכירו רוע המדות בעבדיהם ולא יכלמו במדותם המגונות וזה רצה באמרו <b>נפש רשע אותה רע</b> כלומר אותה לעשות היא הרעה ולא ימצא חן בעיניו מי שיהיה רעהו במדות וירצו שעבדיהם יהיו גדולים במעלה מהם.
<h3>פסוק יא</h3>
אמר כי בעת ש<b>יענוש</b> השופט האדם ה<b>לץ</b> בעבור חטאו מי שהיה <b>פתי</b> ולא נזהר מעשות רע עד היום מן היום ההוא בראותו יסורי הלץ יקנה חכמה ויוסר ברעת זולתו כי לקצור שכלו ופתייותו לא יוסר מעצמו ולא יתעורר בהנחת העול והעושק עד שיעירהו על זה מה שיראה מרעת זולתו דומה למה שאומר לץ תכה ופתי יערים. <b>ובהשכיל לחכם יקח דעת</b> ר"ל כי החכם יתעורר מחמת שכלו ואפילו בלא ראות עונש זולתו ויהיה ענין הפסוק כן <b>ובהשכיל החכם</b> האחרונות ובחשבו מה יהיה לבסוף מן העול שיעשהו <b>יקח דעת</b> כלומר יקנה דעת לעצמו. או יאמר כי כמו שיקרה שהפתי יקנה חכמה בראותו ענישת הלץ כן יקרה שהחכמים בראותם חבריהם שקבלו מן החכמה שיעור רב בסבת השתדלותם ישתדלו גם הם לקנות חכמה ויהיה ענין הפסוק כן ובהשכיל לחכם כלומר בעת שיראה החכם שהחכם אחר יקנה שכל או יתן שכל לאחר גם הוא יקח דעת.
<h3>פסוק יב</h3>
אמר כי האדם ה<b>צדיק</b> הוא מתבונן ומשקיף בעיני שכלו לדעת מה אחרית <b>בית רשע</b> והוא רואה כי ה' ית' הוא מעוות ומסלף דרך הרשעים כדי שלא יבחרו הדרך הטוב כדי שתהיה אחריתם לרע וזה יקרה לאותם שהגיע מרשעם שהם ראויים שתמנע מהם דרך התשובה לרוב חטאם כענין אמרו השמן לב העם הזה ואזניו הכבד ועיניו השע פן יראה בעיניו ובאזניו ישמע ולבבו יבין ושב ורפא לו. ונאמר כי הקשה ה' אלהיך את רוחו ואמץ את לבבו למען תתו בידך כיום הזה ורבים כהם. או יאמר כי רשעם הוא <b>מסלף</b> דרך ה<b>רשעים</b> עד שיגיע להם ה<b>רע.</b> ואפשר שיאמר כי הצדיק הוא מתבונן לדעת אחרית הרשע ובית עולמו אחר המות ואע"פ שלא יוכל לדעת בביאור הרעה שתגיע לרשע אחר המות מכל מקום הוא יודע כי ה' ית' הוא מסלף דרכי הרשעים להביא עליהם דבר שראוי שיקרא רע במוחלט.
<h3>פסוק יג</h3>
אמר כי האדם שהוא <b>אוטם אזנו</b> כדי שלא ישמע <b>זעקת</b> ה<b>דל</b> בעת שיתחנן אליו שיעניקהו מברכותיו <b>גם הוא יקרא</b> כמו שקרא הדל גם הוא יקרא ויתחנן לאחר <b>ולא יענה</b> כי ה' הוא נותן הממון ביד אותם שמחוננים הדלים כמו לחונן דלים יקבצנו ואם האדם לא ירחם הדלים ה' יקח ממונו ויתננו ביד אחר שיחון הדלים והוא ישאר עני ויקרא לאנשים שירחמוהו ולא יענוהו וזהו עונש אלהי שיגזור ה' ית' שיקרא ולא יענה מצורף אל זה שהאנשים שידעוהו לאכזר יתאכזרו עליו ולא ירחמו עליו. או קרא <b>אוטם אזנו מזעקת דל</b> האיש שהדל צועק לפניו תמיד עד שאזנו מלאה ואטומה לרוב קול הזעקה הנכנסת באזניו מזעקת הדל ועם כל זה לא ירחם עליו <b>גם הוא יקרא</b> יסכים ה' ית' שיקרא אחרים שירחמו עליו ולא יענה בעת שירוחם. ואפשר שקרא דל החלק השכלי מכחות הנפש ואמר כי מי שהוא אוטם אזנו מזעקת זה הדל ולא יעניקהו לחם חוקו והם המושכלות סופו שהוא באחרית יכסוף אל אורח החיים ויכיר אמיתת ההצלחה האמיתית ואין בו כח לקנותה אחרי שהתרשל לקנות החכמה בזמן הראוי כטעם מחורף עצל לא יחרוש ושאל בקציר ואין.
ואפשר שזה הפסוק דבק עם הפסוק הבא אחריו ואומר כי ה<b>אוטם אזנו מזעקת</b> ה<b>דל</b> גם הוא יקרא ולא יענה ואם יתן לדל <b>מתן בסתר יכפה אף</b> ה' ית' מעליו והוא כופה האף לדמיון השוחד שיתן האיש לדיין שיכפה <b>חמה עזה</b> שיש לדיין עליו.
<h3>פסוק יד</h3>
אמר כי בעת שיקצוף השופט על איש והאיש ההוא יתן לו מתנה בסתר כדי שיסיר קצפו מעליו המתן ההוא כופה או מעלים אף השופט ומסיר אותו מעליו. ואמר <b>בסתר</b> כי אם יעשה זה הדבר בגלוי יהיה בזיון לשופט וירבה הקצף עליו. וכן השוחד שישים האיש בחיק השופט יכפה חמה עזה שתהיה לשופט עליו. ומלת <b>יכפה</b> משרתת במקום שנים. או יאמר בעת שתתן המתן והוא השחד <b>יכפה האף.</b> אמנם בעת שתחזיק השוחד בחיקך ולא תתנהו אל השופט החמה שיש לו עליך תהיה עזה וקשה.
ובעבור שהזכיר כי ה' ית' <b>מסלף רשעים לרע</b> וסופם שיקראו ולא יענו אמר כי עשיית המשפט והנקמה שיעשה האל ית' ברשעים היא להם <b>שמחה</b> ותענוג אמנם <b>עשיית</b> ה<b>משפט</b> היא <b>מחיתה לפועלי און.</b> ודין ומשפט הוא שה<b>אדם</b> הרשע הוא <b>תועה מדרך השכל ינוח בקהל</b> ה<b>רפאים</b> כי בעבור היותו <b>אוהב שמחה</b> ונמשך אחר התענוגים יהיה איש מחסור כי <b>אוהב יין ושמן לא יעשיר</b> וראוי שיהיה <b>רשע כופר לצדיק</b> כלומר שיקבל הוא הרעה ולא הצדיק כי <b>תחת ישרים בוגד.</b>
<h3>פסוק טו</h3>
אמר שעשיית ה<b>משפט</b> בכלל הן שתלקח הנקמה מן החוטאים הן לעשות היושר והצדק איש אל רעהו ובכלל כל משפט הוא <b>שמחה לצדיק</b> מפני שהצדיקים והם העושים צדק לנפשם ולזולתם אפילו אם לא תזהיר התורה מן הדברים שהיא מזהרת ואפילו לא יזהירו מן העול השופטים והמנהיגים הם ביושר לבם יזהרו מרוב מה שתזהיר ממנו התורה כאמרו על אברהם אבינו ע"ה עקב אשר שמע אברהם בקולי וישמור משמרתי מצותי חקותי ותורותי. וזה היה קודם נתינת התורה ולפיכך עשות היושר והמשפט בכל המעשים הוא שמחה לצדיק כי הצדק והיושר נשרשים בלבו. וכן עשיית המשפט מן הרשעים הוא שמחה מפני שהם סבת השחתת העולם ובאבדם ירבו צדיקים כי הרשעים אם לא יעשה משפט מהם הם ישחיתו הצדיקים ולפיכך תרבה שמחת הצדיקים בעשיית המשפט.
<b>ומחתה לפועלי און</b> ר"ל עשיית המשפט שהוא שמחה לצדיקים הוא מחתה ומשנה שברון לפועלי און כי לא נעשה המשפט כי אם להענישם והם ברצון נפשם היו חפצים שלא ימצא לעולם משפט ושלא ימצא צדק ויושר בדבר מהדברים. וכל מה שתצוה התורה מהנחת העול והעושק ומניעת משגל האסור ומניעת קצת מאכלים כולם הם עונש וצער ומכאוב אל הרשעים מפני שהם לא ירצו כי אם העול ולכת אחר תאותם והתורה שתמנעם מזה היא להם למחתה. ואפשר שקרא הכח השכלי משאר כחות הנפש <b>צדיק</b> ואמר כי הכח השכלי שמחתו והשתדלותו הוא עשיית הצדק והיושר בכל ענין ולעשות משפט ונקמה ולהכניע הכחות החמריות שכל השתדלותם הוא בבקשת המותרות עשיית המשפט הוא להם למחתה כי הם רחוקים בטבעם מכל יושר ומכל צדק.
<h3>פסוק טז</h3>
אמר כי ה<b>אדם</b> שהוא <b>תועה מדרך השכל</b> בכל ענייניו התעייה ההיא גורמת מיתתו והוא אמרו <b>בקהל רפאים ינוח</b> כלומר ישכב במשכב המתים. ונקראו המתים <b>רפאים</b> בעבור חולשתם ורפיונם. וזה מבואר כי השכל יביא האדם לעשות ענייניו בחכמה ויחיה בעבור זה החיים הטבעיים ומי שלא יעשה מעשיו על פי השכל השכלות אשר דבק בו יביאהו למות. אכן האדם שהוא תועה מדרך השכל והוא השכלת המושכלות ולא ישתדל בעבודת בוראו ובהשלמת נפשו תשכון נפשו בעת מותו במקום שעומדות שם נפשות המקצרות.
<h3>פסוק יז</h3>
אמר כי ה<b>אדם</b> שהוא אוהב <b>שמחה</b> כלומר שהוא רודף אחרי תאות העולם ולראות טוב בחייו סופו לבא לידי <b>מחסור</b> כי מתוך שהוא רודף אחר תאוותיו וכל אשר ישאלו עיניו לא יאציל מהם סופו שממונו יחסר. ואחרי שהזכיר שמחת קנייני העולם הזכיר תאות הנפש הבהמית מאכילה ושתייה ואמר לא תחשוב שקנייני העולם לבדם יביאו האדם לידי מחסור והאכילה והשתייה לא תזיק בזה אין הדבר כן כי <b>אוהב יין ושמן לא יעשיר.</b> ויין כולל השתייה ושמן כולל אכילת משמנים או הסכה שתהיה בשמנים הריחניים ואמר כי כל איש שיהיה בעל תענוגים ורודף אחר אכילת משמנים ושתיית ממתקים לא יוכל להעשיר מפני שההוצאה הזאת היא גדולה מכל הוצאה לפי שאם ילבש האדם בגדי שש ומשי ורקמה הוא על הרוב לא יחדש בגדים רק פעם בשנה או פעמים בשנה לפי המנהג שנוהגים היום וכל עוד שיהיו הבגדים יקרים וחמודים יהיו יותר חזקים. ואף בעת שיבלו יהיו הבלאות שוים ענין גדול. אמנם האכילה והשתייה היא תמידית פעמיים ביום לכל הפחות ומי שינהג עצמו על אכילת משמנים יתן מעדני מלך ולא יספיק לו מעדן אחד רק ירבה מהם וכל אשר יחשוב להשביע יצרו ימצאנו יותר רעב ולזה אמר <b>אוהב יין ושמן לא יעשיר.</b>
או יאמר <b>איש מחסור אוהב שמחה</b> כלומר האיש שעושה לעצמו מחסור שיסתפק בדברים ההכרחיים ולא ירדוף אחרי המותרות הוא אוהב שמחה כי מתוך שלא יפזר ממונו ולא ישביע יצרו מתאוותיו סופו לבא לידי שמחת העושר. אמנם מי שהוא בהפך איש מחסור והוא האיש <b>אוהב יין ושמן</b> שהוא זולל וסובא <b>לא יעשיר.</b> וכן האיש שיחסר מן תאוותו ולא ירדוף אחר תענוגי הגוף ואחר קנייני העולם סופו שיגיע אל שמחת העולם והוא הדבקות בה' ית' שהיא השמחה האמיתית. אמנם מי שהוא רודף אחר התענוגים הגופניים הוא <b>לא יעשיר</b> כלומר לא יקנה מן החכמה מה שיקרא בעבורה עשיר רק ימצא עצמו חסר ממנה והוא דומה לאמרו פת במלח תאכל ומים במשורה תשתה ועל הארץ תישן וחיי צער תחיה ובתורה אתה עמל אשריך וטוב לך. או יהיה אמרו <b>איש מחסור אוהב שמחה</b> כלומר איש מחסור יהיה מי שהוא אוהב שמחה כלומר מי שהוא רודף אחר שמחת העולם ותענוגיו סופו לבוא לידי חסרון השכל.
<h3>פסוק יח</h3>
אמר כי ה<b>רשע</b> יתנהו ה' ית' <b>כופר לצדיק</b> כטעם צדיק מצרה נחלץ ויבא רשע תחתיו. <b>ותחת ישרים בוגד</b> ר"ל ותמורת הישרים יבא הבוגד לקבל הרעה שהיו מפחדים ממנה. והענין שאם תחול רעה כפי המשפט האלהי או גזירה כוכבית על מלכות או עיר או מדינה יסבב ה' ית' הצלת הצדיקים והחסידים שדבקו בו. והרע על ראש רעים יחול. ולפי שמערכת העליונה לא תסור כי אם בתת כופר אמר כי הרשע יהיה כופר לצדיק ותמורת חול הרעה על הישרים תבוא על איש בוגד.
ובעבור שהזכיר ענין הרשע רמז שאין להתחתן ברשעים כי הפרי ידמה לשורש ו<b>טוב לשבת</b> בלא אשה ו<b>בארץ מדבר</b> מקחת אדם לאשה <b>אשת מדינים</b> בת רשעים ויהיה לו <b>כעס</b> תמידי עמה. ואמר עוד מהפלגת הרשע הכסיל שיהיה <b>אוצר נחמד ושמן בנוה</b> אדם <b>חכם וכסיל אדם</b> שיולד לו מאשת מדינים או שיולד בביתו ישחית האוצר ההוא כאילו <b>נבלע</b> במקומו. אמנם האיש שהוא <b>רודף צדקה וחסד</b> הוא <b>ימצא חיים צדקה וכבוד</b> בחכמתו ומוסף על זה שיעשה החכם בחכמתו מה שלא עשה הגבור בגבורתו. והוא אמרו <b>עיר גיבורים עלה חכם ויורד עוז מבטחה.</b>
<h3>פסוק יט</h3>
אמר כי יותר <b>טוב</b> הוא לאיש שישב לבדו בלא אשה <b>בארץ מדבר</b> משתהיה לו <b>אשה</b> בעלת <b>מדינים</b> ויהיה לו עמה <b>כעס</b> תמיד והמכוון מן המאמר הוא שטוב הוא לאיש שיהיה בטבעו נעדר התאוות הגשמיות לדמיון מדבר שממה ויהיה בטבעו מתרחק מתאוותיו בתכלית ההרחקה ואפילו מן הדברים ההכרחיים לו מהיות לו אשת מדינים כלומר חומר רע רודף כל רע וכל מרי ומכוון אל המותרות מביאים אותו אל חול חרון ה' ית' עליו וכעסו.
<h3>פסוק כ</h3>
אמר כי ב<b>נוה</b> האיש שהוא <b>חכם</b> ימצא שם <b>אוצר נחמד</b> והוא קבוץ קניינים נחמדים ויקרים. ואמרו ו<b>שמן</b> ר"ל משמנים וממתקים. וכסיל אדם יבלענו ר"ל והאדם הכסיל לא די שלא יאצור אוצרות עד שימצא בנוהו אוצר נחמד ושמן אלא אפילו אם אצרו אבותיו ואבות אבותיו אוצר נחמד אוצר נחמד ושמן האדם הכסיל בכסילותו יבלע וישחית האוצר והשמן ההוא. ורצה בפסוק הזה כי החכם בחכמתו יקנה קניינים לא היו לו ולאבותיו לשעבר ולא די שיקנה לצורך מחייתו אלא שיאצור מהם לעת רעה או לבניו אחריו. אמנם הכסיל לא די שהוא לא יקנה מה שיספיק לו וכל שכן שלא יאצור לצורך עת רעה או לבאים אחריו אלא שהוא אם ימצא מה שאצרו אבותיו יבלע וישחית אותו. ואפשר שרמז גם כן כי האדם החכם והשלם הוא יאצור לנפשו מן המעשים הטובים ומן הידיעה מה שתזון מהם נפשו ויאצור מהם לעולם שכולו ארוך. אמנם האדם הכסיל והוא המקצר בעבודת האלהים ובהשלמת נפשו הוא בפחיתותו ישחית כל מעשה שיעשהו ואפילו צדקות הוריו והוא מה שאצרו אבותיו לא תזכרנה לו לפי שאינו מכלל הנאמר עליהם ועושה חסד לאלפים לאוהביו ולשומרי מצותיו רק הם מכלל הפושעים אשר פועל ה' לא יביטו ומעשה ידיו לא ראו. ואפשר שכוון באמרו ושמן מה שהזכירוהו אנשי החכמה והוא שהשמן הוא מיוחד ללמוד החכמות בלילה לפי שאין רנה של תורה אלא בלילה ור"ל כי בנוה החכם ימצא השמן והוא מה שידליקו ממנו בלילות לצורך עסק הלימוד. אמנם בנוה הכסילים ימצא תמורת השמן היין וכיוצא בהן מן התענוגים הגופניים דומה למה שאמרו הפלוסופים האלוהיים בחידותיהם ששאלו לפלוני למה חכמת מחבירך השיב בעבור שהוצאתי אני יותר בשמן ממה שהוציאו חבירי ביין. ואפשר כי באמרו <b>יבלענו</b> הוא במקום יבלענו על משקל בית אל ימצאנו ובא על דרך והוא ממלא על כל גדותיו שעניינו מלא. ור"ל כי החכם יאצור השמן להדלקה לצורך קנין החכמה אמנם הכסיל יבלע השמן כלומר יאכלנו ולא ישתמש בו לצורך העסק בחכמה. או יצוה להפעילו בענין המאכל ויהיה <b>יבלענו</b> פועל יוצא.
<h3>פסוק כא</h3>
אמר כי האדם שהוא <b>רודף</b> לעשות <b>צדק</b> והוא היושר בכל ענייניו ועם כל זה יפליג ב<b>חסד</b> והוא שיעשה חסד אפילו למי שאינו ראוי הוא <b>ימצא</b> בעבור זה <b>חיים</b> והם חיי העולם הזה כי לפעמים בבקש האדם היושר והוא החק הראוי לו ימצא נגע וקלון כי המחוייב לתת לו החק ההוא אם אין לו לשלם ויראה שחבירו נוגש אותו ואין לאל ידו ישתדל בכל ענין שיוכל להסיר נזק המלוה מעליו ואפילו בעשות לו קלון בממונו או בגופו. אמנם בעשות האדם לחבירו היושר ועם כל זה יעשה עמו חסד אלהים ולא ידחקנו ויעשה לו ויתור מממונו הוא ימצא חיי העולם הזה וגם בשכר זה ימצא חיי העולם הבא. ו<b>צדקה</b> כלומר ימצא שכר ותשלום הצדק ההוא שעשה. <b>וכבוד</b> בעולם הזה כי יאהבוהו בני אדם ויכבדוהו על שלימות מדותיו וגם יכובד שיתן לו ה' מהלכים בין העומדים בעולם הנשמות.
<h3>פסוק כב</h3>
אמר כי האדם ה<b>חכם</b> הוא יעשה בחכמתו מה שלא יעשה הגבור בגבורתו כי הגבור לא יוכל לעשות עם כל גבורותו לעלות הוא לבדו בעיר שאנשיה כולם גבורים כי יעמדו נגדו וכל שכן שלא יוכל להוריד עוז בטחונה. אמנם החכם בחכמתו יעלה אל עיר אנשים גבורים ויכניעם תחתיו בחכמתו וישפיל גאון עוזם שהיו בטוחים בו. וזה מפורסם אין חולק על זה כי כמה חכמים בחכמתם הגיעו אל מחוז חפצם בסבת חכמתם והשפילו אנשי גאוה. ואפשר שרמז גם כן כי השכל האלהי אשר באיש המצליח הוא יעלה עיר גבורים והענין שהוא יכניע הגוף ותאותיו וכחותיו שהם הגבורים אשר מעולם ויוריד עוז מבטחם ויסירם אל משמעתו. ובאמרו <b>עלה חכם</b> רמז כי המשתדל בזה עד אשר הצליח והכניע כחותיו כולם לעבוד השכל האלהי הוא הראוי שיקרא חכם ופעולתיו היא עליה ר"ל עליית מעלה ומדרגה ומי שיקצר בזה ולא עלה עיר גבורים ולא הוריד עוז מבטחה הוא בהפך החכם והוא ראוי להקרא בשם אויל וכסיל ופעולתו היא ירידת מעלה. ואפשר שקרא <b>עיר גבורים</b> עולם השכלים הנפרדים שהם גבורי כח עושי דברו. ואמר כי החכם והוא שהשיג אל החכמה האלהית הנקראת חכמה סתם הוא יעלה שם כלומר ישיג הצורות הקדושות ההם ואמר <b>ויורד עוז מבטחה</b> ר"ל שהוא יפעל פעולות נאותות אשר בסבתם ירד השפע האלהי דרך שם ויחול עליו. וקרא <b>עוז מבטחה</b> השפע ההוא לפי שהוא העוז שבוטחים בו הצדיקים ומקוים אליו.
ואחרי שהזכיר <b>עיר גבורים עלה חכם</b> סמך לו <b>שומר פיו ולשונו</b> כלו' החכם שהשיג אל זה בעבור היותו <b>שומר פיו ולשונו</b> ובענין זה הוא <b>שומר מצרה נפשו.</b> אמנם הכסיל שהוא בהפך החכם הוא <b>זד ויהיר</b> ו<b>לץ שמו</b> והוא עושה מעשיו בעברת זדון ולא ישתדל בעסק החכמה לעצלותו ולא ישתדל בעבודת אדמתו והוא מתאוה אל קניין החכמה ואל הקניינים הזמניים ולא ישיגם ותאוותו תמיתנו והוא אומרו <b>תאות עצל תמיתנו כי מאנו ידיו לעשות כל היום התאוה תאוה וצדיק יתן ולא יחשוך.</b> וכל מעשי הרשעים הם תועבה ואפילו <b>זבח</b> ה<b>רשעים</b> הוא <b>תועבה</b> וכל שכן כש<b>יביאנו</b> בעבור <b>זמה</b> שעשה.
<h3>פסוק כג</h3>
אמר כי האדם שהוא <b>שומר פיו</b> מאכילת המאכלים הרעים שיזיקוהו הן אותם שיחליאוהו והן אותם שיהיו סבה להתבטל מעסק חכמתו כגון השכרות ואכילת המעדנים אשר לא תתכן עמהם דרישת החכמה והן אותם שיביאוהו לידי ריש בבקשת המותרות. וכן מי שהוא <b>שומר לשונו</b> ממותרי הדבור ולא ידבר כי אם במה שמביא אל תועלת ואל חכמה לו ולזולתו או במה שהוא חובה עליו כמו למידת התורה וללמד אותה לאחרים הוא <b>שומר נפשו</b> ומבוא עליה <b>צרות</b> גופניות או רוחניות כפי החטא.
<h3>פסוק כד</h3>
אמר כי האדם שהוא <b>זד</b> כלומר בעל זדון ו<b>יהיר</b> ראוי הוא שיקרא שמו <b>לץ</b> לפי שהוא לא יעשה מעשיו לפי מה שתגזור החכמה רק כפי מה שתחייב העברה שיש לזדון אשר בנפשו.
ואמרו <b>עושה בעברת זדון</b> ר"ל שהוא עושה מעשיו בעברת הזדון השוכן בתוך נפשו. או יאמר <b>זד</b> ו<b>יהיר</b> ו<b>לץ</b> הוא שמו של אדם שהוא <b>עושה</b> מעשיו <b>בעברת זדון.</b>
<h3>פסוק כה</h3>
אמר כי ה<b>עצל</b> לא ישתדל לקנות מכולת לביתו ודי מחסורו אשר יחסר לו בסבת עצלותו ומתוך כך בבוא העת שרעיו יקצרו פרי מעשיהם הוא רעב וצמא נפשו בו תתעטף וה<b>תאוה</b> שיש לו היא <b>תמית אותו</b> וסבת מיתתו הוא <b>כי מאנו ידיו לעשות</b> כלומר שהוא התרשל לעשות מה שצריך לו ולביתו בעת שחבריו ישתדלו על זה ומתוך כך כל היום התאוה כלומר שתאותו לא תסור עם חסרונו רק תרבה ותגדל <b>כל היום התאוה תאוה</b> כלו' שתאותו לא תסור עם חסרונו רק תרבה ותגדל וכל היום הוא מתאוה אל קנייני העולם ולא יוכל להגיע אליהם. אמנם הצדיק הוא יתן לנפשו ולזולתו מה שראוי כי הוא יתן לנפשו כל הצריך וגם יתן ויחון לזולתו כפי היכולת. וכמו שיקרה בקנייני העולם כן יקרה בקניינים הרוחניים כי מי שהתעצל מקנות החכמה אעפ"י שהוא התעצל בזה עם כל זה יש לכל אדם כוסף טבעי אל ידיעת תכלית החכמה. אמנם אם יטריחוהו ללמוד הצעותיה ומונחיה הוא יתרשל מהם ויניח בקשתם ותשאר התאוה עומדת במקומה והוא אומרו <b>תאות עצל תמיתנו כי מאנו ידיו לעשות</b> כלומר כי הוא התרשל מקנות החכמה על הסדר כפי המבוקש ממנה והתאוה ההיא לא תסור והוא אומרו כל היום התאוה תאוה כלומר שהוא ישאר על טבעו כוסף לידיעת תכלית החכמות והוא לא יוכל להגיע אליהם. או יאמר כי הסבה בהיות תשוקתו ממיתה אותו הוא שלא ישתדל במה שיניח התשוקה ההיא אבל ירבה תאוות ולא זולת זה ויקוה למה שאין כלי אצלו להגיע אליו והניח התשוקה ההיא היה יותר טוב לו. ואומרו <b>וצדיק יתן ולא יחשוך</b> ר"ל הצדיק בבני אדם הוא אשר יתן לכל דבר חוקו כלומר שיתן זמנו כולו לדרישה ולא ימנע מזמנו דבר לזולת זה כאילו אמר וצדיק יתן ימיו לחכמה ולא יחשוך מהם.
<h3>פסוק כז</h3>
אמר כי ה<b>זבח</b> שמביאים ה<b>רשעים</b> והוא הקרבן אשר יקריבו על חטאתם לא די שאינו לרצון לפניו ית' אלא שהוא <b>תועבה</b> והענין שהם לא יצרפו עם הקרבן העניינים הראויים להמצא עמו כמו ההודאה והתשובה והחרטה וההתקרב אל האלהים וכיוצא בהם מן הכניעה והשפלות מפני שיביא אותו במחשבה רעה והיא הזמה. ופי' <b>אף כי</b> כל שכן. או יאמר כי מה שיקריבו הרשעים מן הקרבנות ואפילו מהשלמים שאינם באים על חטא הם תועבה לפניו ית' לפי שאפשר שהם יכוונו בעשיית הקרבן דבר יפסיד עליהם אמונתם וכל שכן בעת שיביאו הקרבן בעבור זמה שעשו שאז הוא יותר תועבה כי המכוון הוא שלא יחטא האדם ואם יחטא שישוב אליו ואז יעתר אל אלוה וירצהו וכדי שתתקן אליו התשובה צוהו במעשה הקרבן ועל תנאים יישירו אותו אל הכניעה והתשובה והרשעים מתוך כסילותם אפילו בעת שלא יחטאו רק שיביאו שלמים ונדבות הם תועבה לפניו ית' מפני שאע"פ שמעשיהם רצויים אין כוונתם רצויה וכל שכן בעת שיעשו הזמות והעבירות ויביאו בעבורם קרבנות וזבחים שאז הם למטה ממעלת המתנדבים מחמת עצמם. ואפשר שקרא <b>זבח רשעים</b> הענין שכוון החכם הזה בספר קהלת באמרו וקרוב לשמוע מתת הכסילים זבח כמו שפירשתי בספר קהלת שנתינת הזבח הוא משל לנתינת דעתם החדש לפי עיונם במה שאין שם מופת חותך ואמר הנה כי נתינת האיש הרשע דעתו וסברתו בעניינים האלוהיים הוא דבר נתעב כי יש לו לשתוק ולהמשך אחר הקבלה במה שאין השכל מגיע וכל שכן שהוא יחדש בדעתו דברים ויביא סברתו בזמה כלומר לפי מחשבתו הרעה והכונה הנתעבת הנשרשת בלבו. והענין כי הסברא ונתינת הדעת שהוא יחדש ימשך בה אחר כונות רעות נשרשות בלבו.
ואחרי שהזכיר <b>זבח רשעים תועבת ה'</b> סמך אליו <b>עד כזבים יאבד</b> כלומר הרשע הנזכר הוא עד כזבים וסופו שיאבד בעבור שיעיד מה שלא שמע אמנם ה<b>איש</b> ש<b>שומע</b> הדבר <b>לנצח</b> יוכל <b>לדבר.</b> ומה שיעיד בשקר הוא מעיד בעזות והוא אמרו <b>העז איש רשע בפניו</b> אמנם אם הדיין הוא <b>ישר</b> הוא <b>יבין</b> כי בשקר יעיד אמנם הדיינים לא יבינו לעצמם כל דבר כי יעלם מהם דבר המשפט אמנם מהאל ית' לא יוכל אדם להעלים דבר והוא אמרו <b>אין חכמה ואין תבונה ואין עצה לנגד ה'</b> כי בידיעת עצמו ית' ידע הכל ויוכל על כל דבר כי לו היכולת והגבורה ובידו להושיע למי שירצה והוא שסמך אליו <b>סוס מוכן ליום מלחמה ולה' התשועה.</b>
<h3>פסוק כח</h3>
אמר כי האדם שהוא מעיד <b>עדות כזב</b> על חבירו הוא <b>יאבד</b> כי סוף שהאמת יעשה דרכו ויתגלה ויתפרסם שקרו ומתוך כך יאבד וזה שכל דת יעניש המעיד שקר בחברו ואם לא יאבדהו השופט יאבדהו האל ית'. <b>ואיש שומע לנצח ידבר</b> הם דברי המחבר והוא כמזכיר לכל אדם ואומר מה לאנשים לחטוא בעצמם ולא יזהרו ממותרי הדבור שאם יוציא אדם דבור קטן מפיו לא יוכל להשיבו לעולם. ואם האיש יאהב לשמוע ולא יאהב לדבר כמה גדולה מעלתו וזה שהוא לא הפסיד בשתיקתו מאומה כי לעולם יוכל לדבר ולומר הדבור ששתק ממנו.
ואפשר שזה הפסוק דבק לפסוק של מעלה ממנו שאמר <b>זבח רשעים תועבה</b> ואומר נתינת הרשעים זבחם והוא משל אל חדשם סברה ונתינת דעתם החדש הוא תועבה כי הם יעידו עדות שקר בנתינת דעתם החדש ומתוך כך יאבדו כלומר תאבד תקותם וטוב להם להמשך אחר קבלת התורה במה שאין השכל משיג לתת שם מופת כי <b>איש שומע</b> והוא האיש הנמשך אחר קבלת התורה לנצח יוכל <b>לדבר</b> דבריו ולהאמין דברי התורה לעולם יהיה שם מופת או לא יהיה וזה רצה באמרו לנצח ידבר. או יהיה <b>ואיש שומע</b> כל <b>כלומר עד כזבים יאבד</b> אבל אם העד שראה או שמע לנצח יוכל להעיד כך ראיתי וכך שמעתי.
<h3>פסוק כט</h3>
זה הפסוק דבק לפסוק שלפניו שאמר עד כזבים יאבד ואומר מ<b>עזות</b> ה<b>איש</b> ה<b>רשע</b> שהוא עד כזבים ומעיז פניו ומעיד עדות שקר על האדם בפניו כי אם היה מעיד על חבירו שלא בפניו היה חלק מחלקי העזות ולא כעזות מי שיעיז על אדם בפניו. <b>וישר הוא יבין דרכו</b> ר"ל ואם השופט הוא ישר וחפץ בישרו שיתגלה היושר הוא מתבונן על דרכי העד הרשע לחקור עדותו ולמצוא האמת ולא יאמין בעדות כל מי שיזדמן. או יאמר כי הרשע הוא מעיז פניו להעיד על איש בשקר בפניו. אמנם העד הישר לא יעיז פניו להעיד שקר רק יתבונן במה שיש לו לעשות והדרך שיש לו לדרוך בעדותו. ואפשר שאמר <b>העז איש רשע בפניו</b> רמז כי האיש הרשע והכסיל ההורס לתת זבחו כלומר לחדש סברה ולתת דעתו החדש בעניינים האלוהיים הוא מעיז פניו לחייב דבר או לשלול דבר מדבר על פי סברתו בעזות ולא על פי השכל. ואמר <b>בפניו</b> ר"ל העז איש רשע פניו בעזות פנים אשר בפניו. אמנם האיש הישר הוא יבין הדרך הישרה שיש לו לדרוך ולא יחדש דעת לפי סברתו במה שאין שכלו מגיע ולפי זה הפירוש סמך אל זה אמרו אחר זה <b>אין חכמה ואין תבונה ואין עצה לנגד ה'.</b> כלומר ראוי לאדם להזהר בעניינים האלוהיים שלא לגזור כפי מה שיחייב האדם בתחלת דעתו במה שאין שם מופת ואמר כי לא תועיל חכמה לאיש ולא תבונה ולא עצה שתהיה לו לנגד ה' כלו' בעניינים האלוהיים שאין השכל מגיע אל ידיעתם.
<h3>פסוק ל</h3>
אמר כי כל <b>חכמה</b> וכל <b>תבונה</b> וכל <b>עצה</b> שיביאו לחשוב או לעשות דבר שיהיה כ<b>נגד</b> מצות <b>ה'</b> אין לשמוע אליהם. ואפשר כי באמרו <b>אין חכמה</b> רמז לחכמה האלהית. ובאמרו <b>ואין תבונה</b> רמז אל חכמת הלימודים. ובאמרו <b>ואין עצה</b> רמז אל חכמת הטבע והחכמה המדינית. ואמר כי כל המופתים שיולדו מהם הן מענפי חכמת האלהות והן מחכמת הלימודים והן מן החכמה המדינית שיביאו לחשוב דבר או להאמין דבר שיהיה כנגד מצות ה' ית' אין לשמעם אף כי להאמינם. או כוון החכם לומר בפסוק הזה שאין שום חכמה ואין תבונה ואין עצה שתהיה באדם שיוכל להעזר בהם שינצל מאשר סבב בוראו ית' שיגיע אליו יהיה חכם או נבון או יועץ כולם שוים בזה שהם מעותדים אל מה שגזרה חכמת ידיעתו ית' שבחו ולחזק זה הענין אמר אחר זה <b>סוס מוכן ליום מלחמה ולה' התשועה.</b>
גם אפשר שכיון החכם לומר כי אחדות האל ית' הוא אחדות גמורה ואין לו תואר חוץ מעצמותו כי כאשר נתאר אותו בחכמה אין המכוון מן המאמר שתהיה חכמתו דבר חוץ מעצמותו רק הוא ועצמותו אחדות גמור וכן בכל התארים שיתואר בספרי הנבואה אין בהם דבר יוצא מעצמותו ובעבור שמצאנו הכתו' אומ' ה' בחכמה יסד ארץ כונן שמים בתבונה. ובתבונתו מחץ רהב. וכן עצת ה' לעולם תעמוד. וכיוצא בהם. אמ' לא תחשוב שהחכמה והתבונה והעצה המיוחסות אליו ית' יהיו עניינים נמצאים חוץ מעצמותו <b>כי אין חכמה ואין תבונה ואין עצה לנגד ה'</b> כלומר עומדים לנגדו דרך משל שיהיה להם מציאות חוץ מעצמותו כי הוא ית' וחכמתו ועצתו אחד אחדות גמור. ופי' <b>לנגד</b> כמו שויתי ה' לנגדי תמיד. ותלך ותשב לה מנגד. שעניינם לנוכח רחוק ממנו.
<h3>פסוק לא</h3>
אמר כי ה<b>סוס</b> הוא <b>מוכן</b> בעבור <b>יום</b> ה<b>מלחמה</b> ומדרך העולם שמי שיש לו סוס דוהר הוא מנצח מי שאין לו סוס או מי שיש לו סוס חלש ממנו. אמנם על דרך האמת לא תחשוב כי הנצחון תלוי בגבורת הסוס רק <b>לה'</b> היא <b>התשועה</b> כלומר ה' ית' יושיע מי שיחפוץ. או יאמר <b>ולה' התשועה</b> כלומר ולמי שגזרה חכמתו יתעלה שתהיה התשועה כפי מה שסדר העתים ומערכות צבאות השמים כן תהיה תשועת הנוצח. דומה למה שאמר בספר קהלת שבתי וראה תחת השמש כי לא לקלים המרוץ ולא לגבורים המלחמה וגו' כי עת ופגע יקרה את כולם ולא יועיל החכם בחכמתו ולא הנבון בתבונתו ולא היועץ בטוב עצתו להכין סוס טוב לנצח מלחמתו כי לא תועיל החכמה והתבונה והעצה לנגד הסכמת ה' ית'.
ואחרי שהזכיר גנות הרשעים ושזבחם תועבה וגנות עד כזבים ושהוא מעיז פניו בפני מי שיעיד עליו שקר אמר מה גדלה אשמת מי שיביא עצמו לידי בזיון ולעשות פעולות מגונות כאלו כדי לקנות ממון והלא <b>נבחר</b> הוא ה<b>שם</b> מן ה<b>עושר</b> ה<b>רב</b> ומ<b>כסף</b> ומ<b>זהב</b> נבחר השם הטוב. והעושר והריש הם ביד האל ית' והוא שסמך אליו <b>עשיר ורש נפגשו עושה כולם ה'</b> כי ה' מוריש ומעשיר ולפעמים יעני האדם בחסרון שכלו ובסבת פתיותו והוא אמרו <b>ערום ראה רעה ונסתר ופתאים עברו ונענשו.</b> אמנם בשכר ה<b>ענוה</b> ו<b>יראת ה'</b> יגיע האדם ל<b>עושר</b> ול<b>כבוד</b> ו<b>חיים.</b> וה<b>צנים</b> וה<b>פחים</b> הם הנמצאים <b>בדרך</b> האיש ה<b>עקש</b> ומי שירצה לשמור נפשו יוכל להתרחק מהם בחכמתו. ולכן <b>חנוך לנער על פי דרכו</b> כי ה<b>עשיר</b> והוא שקנה מן החכמה דבר גדול על עניי הדעת <b>ימשול ועבד לוה לאיש מלוה.</b> לא תהיה כונתך להעשיר בכל ענין שיזדמן כי מי ש<b>זורע עולה</b> הוא <b>יקצור און ושבט עברתו יכלה</b> ה' ית' עליו אמנם האיש שהוא <b>טוב עין</b> ולא ירצה להעשיר בחמס ושוד <b>הוא יבורך כי</b> לא די שלא ירצה לגזול אחרים אלא שהוא <b>נותן מלחמו לדל</b> להיותו טוב עין שהוא הפך רע עין ולכן ראוי <b>לגרש</b> ה<b>לצים</b> שמתחכמים לגזול ממון אחרים ובכן ישבתו הריב וה<b>מדון וישבות דין</b> והם הטענות וישבות ה<b>קלון.</b> אמנם האיש שהוא <b>אוהב</b> הבריות והוא <b>טהור לב</b> והוצק <b>חן בשפתותיו.</b> הפך עד כזבים <b>רעהו מלך.</b> ו<b>עיני</b> השגחת <b>ה'</b> הם <b>נוצרים</b> האיש שהוא איש <b>דעת</b> והוא <b>מסלף דברי בוגד</b> שמתחכם לקחת ממון אחרים בכזב ומרמה בעבור עצלותם שלא ירצו לעמול ולעבוד אדמתם ומוצאים להם אמתלאות והוא אמרו <b>אמר עצל ארי בחוץ בתוך רחובות ארצח</b> ונותן אמתלאות כי לא קנה חכמה בעבור שהם דברי מינים וחכמות זרות והוא אמרו <b>שוחה עמוקה פי זרות זעום ה' יפל שם</b> וזאת היא לדמיון ה<b>אולת הקשורה בלב</b> ה<b>נערים.</b> או יאמר וזאת היא אולתם שגדלו עליה מימי נערותם ו<b>שבט מוסר ירחיקנה</b> מהם כי מי שירצה <b>לעשוק הדלים</b> ולהוסיף על ממונם הוא גורם לו שתמורת העושר שיקוה להעשיר בקחתו ממון אחרים ילך הלוך וחסור. ולכן אתה בני <b>הט אזנך ושמע דברי חכמים</b> וחידותם אל תגזול דל כמו אלה הרשעים הנזכרים כי דל הוא ודי לו דלותו.
<h2>פרק כב</h2>
<h3>פסוק א</h3>
אמר כי ה<b>שם</b> הטוב שיהיה לאדם והענין שיצא לו שם שהוא טוב וישר ונדיב ויתפרסם טבעו הטוב בעולם הוא יותר <b>נבחר</b> וטוב לו זה השם משיהיה לו תמורתו <b>עושר רב.</b> וזה שאם יהיה לו עושר רב ולא יהיה לו שם טוב לפעמים יאבד העושר ההוא בענין רע ומתוך שאין לו שם טוב לא יאמינוהו בני אדם על ממונם. אמנם האיש שיש לו שם טוב על טוב מדותיו אם לא יהיה לו ממון יאמינוהו בני אדם וסופו להעשיר.
<b>מכסף ומזהב חן טוב</b> ר"ל וכן נבחר יותר מן הכסף והזהב שיהיה לאיש חן טוב כלומר שיהיה נושא חן בעיני כל רואיו. ומלת <b>נבחר</b> מושכת עצמה ואחרת עמה וכן מלת <b>טוב</b> תשרת גם בראשונה ויהיה ענין הפסוק כן נבחר שם טוב מעושר רב ומכסף ומזהב נבחר חן טוב. ויש מפרשים כי מלת <b>טוב</b> איננה תואר אל החן ויהיה ענין הפסוק כן <b>נבחר שם מעושר רב</b> ו<b>מכסף ומזהב</b> הוא <b>טוב</b> ה<b>חן</b> שיהיה לאיש והוא כאילו אמר מכסף ומזהב טוב החן.
<h3>פסוק ב</h3>
אמר כי ה<b>עשיר</b> וה<b>רש</b> לפעמים הם נפגשים זה בזה וזה הולך בגאוה ובגודל לבב בעבור עשרו וזה דכא ושפל רוח בעבור עניותו ו<b>עושה כולם ה'</b> כלומר מי שעשה זה עשיר ברוב עשרו וזה עני הוא ה' והוא סבב זה. ואפשר שרמז בזה כי אחרי שה' ית' הוא שסבב העושר לזה והעוני לזה הוא יכול לסבב העושר לעני והעוני לעשיר ולא יתגאה העשיר בעשרו ולא יתייאש העני בעבור עניו. או רצה באמרו <b>עושה כולם ה'</b> כלומר לא תחשוב שזה שהוא עשיר הוא סבב לעצמו העושר וזה שהוא עני סבב עניותו בעבור התרשלותו כי שניהם ר"ל עושר זה ועוני זה לכונה מאת ה' ית'. או ר"ל כי חלו עליהם העתים כפי מה שחלק ה' ית' לכל העמים אשר תחת כל השמים ומה שגזרה חכמתו ית' חל עליהם כי לא לחכמים לחם וגם לא לנבונים עושר וגו' כי עת ופגע יקרה את כולם.
<h3>פסוק ג</h3>
זה הפסוק יש לו דבקות עם הפסוק שלפניו שאמר שהעשיר והרש חלו עליהם גזירות ה' ית' כפי מה שחלק לכל העמים אשר תחת כל השמים והודיע החכם בפסוק זה כי גזירות ה' ית' ומה שחלק אל העמים לפי מערכות צבאות השמים יש מהן פרטיות מיוחדות לכל איש ואיש כפי מערכת כוכבי מולדתו. ויש גזירות כלליות על עיר או על אומה או מדינה או על אקלים. והודיע החכם בפסוק הזה כי כשתהיינה הגזירות כלליות על עיר או על מדינה או על אומה או על אקלים מי שהוא <b>ערום</b> כלומר שהוא חכם בחכמת משפטי הכוכבים וידע הגזירה טרם בואה הוא <b>מסתתר</b> ובורח מן המקום שידע שיחול עליו הדין האלוהי ואם ידע כי עיר פלונית תחרב יברח ממנה וינוס אל מקום אחר או ירוץ אל מגדל עוז שם ה' אשר בו ירוץ הצדיק ונשגב והוא ית' יסבב הצלתו.
אמנם ה<b>פתאים</b> והם אותם שסכלו ידיעת אמתת משפטי הכוכבים והגיע מפתיותם שלא דבקו באלהים אשר כל הדבקים בו הם חיים עברו במקום שאין טוב לעבור בו וקבלו העונש. וזה העונש יחול אפילו על אותם שלא היה להם להענש לפי מערכת כוכבי מולדתם ויקרה להם זה מפני שהם פוגעים זה בזה ונמצאים שם בעת שתחול הגזרה הכוללת המחייבת להכרית הכלל היא נוצחת הכח הפרטי שיש לאדם שאינה מחייבת מערכת כוכבי מולדתו למות אז וימות בתוך שאר אנשי המדינה. אך אותם שדבקו באלהים יסבב ה' הצלתם וישלחם מתוך ההפיכה כאשר עשה ללוט והוא מה שאמר החכם הזה בספר קהלת כי עת ופגע יקרה את כולם כלומר הסבה אשר בעבורה לא יועיל לקלים המירוץ ולגבורים המלחמה הם ב' סבות והם העת והפגע. והעת הוא מה שיורו עליו מערכות אלהים חיים והם צבאות השמים. והפגע הוא כשלא יורו כוכבי מולדתו שימות ויפגע במקום שיורו צבאות השמים כי אותו המקום בכלל יחרב כי אעפ"י שלא היה מזיק לו העת המיוחד לו יזיקהו היות נפגע במקום שצבאות השמים יורו על איבודו כי הכלל ינצח הפרט ומתוך כך יאבד עמהם אם לא יהיה שם עזר אלוהי.
ואם אין לפסוק הזה חבור עם הפסוק שלפניו יאמר כי האדם שהוא ערום כשהוא רואה דבר שעמידתו בדבר ההוא תביא עליו רעה הוא מסתתר אם אינו יכול לברוח משם. אמנם הפתאים בראותם דבר שהוא גורם להם היזק לא יחושו עליו רק עוברים במקומות המסוכנים ומתוך כך יקבלו היזק. ולדמיון זה הערום כשהוא דורש בחכמות והיה יפגע בחכמה הגורמת רע ונזק לבעליה ולדורשיה הוא מסתתר ומונע עצמו ממנה אמנם הפתאים בכל תושיה יתגלעו ואפילו בחכמות הגורמות נזק ורע וידרכו איזה דרך שיזדמן ומתוך כך הם נענשים ואפילו בחכמות האמתיות החכם רואה ומרגיש הנזק שיגיע מן ההריסה ולעבור הגבול והוא מסתתר כי ירא מהביט אל האלהים על דרך ר' עקיבא שנכנס בשלום ויצא בשלום והפתאים הם עוברים הגבול ומתוך כך הם נזוקים כמו בן זומא שהציץ ונפגע בן עזאי הציץ ומת ואחר קצץ בנטיעות.
<h3>פסוק ד</h3>
אמר כי בשכר מדות ה<b>ענוה</b> שתהיה באדם יגיע שיהיה לו <b>יראת ה'</b> ית' ויהיה לו <b>עושר וכבוד וחיים.</b> וכבר בארנו כי מדת הענוה לא תגיע אל האדם אלא אחרי שיכיר ערך עצמו ושפלותו בערך אל הנמצאות העליונות ואחרי שיבחן האדם ערכו ושפלותו כנגדם יהיה עניו ושפל וירא מאלהיו בהכירו כי הוא בריה שפלה אין מן הראוי שתחשב לכלום לשפלותה לולי גודל רחמי ה' ית' עליה ומתוך שיגיע אל יראת ה' תהיה ברכת ה' בכל אשר יש לו בבית ובשדה ויעשיר ומתוך שיעשיר ויהיה ירא ה' ועניו יכובד אצל בני אדם כי מדרך בני אדם שיכבדו גדולי המעלה. גם ימשך אחריהם חיים כי לא יהיה מכת הנאמר עליהם אנשי דמים ומרמה לא יחצו ימיהם. רק יחיה החיים הטבעיים בשלוה ובהשקט.
ואפשר שקרא <b>עושר</b> הריבוי מן החכמה שיקנה בעבור מדת הענוה אשר בו כי מדרך המתגאים שלא יקנו מן החכמה דבר גדול כי לא ירצו להשפיל גאותם אל מלמדי החכמה ויבוזו לשכל מליהם לסכלותם ולפיכך אמר כי עם מדת הענוה תמשך יראת השם והעושר והוא הריבוי מן החכמה. וה<b>כבוד</b> שיכובד בחייו בעבור מעלתו ונפשו תתכבד אחרי מותו עם נפשות החסידים. וה<b>חיים</b> הם חיי העולם הזה וחיי הנפש המשכלת בעולם הנשמות והיותה צרורה בצרור החיים את ה'.
ואפשר שיהיה ענין הפסוק <b>עקב ענוה יראת ה'</b> ועקב יראת ה' יגיע האדם <b>עושר וכבוד וחיים.</b> כלומר עקב הענוה יגיע לעושר ולכבוד ועקב יראת ה' יגיע לחיים. וזה כי בעבור מדת הענוה שתהיה לאדם יכובד מאנשי החכמה המכירים מעלת מדת הענוה ויגיע אל העושר מצד שיהיה שמח בחלקו ולא יבקש המותרות. ומצד שלא יזיק אחר ולא יוזק בגופו או בממונו יגיע אל עושר שלא יגיע אליו מי שלא יגיע אל מדת הענוה. ובעבור <b>יראת ה'</b> שתהיה על פניו ולא יחטא יגיע אל חיי העולם הזה כי יראת ה' תוסיף ימים ושנות רשעים תקצורנה. ויגיע אל חיי העולם הבא.
<h3>פסוק ה</h3>
יאמר כי <b>דרך</b> האדם ה<b>עקש</b> הוא דרך מלא <b>צנים</b> והם הקוצים וה<b>פחים</b> כי פח יקוש על כל דרכיו כלומר כי העקשות הוא דרך רע מלא מכשולות ופחים. גם אפשר ש<b>עקש</b> הוא תאר אל הדרך לא אל האדם וכאילו אמר צנים פחים יש בדרך העקשות ולפיכך הרוצה לשמור עצמו מצרה ירחק מן העקשות ומתוך כך <b>ירחק מהם</b> כלומר מן הצנים ומן הפחים.
או יהיה <b>עקש</b> שם העקשות ובא על דרך הלא את הקטר. אם נשאת נשא לנו. תחלת דבר ה' בהושע.
<h3>פסוק ו</h3>
אמר כמזרז ומזהיר בני אדם על הנערים לחנכם ואמר ראוי הוא לך שתחנוך את הנער בתחלת עניינו על פי הדרך הטוב והישר שתרצה שיהיה נמשך אחריו כל ימיו שמתוך שתחנוך אותו בתחלת עניינו על הדרך הטוב אף בעת שיזקין לא יסור מאותו הדרך. ואמר <b>חנוך לנער</b> ולא אמר חנוך לאיש לפי שהלימוד בימי הנערות הוא כפיתוח על האבן שכל מה שיחקקו בדמיונם יהיה קיים כדיו כתובה על נייר חדש. והלמוד בימי הזקנה הוא כפתוח על החול שהוא קרוב להפסד הרושם ההוא והוא דומה לדיו כתובה על נייר מחוק.
או יהיה אמרו <b>חנוך לנער על פי דרכו</b> בענין זה כלומר אם תניח הנער שיתנהג על פי עצת עצמו בתחלת עניינו כשיבא לעת זקנותו לא יוכל לסור מאותה ההנהגה כי יהיה הקניין ההוא שהרגיל בנפשו בנערותו קניין חזק ויקשה להפכו מענין לענין.
והסבה שיזכור האדם הרבה ממה שהרגיש בנערותו זכרון טוב הוא בעבור שבנערותו חזק החשק לצורות אשר יעבורו ומתוך שהוא חזק אליהם התאוה יאריך קיומו להם וייטיב העמדתם ויקשה הסרתם. והזכרון הטוב מן האנשים הוא מן המתאחר התנועה אשר יתקיים בנפשו מה שיעבור בו מן המוחשים והוא שמזג אחורי מוחו מחזיק בצורה המגעת וזהו אשר יגבר על מזג המקום ההוא ממנו היובש יותר מתגבורת הלחות כי היובש מדרכו שיקשה לקבל וכאשר קבל הצורה מדרכו שתתקיים בו ויחזיק בה זמן ארוך בחלוף הענין בלחות. ולכן היו אנשים אשר מזג מוחם המזג הזה זכרנים טובים. כי טוב הזכרנות. אמנם יהיה מהשארות רושם הצורה הנחתמת בכח המדמה. ואמנם מי שיגבר על המקום הזה מהם הלחות הנה הם לא יזכרו הדברים לקטנות קיום הצורות בלחות אבל הם ירשמו מהר לקלות קבל הלחות הצורה. ולכן יהיה מי שהוא רב היובש מעט ההבנה רב הזכרון. ויהיה רב הלחות מהיר הרשימה רב השכחה קשה לזכור. והממוצעים במזג הזה יתקבץ בהם טוב הרשימה וטוב הזכרנות. ולכן יהיה טוב הזכרנות מיוחס לזמן הבחרות בטבע ולכן יצוו החכמים שיהיה הלימוד בזמן הבחרות ואל זה כוון באמרו <b>חנוך לנער על פי דרכו גם כי יזקין לא יסור ממנה.</b> וכוון באמרו גם כי יזקין לא יסור ממנה כלומר שאם יהיה הלימוד בזמן הנערות שאז הוא חזק החשק לצורות ואפי' אם יזקין שאז הלחות המקרי גובר על הזקן וגורם השכחה לא תסור ממנה הרשימה הנעשית בו בזמן הנערות כי ידוע כי השכחה תקרה לזקנים בעבור הלחות המקרי. ואמנם יהיו קצת הזקנים טובי הזכרנות כאשר לא יגבר על מזג זה הלחות המקרי. וזה כי המזג הטבעי לזקן אמנם הוא מזג היובש ולכן ימצא הזקן זכרן ולא ימצא שומר ומבין. ואולם הקטנים ימצאו מבינים יותר ממה שימצאו זכרנים בעבור תגבורת הלחות הטבעי בהם. ואולם הבחורים הם אשר ימצאו להם שני העניינים יחד ההבנה והזכירה ולכן אמר <b>חנוך לנער על פי דרכו גם כי יזקין לא יסור ממנה.</b>
ואפשר שזה הפסוק דבק עם הפסוק שלפניו ואמר אחרי שצנים פחים הם בדרך עקש והאיש שהוא רוצה לשמור נפשו יש לו להתרחק מהם אם כן <b>חנוך לנער על פי דרכו</b> כלומר על הדרך שתרצה שידרוך כדי שידע להתרחק מן הצנים פחים אשר בדרך העקש כדי שבעת שיזקין לא יסור מן הדרך ההיא.
<h3>פסוק ז</h3>
אמר כי האדם שהוא <b>עשיר</b> מדרך העולם שהוא <b>ימשול ברשים</b> לפי שהרשים מקבלים תועלת ממנו. או יוכלו לקבל תועלת ממנו ולכן הם סרים למשמעת העשיר וימשול עליהם ונתן הסבה בזה ואמר <b>ועבד לוה לאיש מלוה</b> כלומר מדרך העולם שהלוה הוא עבד למלוה ואחר שהענין כן ראוי שהעשיר שהוא המלוה ימשול על הרשים שהם הלוים.
ואפשר שקרא <b>עשיר</b> מי שקנה מן החכמה קנין רב שבעבורה יקרא עשיר ואמר כי ראוי שמי שקנה מן החכמה קנין רב שימשול על המקצרים והם אשר לא השיגה יד שכלם להגאל מפתיותם ונתן הסבה ואמר <b>ועבד לוה לאיש מלוה</b> וקרא החונן החכמה לזולתו ומאצילה אליהם <b>מלוה</b> וקרא המקבלים החכמה ממנו לוים ואמר כי כפי רבוי החכמה שתהיה באיש תהיה ריבוי מעלתו אצל בני אדם אשר לא עלו אל מעלתו ועבדים הם אותם הרוצים לקבל החכמה מהם.
<h3>פסוק ח</h3>
אמר כי האדם שהוא <b>זורע עולה</b> והוא משל למי שהוא חורש און ופועל רע הוא יקצור לבסוף פרי מעשה הרע שעשה והענין שישולם לו גמולו וישוב עמלו בראשו ועל קדקדו חמסו ירד. ואמר על דרך הרחבת הלשון <b>זורע עולה יקצור און</b> כי העולה לא תזרע והאון לא יקצר.
<b>ושבט עברתו יכלה</b> אמר כי ה' ית' יכלה שבט עברתו עליו על דרך חצי אכלה בם כלו' שה' ית' ישלים עליו שבט עברתו והענין שישלח עליו כל עברתו. או יהיה הכנוי במלת <b>עברתו</b> שב אל הזורע כלומר שבט עברתו של זה האיש שהוא זורע עולה הוא יסוף ויכלה לבסוף כי אחריתו עדי אובד.
<h3>פסוק ט</h3>
אמר כי האדם שעינו טובה בשל אחרים והוא חונן ומטיב לא תחשוב שחנינתו הדלים תביאהו לידי מחסור רק יהיה מקורו ברוך כי ה' ית' יצו אתו את הברכה באסמיו ובכל משלח ידיו בעבור ש<b>נתן מלחמו לדל.</b>
ואפשר שקרא <b>טוב עין</b> מי שחננו השפע האלהי מן החכמה מה שהוא עודף אל השלמתו שיעור להשלים זולתו ואמר כי האדם השלם שהוא על זה התואר לא תחסר חכמתו בהאצילו ממנה לזולתו רק יבורך כלומר תרבה ידיעתו ותוסיף על דרך ומתלמידי יותר מכולם. וקרא <b>דל</b> מי שהוא חסר מן החכמה ומקבל אותה ממנו ואמר כי חכמתו תרבה בעבור שהוא נותן לאותם שהם רשים ודלים ממנה.
<h3>פסוק י</h3>
אמר <b>גרש</b> האדם ה<b>לץ</b> ממושב האנשים ומיד בצאתו <b>יצא</b> עמו ה<b>מדון</b> והוא הריב לפי שהוא סבת המדון ובסור הסבה יסור המסובב וגם אם תגרשהו <b>ישבות</b> ה<b>דין ו</b>ה<b>קלון</b> לפי שהלץ הוא סבה אל המדון ואל הדין ואל הקלון והטעם כי הלץ יחרחר ריב ומתוך כך צריך לשופט להחזיק דין בין האנשים ואם לא יהיה הלץ נמצא אין צורך אל הדין. או יהיה פי' <b>דין</b> טענות ואפשר שיהיה מדון שם תואר לאדם שהוא בעל מדינים ואמר החכם הזה <b>גרש הלץ</b> ותעשה ש<b>יצא</b> האיש ה<b>מדון</b> מביניכם ומתוך כך ישבות הטענות והקלון שהם מסבבים אותם.
<h3>פסוק יא</h3>
אמר כי האיש שהוא <b>אוהב</b> את הבריות ולא ישנאם והוא <b>טהור לב</b> שהאהבה שהוא מראה לאנשים בפיו לבו טהור גם כן שתוכו כברו והוצק <b>חן</b> על <b>שפתותיו</b> שדבריו גם כן הם רצויים נאמרים בערבות כמבחר המאמרים. מי שהוא על זה התואר הוא ראוי למלוך והוא אומר <b>רעהו מלך</b> כלומר רעהו והוא האדם שהוא חבירו במדות האלו הוא מלך ולא מלך רק בעבור המדות האלו ולפיכך האיש שנמצאו בו גם כן אלו המדות ראוי הוא שימלוך לנועם המדות האלו וחשיבותם.
או יאמר <b>אוהב טהור לב</b> כלומר שהוא אוהב האנשים שהם טהורי לב ויש <b>חן</b> ב<b>שפתותיו רעהו מלך</b> וכן הוא ראוי שימלוך. או יאמר <b>רעהו מלך</b> כלומר האיש שהוא על זה התואר ראוי הוא שיתחבר אל המלכים כי המלכים לא יאהבו רק דובר אמת ומי שהוא טהור לב הוא ראוי לחברת המלכים כי המלכים יבטחו בו לטהרת לבו ובעבור החן שיש לו על שפתיו מן הדבור הערב הוא ראוי לעשות שליחות המלכים ולדבר במקומם.
<h3>פסוק יב</h3>
אמר כי <b>עיני ה'</b> והוא משל לעיני השגחתו ית' הם שומרים האיש בעל הידיעה האמיתית לבל יכשל ומדריכים אותו בדרך החיים וכמו שהם מדריכים האדם היודע הרע והטוב כן לפעמים יגיע מרשעת האיש החוטא שתגזור חכמתו העליונה לסלף ולעוות דרכו ולמנוע ממנו דרכי התשובה פן יראה בעיניו ובאוזניו ישמע ולבבו יבין ושב ורפא לו.
או יאמר כי <b>עיני ה' נצרו</b> דברי איש <b>דעת</b> שה' ית' ישים דבר בפיו כי ממנו ית' מענה לשון ויהיה עם פיו ויורנו את אשר ידבר. וכן הוא מעוות דברי האיש ה<b>בוגד</b> שיכריחנו לדבר הפך ממה שיכוין על הדרך שאמר הכתוב ולא אבה ה' אלהיך לשמוע אל בלעם ויהפוך ה' אלהיך לך את הקללה לברכה וגו'.
<h3>פסוק יג</h3>
אמר כי ה<b>עצל</b> בעבור עצלותו הוא מראה אמתלאות כי קצורו בחכמה והתרשלותו מלומדה איננו רישול ועצלות ממנו אכן סבה עצמית יש אשר בעבורה יתרשל מהתעסק בה והניח לימודה והוא אמרו <b>אמר עצל ארי בחוץ בתוך רחובות ארצח.</b> כלומר הוא נוהג בזה הענין מנהג העצל בעת יוכיחוהו על עצלותו ויאמרו לו איך לא תלך אל השדה לעבוד אדמתך והוא אומר פגעתי שם הארי או פגעתי שונא בדרך ואם אלך חוץ מביתי לא די שיהרגוני אם ימצאו אותי חוץ לעיר אלא אפי' בתוך רחובה של עיר ארצח.
וכן הענין בעצמו במי שהתעצל לקנות חכמה שהוא ירצה להראות כי הנחתו החכמה היא לסבה ויאמר לשואליו אני הנחתי החכמה מפני הסכנה שיש בלמודה כי מצאתי כתוב בה דבר פלוני או שמעתי שהחכמות הטבעיות והאלהיות כתוב בהם דבר פלוני והם כנגד דברי תורתינו ודברי חכמינו ונביאנו ויביא ראיות רעועות יראה בהם כי הקיצור בלמודם ושיהיה האדם ריק מהם היא מעלה מפני שלפי דעתם יש בהם דבר מזיק וממית והוא אשר כנה לארי.
וכן בתוך רחובות ארצח כלומר בהתהלכי ברחובות החכמה ושוטטי בחוצותיה אצא למינות ויביאו ראיות מאנשים חלושי העיון רצו לעלות במעלות החכמה ונכשלו ויאמר פלוני התעסק בחכמה פלוני' ויצא לתרבות רעה וזה אמת כי החכמה האמתית תזיק לחלושי העיון והסכלים כמו שיזיק הלחם הנקי והבשר הטוב והיין הישן לבעלי החלאים החדים כי אין ספק כי המזונות האלו עם היותם טובים ונאותים לבריאים הם בלא ספק ימיתו בעלי הקדחות החדות לא מפני היותם מזונות רעים רק בעבור חולשת המקבלים וחליים הדבק בהם ואין ראוי שירחק האדם הבריא מן הלחם והבשר והיין בעבור שראה שהמיתו אדם חולה.
וכן אין ראוי לחכם להניח החכמה בראותינו אויל בכל תושיה יתגלע יבא לראות הקדש כבלע ויקיא חיל בלע כי זה יקרה לחולשת שכלו והוא לסכלותו עבר הגבול או למד החכמה בלתי הצעותיה והקדמותיה ומונחיה וכאשר יחשוב ללכת אל החכמה נחוץ עדיין בן זומא מבחוץ. ולפיכך קרא האדם המראה אמתלאות שהניח החכמה בעבור שמצא בה דבר פלוני או ששמע שאירע כך וכך למי שהתעסק בה <b>עצל</b> כלומר רישול ועצלות הוא ממנו וכל מה שמביא אמתלאות להראות הפך זה הם טענות רעועות אין בהם ממש.
<h3>פסוק יד</h3>
אמר כי פי הנשים הזרות הם <b>שוחה עמוקה</b> כלומר חלקות שפתותיהם הוא מביא אל המות ודמה פיהם לקבר עמוק אשר היורד בו לא יעלה.
<b>זעום ה' יפול שם</b> ר"ל מי שיתפתה אחרי דברי פיהן ויכשל הוא גבר אשר זעם ה' ית' עליו ובעבור שקרא דברי פי האשה הזרה <b>שוחה עמוקה</b> קרא הניסת אחריה נופל באותה השוחה.
ואפשר שקרא <b>זרות</b> הנפש הצומחת והנפש הבהמית שהם זרות לאדם והענין שהן חוץ מעצמותו כי האדם לא נתעצם בהם רק בחלק השכלי כי הוא לבדו עצמות האדם וקרא אותם <b>שוחה עמוקה</b> כי הנסת אחריהם הוא נופל בבאר שחת והוא זעום ה'.
גם אפשר שקרא <b>זרות</b> החכמות החיצוניות והאמונות הנפסדות והדיעות הכוזבות המושכות האדם למינות יאמר כי מי שיכשל באותם הדברים שהם זרים וישים כל עסקו ועיונו בהם הוא <b>זעום ה'.</b> גם אפשר שקרא מי שיעמיק מחשבתו וישים כל עיונו בחכמות הלמודיות ויפסיד כל זמנו בהם <b>זעום ה'.</b> וקרא חכמת הלימודים הכוללת החכמות הידועות והם החשבון והתשבורת וחכמת הדבר ודומיהם <b>זרות.</b> ואמר <b>שוחה עמוקה פי זרות</b> כלומר שוחות עמוקות יש ועניינים עמוקים ודקים כפי החכמות הלמודיות ובחכמה אחת מהם והיא חכמת המספר או חכמת התשבורת יוכל האדם להפסיד כל זמנו ואפילו יחיה מאה שנים ומי שיכלה כל זמנו להעמיק באותם העניינים הנקראים שוחות עמוקות הוא <b>זעום ה'</b> כי הראוי הוא שיקח האדם מאלו החכמות מה שיספיק לו לעשות מהם מופתים והתחלות לעלות מהם אל הטבעיות והאלהיות ומי שיכלה כל זמנו בהם בחושך בא ובחושך ילך. וקראם <b>זרות</b> כי החכמות המכוונות הם הטבעיות והאלהיות. וקרא מי שיפסיד כל זמנו בחקירת כל המסתעף מהם ובחקירת אותותיהם <b>זעום ה'</b> כי יפסיד בהם כל זמנו וישאר חסר מן החכמות האמיתיות.
גם אפשר שזה הפסוק יש לו דבקות עם הפסוק שלפניו והם דברי העצל שאומ' ארי בחוץ בתוך רחובות ארצח כלומר דבר מסוכן יש בתוך ספרי החכמות ואם אלמוד אותם ימיתו נפשי ותוך רחובות החכמות ההם ארצח והטעם שיפסידו עלי אמונתי והוא אומר גם כן לגנות ספרי החכמות ההם <b>שוחה עמוקה פי זרות</b> כלומר ספרי החכמות ההם ודבריהם הם שוחות עמוקות והם זרות כלומ' נכריות מאמונתינו ומי שיתעסק בהם ונופל באותם השוחות והמכשלות הכתובים באותם הספרים הוא זעום ה' ואין לתמוה אם יתרשלו האנשים מקנות החכמה וימצאו אמתלאות להתנצל בהם כי <b>אולת קשורה בלב כל נער</b> בטבע ו<b>שבט מוסר ירחיקנה ממנו.</b>
<h3>פסוק טו</h3>
אמר כי האדם בתחלת עניינו נמשל כבהמות נדמה ועיר פרא אדם יולד וכאלו <b>אולת קשורה בלב</b> כל אחד מהנערים ואין דבר שירחיק אותה האולת מלב הנער רק <b>שבט מוסר</b> שהוא יסיר אותה האולת מלבו.
<h3>פסוק טז</h3>
אמר כי מי ש<b>עושק</b> וגוזל מן ה<b>דל</b> המעט שנשאר לו כדי להרבות ממון לעצמו הוא ילך הלוך וחסור. או קרא מי שמונע החסד מן הדל <b>עושק דל</b> ואמר מי שמונע החסד מן הדל כדי שירבה ממונו הדבר הזה הוא <b>נותן</b> לזה ה<b>עשיר</b> שהוא עושק הדל דבר רע שיהיה עניינו <b>אך למחסור</b> כלומר שילך הלוך וחסור. והענין שהוא חושב שבמנעו החסד מן הדל ירבה ממונו והדבר ההוא שעושה נותן לו למי שהוא עשיר החסרון שילך הלוך וחסור הפך כוונתו שהיא <b>להרבות לו.</b>
ואפשר שקרא <b>דל</b> החלק השכלי ואמר כי מי שחומס הכח השכלי ומעבידו ומה שהיה ראוי ליתן אל הדל הוא נותן אל הכח הבהמי והוא שקרא עשיר הוא ילך הלוך וחסור כי המכוון מן האדם הוא שיעביד כחותיו כולם לשכלו וזה שהוא עושק הכח השכלי מן הכח והגדולה הראויה לו ונותן הגדולה לכח הבהמי ומעביד אליו כחותיו כולם ימצא לבסוף שהוא לא נטר כרמו המיוחד לו וטרח בעבור דבר שהוא נכרי מעצמותו ושגה בזרה והניח אילת אהביו ויהיה חסר מן החכמה שהוא החסרון שאין למעלה הימנו.
<h3>פסוק יז</h3>
אמר <b>הט אזנך ושמע דברי חכמים</b> והם שאר החכמים שדברו בחכמות <b>ולבך תשית</b> גם כן למה שאני מדבר לך מן החכמה.
<h3>פסוק יח</h3>
<b>כי נעים כי תשמרם בבטנך</b> כלו' נאה ומתקבל הוא שתשמור דברי שאר החכמים ודברי גם כן. בבטנך כלומר לא תספיק לך מן החכמות שמיעת האזן בלבד רק שתשמור אותם בלבבך ואמר בטנך במקום הלב. <b>יכונו יחדיו על שפתיך</b> כלומר אף על פי שהכוונה היא שיהיו הדברים שמורים בלבבך מכל מקום מעלה היא שיהיו הדברים החקוקים בלבך שגורים בפיך להגות בם ולהועיל בהם זולתך והוא אמרו יכונו יחדיו על שפתיך כלומר שיהיו הדברים שתלמוד מן החכמה נכונים ומזומנים על שפתיך לא כמי שישאלו אותו על דבר ויצטרך לראות תשובת הדבר ההוא בספר.
<h3>פסוק יט</h3>
<b>להיות בה' מבטחך הודעתיך היום אף אתה</b> כלומר אני הודעתיך היום שיהיה בטחונך באלהים יתברך ולא תבטח על בינתך והוא אמרו בטח אל ה' בכל לבך ואל בינתך אל תשען וכיוצא בו. אף אתה עשה מה שצויתיך ותבטח בו.
<h3>פסוק כ</h3>
<b>הלא כתבתי לך שלישים</b> כלומר אני כתבתי לך זה פעמים רבות ופי' שלישים שלשה פעמים והוא רמז אל הרבוי או קרא הדברים הנכבדים הנאמרים על השלימות <b>שלישים</b> ואף אני כתבתי לך דברים נכבדים מדוברים במועצות ודעת כדי <b>להודיעך קושט אמרי אמת.</b>
<h3>פסוק כא</h3>
<b>להודיעך</b> כלומר להודיעך אמיתות <b>אמרי אמת</b> וכדי שתדע <b>להשיב אמרים אמת לשולחיך</b> והם השואלים אותך או השולחים אותך להתבונן על הענין. או יהיה <b>לשולחך</b> השולחים אותך ממש ואמר כשישלחוהו על דבר מן הדברים יהיה ציר נאמן לשולחיו וישיב אליהם דברי אמת. ואמר <b>הלא כתבתי לך</b> כמה פעמים שתהיה ציר נאמן לשולחך ותתרחק מן השקר וזה אמת כי הזהיר על זה פעמים רבות.
<h3>פסוק כב</h3>
אמר אין ראוי לך ש<b>תגזול</b> את ה<b>דל כי הוא דל</b> ודי לו דלותו ולא יתחברו אליו הדלות והגזילה שתגזלהו. <b>ואל תדכא</b> ה<b>עני</b> העומד <b>בשער</b> ביתך לבקש ממך לא בדבור ולא במעשה כי ה' ית' יריב ריבם של דל ושל עני וקבע את קובעיהם כלומר יגזול גוזליהם גזילת נפש והענין שיקח נפשם. או יהיה <b>את</b> במקום הזה תמורת מן ויהיה עניינו וגזל מן גוזליהם נפשם.
ואפשר שקרא הכח השכלי <b>דל</b> ואמר שלא יגזול ממנו לחם חוקו והוא השגת המושכלות וכן קראו בשם עני ואומר כי ה' ית' יגזול ממי שיגזול מן החלק השכלי לחם חקו נפשו.
ואחרי שהזכיר <b>אל תגזול דל כי דל הוא</b> סמך לו <b>אל תתרע את בעל אף</b> כלומר אם תרצה להתרחק מן הגזל ומכל דבר מגונה אל תתחבר עם איש בעל אף ועם <b>איש חמות אל תבא פן תאלף ארחותיו ו</b>אם תלמוד אותם תקח מוקש לנפשך כן לא תהיה <b>בתוקעי כף בעורבים משאות</b> כי אם <b>לא יהיה לך מה לשלם יקחו משכבך מתחתיך.</b>
<h3>פסוק כד</h3>
אמר לא תהיה ריע ולא תתחבר עם האיש שהוא בעל כעס ולא תהיה לך רגילות עם איש בעל חימות פן תלמוד מדת הכעס והחימה ממנו ובאמצעותם <b>תקח מוקש לנפשך</b> כי המדות המגונות הם מומים בנפש האדם והם לה למוקש.
ואפשר שקרא הנפש המתאוה והמרגשת <b>בעל אף</b> ו<b>איש חימות</b> ואמר כי אין טוב שתתחברנה שתי הנפשות והם המתאוה והמרגשת כי בהתחבר אלו תחלש הנשמה ואין לה כח לעמוד לפניהם מפני שכל החכות עוזרים אליהם. ולפי' אמר אם לא תזהרי מזה תקח מוקש לנפשך כלומ' אל הנפש המשכלת.
<h3>פסוק כו</h3>
אמר כי אין ראוי לך שתהיה מאותם הרגילים <b>לתקוע כפם</b> לעשות ערבות בהלוואת אחרים כי יכול להיות שתצטרך לפרוע הערבות שתעשה ואם לא יהיה לך ממה לשלם הערבות שתעשה סופו שיקח מה שימצא בביתך ואפי' לא ימצא כי אם המצעות שלמטתך יקחם ולפיכך אמר לא תעשה הערבות לכל מי שיזדמן ואם יעלה על לבך לעשותו <b>למה</b> שתרצה ש<b>יקח</b> הלוקח <b>משכבך מתחתיך.</b>
<h3>פסוק כח</h3>
אמר שאין ראוי לו לאדם שישיג אחורנית וישנה הגבול הקדמון אשר גבלו קדמונים. וכן אין ראוי לו לאדם לפרוץ הגדרים ולשנות המנהגות והתורות שתקנו הראשונים לעשות סייג לתורה וכן בלמדו החכמות ילמד אותם על הסדר ועל הדרך אשר סדרו גדולי המעלה ולא יהרוס לחכמת האלהית מבלתי הקדימו הצעותיה על הסדר כי בענין זה יהיה בטוח מן המכשול וההריסה.
ואפשר שזה הפסוק יש לו דבקות עם הפסוק שלפניו ולאחריו והוא שאמר <b>אל תהי בתוקעי כף בעורבים משאות</b> כי <b>אם אין לך לשלם יקחו משכבך</b> ואם ירדת מממונך בעבור שתקעת לזר כפך וערבת לרעיך <b>לא תסיג גבול</b> קדמון שבינך ובין רעך להוסיף על ממונך רק השתדל לקנות הון בחריצותך כי החריצות יקנה מן ההון והוא שאמר <b>חזית איש מהיר במלאכתו לפני מלכים יתיצב.</b> ואחרי שהזכיר לפני מלכים יתיצב אמר אם תתיצב לפני מלכים בעבור היותך מהיר במלאכתך ותשב לאכל לחם לפניו <b>בין תבין אשר לפניך.</b> ואמר אחר זה <b>אל תיגע להעשיר</b> כי הממון יאבד לשעתו וסמך אל זה <b>אל תלחם את לחם רע עין</b> כלומ' כמו שהזהרתיך מאכול לפני המושל רק דרך מוסר כן אזהירך שלא תאכל כלל כל עיקר לחם רע עין.
<h3>פסוק כט</h3>
אמר אם ראית אדם שהוא חרוץ ו<b>מהיר</b> לעשות <b>מלאכתו</b> ולא יתרשל בה האיש שהוא על זה התואר ראוי לעמוד לפני המלכים כלומר לעבוד עבודת המלכים ואינו ראוי להפסיד חכמתו וזריזותו לעמוד עם אנשים סכלים ההולכים בחשך.
ואפשר שכוון החכם הזה לומר כי האדם הפקח והזריז והמהיר בדרישת החכמה הוא לא יפסיד זמנו בדרישת החכמות הלימודיות אשר אין נוגה להם להיותם הצעות והתחלות אל החכמות האחרות רק דרישתו העקרית תהיה בדרישת החכמה האמתית שהיא החכמה האלהית החוקרת על מציאות האלוה ית' שמו ומלאכיו הקדושים והוא שרמז באמרו <b>לפני מלכים יתיצב</b> ו<b>לא יתייצב לפני חשוכים</b> כלומר ולא יפסיד עיונו להעמיק בלמודיות שאין להם סוף.
<h2>פרק כג</h2>
<h3>פסוק א</h3>
אמר כי בעת ש<b>תשב ללחום</b> לחם כלומר לסעוד עם אדם נכבד לא תהיה אכילתך הנה והנה בכל מקום מהשלחן כמו שתעשה בהיותך בביתך שתקח מאיזה מקום שתרצה רק התבונן ותשם מגמתך לאכול ממה שהוא לפניך ולעומתך ולא תשלח ידך לקחת ממקום אחר. <b>ושמת סכין בלועיך</b> כלומר ואם תתאוה לקחת דבר שאינו לפניך קודם תשים סכין בגרונך ותמית נפשך קודם שתשליט אותה לקחת מדבר שאינו עומד לפניך. ואומרו <b>אם בעל נפש אתה</b> ר"ל אם אתה בעל תאוה. או יהיה אמרו <b>בין תבין את אשר לפניך</b> כלומר התבונן וחשוב מי הוא העומד לפניך והוא המושל שאתה סועד אצלו ואם תתאוה לעשות לפניו דבר בלתי ראוי קודם תשים סכין בלועיך והבי"ת במלת <b>בלועיך</b> שימוש.
ואמר אחר זה <b>אל תתאו למטעמותיו</b> של מושל לפי שמטעמותיו הם כמים אשר יכזבו כי אם תאכל היום ממטעמותיו לא תאכל מחר ואם תאכל מהם מחר לא תאכל למחרתם. ולפיכך אמר אחרי זה שזה הענין לא יתקיים לך לעולם רק ימי מספר אל תתאוה אליו. ואפשר שקרא המלך זקן וכסיל <b>מושל</b> לפי שהוא מושל בכסילים. ואמר כשיעלה בלבך להיות סר אל משמעתו ולהמשך אחר כסילותו <b>בין תבין את אשר לפניך</b> והוא ה' ית' המשקיף סתריך ונגליך ומלוא כל הארץ כבודו. ושמת סכין בלועיך כלומר קודם תהרוג עצמך ותענה חומרך בכל מיני ענוי אם תראה עצמך בעל נפש כלומר בעל תאוה. או יאמר ושמת סכין בלועך אם אתה חושש על נפשך המשכלת פן תאבד. ואמרו <b>אל תתאיו למטעמותיו והוא לחם כזבים</b> ר"ל אל תתאוה אל התענוגים הגופניים שאין להם מעמד וקיום רק תהיה תאוותך אל תענוגי השכל אשר לא יכזבו מימיו.
<h3>פסוק ד</h3>
אמר <b>אל תיגע</b> עצמך לקנות עושר כלומר להרבות ממנו יותר על ספקך ומזאת הבינה שיש לך כלומר מזאת המחשבה להרבות מן העושר יותר מדי <b>חדל</b> לך והמנע מזאת המחשבה. ונתן הסבה בזה ואמר כי העושר והוא רבוי קנייני העולם הוא דבר כלה ואבד לשעתו והוא אומרו <b>התעיף עיניך בו ואיננו</b> כלומר אם תסגור מעט עיניך כהרף עין הממון ההוא לא יהיה נמצא. <b>כי עשה יעשה לו כנפים</b> כלומר יסבב ה' ית' סבות ויקח מזה ויתן לזה כפי מה שתגזור חכמתו ית'. וזה ידוע ומפורסם כי רבים ישכבו בלילה בעשרם וישכימו בבקר והם חסרי כל. ומלת <b>תעיף</b> עניינה תכפל כי תרגום וכפלת ותעוף וקרא סגירת העין בזה הלשון כי העפעפיים הם נכפלות בסגירת העין.
ויש מפרשים <b>מבינתך חדל</b> בענין זה כלומר אל תיגע להעשיר כי אם תיגע להעשיר תחדל מבינתך. ואפשר כי אמרו <b>אל תיגע להעשיר</b> בא לזרז על התלמיד שלא יקל בגרסא במה שילמוד מרבו ואע"פ שהוא נבון לב ביותר והוא מדמה בנפשו שאין לו להקפיד אם ישכח מה ששמע מרבו לפי שידע אותו בעברו על הדבר ההוא לטוב התבוננותו וזכות עיונו כי זה יגענו להשיג העושר ההוא ויאבד זמנו עליו ואלו היה גורס כראוי לא היה צריך ליגיעה ההיא והיה לו פנאי ללמוד מה שלבו חפץ. ועל זה הענין העיר באמרו <b>אל תיגע להעשיר</b> כלומר אחרי שאתה יכול להגיע אל עושר החכמה בלא יגיעה אל תיגע עצמך להעשיר ויכול להיות שאם תשכח מה ששמעת מרבך שלא תגיע אל השגתו לעולם ואל זה רמז באמרו <b>התעיף עיניך בו ואיננו.</b>
<h3>פסוק ו</h3>
אמר כי אין ראוי לך שתאכל מאכל אדם שהוא <b>רע עין</b> שעינו רעה בשל אחרים <b>ואל תתאוה למטעמותיו כי כמו</b> שאמר ו<b>שער בנפשו</b> שיספיק לו ולבני ביתו מן המזון כן הכין וזימן ממנו ולא יותר ואפי' אם יאמר לך בפיו <b>אכול ושתה</b> הוא <b>יאמר לך</b> בפיו בלבד אמנם <b>לבו</b> אינו טוב <b>עמך</b> כלו' מה שאומר לך בפיו אין בלבו כך. ואם תאכל מטעמותיו סוף שתרצה שהיית מקיא אותו בהתברר לך רצונו הכמוס בחדרי לבו. או יהיה אמרו <b>פתך אכלת תקיאנה</b> קללה שמקלל בעל הספר האוכל מלחם איש רע עין ואומר פתך שאכלת מלחם רע עין יהי רצון שתקיא אותה. <b>ושחת דבריך הנעימים</b> כלומר ואם דברת עמו בשבתך על שלחנו דבר נעים מחידה ומשל וכיוצא בהם לא תחשוב שנכנס מהם דבר באזנו רק כל דבריך הפסדת ואינו שומע אותם כי הוא לרוב דאגתו מאכילתך לא ישים לב אל דבריך והפסדת אותם. גם אפשר שאמרו <b>פתך אכלת תקיאנה</b> הם דברי האיש רע עין שהוא אומר לו בפיו <b>אכול ושתה</b> ולבו אין עמו רק הוא מקללו בלבו ואומר לו פתך אכלת תקיאנה כלומר יהי רצון שתקיאנה ואומר בלבו גם כן כל דבר שאמרת לי הכל הפסדת כי לבי בל עמך.
ויש מפרשים <b>כי כמו שער בנפשו כן הוא</b> בענין זה כלומר <b>אל תלחם את לחם רע עין ואל תתאיו למטעמותיו</b> כי כל מה ששיער האדם ושאמר מנפש האיש שהוא רע עין כן הוא כלומר לא תחשוב שהאנשים שיזכרוהו לרעה וידברו בו בוז וקלון שיהיה לשון הבאי ולשון גוזמא רק כל מה ששיער האדם ושאמר בלבו שיהיה מן הגנות בנפשו של איש רע עין כן הוא האמת.
ויש מפרשים <b>פתך אכלת תקיאנה</b> בענין זה כלומר כשתחשוב אתה שאכלת הלחם של רע עין אתה תמצא שאכלת פתך ולא פתו וסוף סוף תקיא מה שאכלת משלו כי הוא לא יחשוב רק איך להוציא בלועיך מפיך ויקח ממך בכל ענין שיוכל כפליים מאשר אכלת משלו וזהו ביאור פתך אכלת תקיאנה. או יאמ' אם תאכל לחם איש רע עין לא די שתקיא מה שאכלת משלו אלא גם הפת שלך שאכלת לשעבר תקיא. <b>ושחת דבריך הנעימים</b> שדברת לשעבר אם תפול בדבר מגונה כזה לאכול לחם איש רע עין.
גם נכון לפרש <b>פתך</b> מן כי יפתה איש נערה שהוא ענין פתוי והסתה ובעבור שהזכיר למעלה מזה <b>אכול ושתה יאמר לך</b> אומר החכם הזה אל האיש האוכל מלחם רע עין דרך תימה מה זאת עשית שנתפתית לדברי האיש רע עין האומר לך אכול ושתה בפיו האם פתה אותך האיש רע עין בדבריו שאמר לך אכול ושתה ואכלת מלחמו יהי רצון שתקיאנה. או סופך שתקיאנה. ומוסף על זה ששיחת יפעתך ודבריך הנעימים שדברת לשעבר או על שולחנו.
ודע כי אמרו <b>אל תלחם את לחם רע עין</b> בא להזהיר את התלמיד שלא ישב לפני רב ואע"פ שהוא נודע בחכמה כשהרב ההוא הוא מונע בר ומדמה בלבו שיחסר לו מה שילמדו ממנו ולפיכך הוא מקנא בתלמידים. ומי שהוא רע עין כזה הוא מבטל תלמידיו ומאבד זמנם בדברים בטלים וישיא אותם מדבר לדבר עד שלא ישיגו חכמה. והוא גם כן תלך חכמתו הלוך וחסור כמו שדמה בנפשו אם היה מלמד אותם כראוי ואז היה טוב לו כי היה מוסיף חכמה בכל יום כמו שהמשילו רז"ל בעצים קטנים שמדליקים את הגדולים ולא כן ידמה הוא בנפשו אלא כאלו יחלטו התלמידים ממנו לחם חקו וימות הוא ברעב. ולפיכך הוא שומר חכמתו שמירת הכילי הנבל בממונו שהוא מונע טוב מבעליו וחומס אותו. וכשם שאין ראוי להתאכסן אצל הכילי לפי שהאכסנאי לא ישבע והכילי ישוב כאלו הוא נגוע ומוכה מדאגתו על חסרון הלחם ההוא וימות כמו שמת נבל בבוא אליו עבדי דוד. כן אין ראוי לתלמיד שישב לפני רב כזה. והוא שאמר להעיר על זה <b>אל תלחם את לחם רע עין ואל תתאו למטעמותיו כי כמו שער בנפשו כן הוא אכול ושתה יאמר לך ולבו בל עמך.</b> רצה בו כי אתה לא תועיל לעצמך בישיבה ההיא ותזיק לאיש ההוא כפי אשר דמה. וכמו שהעיר החכם הזה את התלמיד בדבריו אלה כן העיר את הרב גם כן בהעירו את התלמיד שלא ישמור חכמתו שמירת הכילי.
<h3>פסוק ט</h3>
בא החכם בפסוק הזה להעיר הרב שישמור חכמתו שמירת הנדיב שהוא מכלכל ונותן לאנשים הראוי להם ומונע מאשר אין ראוי לתת להם לא שיתן לכל אדם בשוה כי המרחיב מתנתו לרעים הזונים ולשיכורים מאבדי הון לא יקרא נדיב אלא מפזר הוא ומאבד שהוא משחית הממון וגורם רע לאיש השכור ההוא או הזונה. ולפיכך ראוי לנדיב שימנע הונו ולחמו מהאיש הזונה או השכור. וכן ראוי לרב שלא ילמד תלמיד שאינו הגון כי אז הוא חומס החכמה וגורם שם רע עליה ומביא התלמיד להרוס ולעלות במקום שאינו ראוי לו ויפול מטה מטה. ועל זה הענין אמר <b>פתך אכלת תקיאנה ושחת דבריך הנעימים. באזני כסיל אל תדבר כי יבוז לשכל מליך.</b> ועל שני הענינים הנזכרים אמר אחד מן החכמים אל תמסרו החכמה למי שאינו מאנשיה פן תחמסוה ואל תמנעוה מאנשיה פן תחמסו אותם. וכמו כן ראוי לכל חכם שישיג דבר חכמה שלא נכתב שיכתבנו כדי שלא יחמוס הראוי לדבר ההוא מאנשי דורו או מאנשי זמן אחר ולפיכך היו טורחים הראשונים לעשות ספרים. וכן ראוי לו שיכתוב בדרך שלא ישיג כל אדם המכוון בספר ההוא פן ישחית דבריו הנעימים ויבוז הסכל לשכל מליו לפי שהאמתות אינם נאותות לעם כולו. ואלו יפורש הדבר בספר יבואו רבים לדבר בו ויטיחו דברים כלפי מעלה והיה הנביא או החכם שהיה כותב הדבר ההוא מפורש מעיר הכלב הישן שיקום עליו. ואפשר שזה הפסוק יש לו דבקות עם הפסוק שלפניו שאמר <b>ושחת דבריך הנעימים</b> כלומר אם דברת עם האיש רע עין הפסדת דבריך הנעימים ואין לך לאכול עמו ולדבר עמו מדבר חכמה כי הוא כסיל ועל כן הוא רע עין.
ואחרי היותו כסיל <b>באזני כסיל אל תדבר</b> ואעפ"י שהזהרתיך לדרוש החכמה הזהר שלא תעבור הגבול לדרוש מה למעלה מה למטה והם העניינים שהם מעמד שכל והוא שאמר <b>אל תסג גבול עולם</b> ואל תקל בדברי ראשונים שכבר מתו והוא אמרו <b>ובשדה יתומים אל תבא כי גואלם חזק</b> רק <b>הביאה למוסר לבך ואזנך לאמרי דעת.</b> ו<b>אל תמנע מנער מוסר</b> וגו' <b>אתה בשבט תכנו ונפשו משאול תציל.</b>
<h3>פסוק י</h3>
אמר כי אין ראוי לאדם לשנות הגבולים אשר גבלו הראשונים וגם הזהיר שלא ילך אדם <b>בשדה היתומים</b> לגזול קצירם ותבואתם בעבור שאין להם עוזרים ונתן הסבה בזה ואמר אלו שתראה אותם בלא חוזק ובלא עוזר גואלם הוא חזק והוא האלוה ית' שמו והוא יקח נקמתם מידיך. ואפשר שכוון באמרו <b>אל תסג גבול עולם</b> שלא יהרוס האדם ויעבור הגבול בדרישתו ובחקירתו בחכמת האלהיות וזה שיש דברים שהם מעמד שכל וילאו רעיוני בני אדם להכנס באותם העניינים וקצרו ידי המחשבות מהשיג אליהם וכאלו יש גבול לא יוכל השכל האנושי לעברו ועל זה אמר <b>אל תסג גבול עולם</b> כלומר הגבול אשר לא יוכל השכל האנושי לעברו לא תהרוס אותו דומה לאומרו אל תתחכם יותר למה תשומם.
ואחרי שאמר שאין טוב לאדם שיכניס עצמו בדברים העמוקים מאד אמר לא תחשוב שההתרשלות בלמוד החכמות הוא דבר נאות ומכוון רק יש לך להזהר שלא תעשוק הכחות השכליות והם הנקראים יתומים ולא תמנע מהם לחם חקם וזה רצה באמרו <b>ובשדה יתומים אל תבא</b> כלומר לא תבא בשדה היתומים לגזול מהם תבואתם או לא תמנע מהם עבודת אדמתם המיוחדת להם ונטירת כרמם שהוא ידיעת אמתת הנמצאות והדבקות בה' כפי היכולת. ואמר <b>כי גואלם חזק</b> כלומר הגואל של אלו הכחות השכליות הוא הבורא ית' אשר המציאם כדי להגיע אל זה התכלית ומי שימנע מהם המושכלות ויעבידם אל המלך זקן וכסיל ידע כי הבורא ית' הוא יקח נקמה ממנו ויענישהו כפי מה אשר תגזור חכמתו ית'.
או כוון באמרו <b>ובשדה יתומים אל תבא</b> שלא יקל אדם בדברי החכמים הראשונים שכבר מתו. וסמך זה לאמרו <b>אל תסג גבול עולם</b> שהכוונה שלא יהרוס במה שלא יוכל להשיג ואמר שאם ימצא הראשונים שדברו בסתרי תורה ובעניינים עמוקים בחידות וברמזים בדרך קצרה ובדברים נבוכים אין ראוי להקל בדבר מדבריהם או להלעיג עליהם מפני שמחברם אינו קיים שיודיע טעם דבריו כי זה עון ורז"ל היו מזהירים על זה והוא שאמרו אין משיבין את הארי לאחר מיתה כל שכן שראוי להזהר בזה על דברי הנביאים והכתובים וכל שכן על דברי התורה וזה כוון באמרו <b>אל תסג גבול עולם ובשדה יתומים אל תבוא כי גואלם חזק</b> וקרא ספריהם (ספרי) [שדה] יתומים לפי שמתו מחבריהם שהם האבות.
<h3>פסוק יב</h3>
אמר <b>הביאה למוסר לבך</b> בעבור היות לב האדם שובב נמשך לפי טבעו אחר תאות העולם ומתרחק מן המוסר ולפיכך אמר תסיר לבך מדרך תאות העולם ותביא אותו אל דרך הטוב והישר והענין שתרגילהו לשמוע אל המייסרים אותו להסירו מדרך רע אל הדרך הטוב. וכן תביא <b>אזנך לאמרי דעת</b> כלומר תסירם מלשמוע שיר כסילים וכיוצא בו מן הדברים הבטלים ותרגילם לשמוע אמרי דעת ר"ל אמרים של ידיעה והוא כולל ידיעת אמתת הנמצאות אשר הוא התכלית המבוקש מן האדם. ואפשר שכוון באמרו <b>הביאה למוסר לבך</b> לחכמת הטבע הנקראת מוסר וקרא אמרי דעת המופתים ההגיונים שהם בשכל ובדבור בלבד.
<h3>פסוק יג</h3>
אמר אין ראוי לך ש<b>תמנע מ</b>ה<b>נער מוסר</b> ולחמול עליו רק ראוי להכותו ולייסרו ולהסירו מדרך רע אל דרך טוב ו<b>כי תכנו בשבט לא ימות</b> בעבור זאת ההכאה ויכול להיות שאם לא תכנו ותסירנו מהדרך הרע שאתה תסבב מיתתו ולפיכך אמר <b>אתה בשבט תכנו ונפשו משאול תציל</b> כלומר בסבת הכותך אותו בשבט לייסרו ולהסירו מן הדרך הרע אתה תציל נפשו משאול והוא כנוי אל הקבר שהוא המיתה הזמנית ואל העונש הרוחני והטעם כי בסבת המוסר שיקנה על ידך לא יגנוב ולא יגזול ולא יעשה דבר שיתחייב עליו המיתה בעולם הזה וגם יזהר מהמרות ה' ית' שמו. וישתדל בעבודתו ומתוך כך תחשוך נפשו מני שחת לאור באור החיים. ורמז בזה כי אם לא תייסרנו אתה גורם שימות מיתת הגוף ונפשו תהיה מעותדת אל העונש הרוחני המעותד לנפשות המקצרים.
<h3>פסוק טו</h3>
<b>אם חכם</b> פועל עבר לפיכך נקוד קמץ ופתח כדרך כל עבר ואמר <b>אם חכם לבך ישמח לבי גם אני</b> בשמחתך וזה רצה במלת <b>גם</b> כי נפש האדם תשמח בחכמתה. ולפיכך אמר <b>אם חכם לבך</b> ותשמח אתה בחכמתך <b>ישמח לבי</b> גם אני שהייתי סבת חכמתך.
<h3>פסוק טז</h3>
<b>בדבר שפתיך משרים</b> ר"ל דברי מישרים כלומר דברים של יושר.
<h3>פסוק יז</h3>
<b>אל יקנא לבך בחטאים</b> כלומר אם תראה אנשים בעלי חטאת הולכים אחר שרירות לבם וכל אשר ישאלו עיניהם לא יאצלו מהם אל יקנא לבך לעשות כמעשיהם כי אחריתם הוא להכרת ואם לא נזכר אמנם ראוי לך שתקנא לבעלי החכמה והמוסר ובעלי יראת ה' ותבחר להיות במדריגתם.
<h3>פסוק יח</h3>
ונתן הסבה בזה ואמר <b>כי אם יש אחרית ותקותך לא תכרת</b> כלומר אל תקנא בחטאים כי סופם להיותם נכרתים מארץ החיים והוא עולם הנשמות אמנם ראוי שתקנא ליראי ה' ותדבק ביראת ה' כל היום כלומר בתמידות. אם יש אחרית כלומר אם יש בעולם גמול ועונש כמו שהוא דבר מפורש שיש דין ואית דיין ואית עלם אחרן ואית אגר טוב לצדיקייא ואית פורענות לרשיעיא לא תהיה מכת החטאים שהם נכרתים רק תקוותך לא תכרת. ויש לדעת כי הנצול מן הכרת הוא אשר נפשו צרורה בצרור החיים כי הנפשות צרורות בצרור החיים ונפש הרשע היא הנכרתת מעולמה ונפרדת מן הקשר של שאר הנפשות.
ולא תחשוב ששלמה ע"ה ספק בענין השארות הנפש באמרו כי אם יש אחרית רק דבר בלשון בני אדם כלומר אם הוא אמת הדבר שכבר התפרסם מהשארות הנפשות או כמו שהוא אמת ואמיתי קיום הנפשות והשארותם כן תקוותך לא תכרת. או יהיה אמרו <b>כי אם יש אחרית</b> כלומר אם תגיע אל האחרית והוא התכלית מיראת השם ית' <b>תקוותך לא תכרת.</b>
וזה הפסוק יש לו דבקות עם הפסוקים אשר לפניו כי אחרי שזירז האדם שלא ימנע מן הנער מוסר ויכנו בשבט אם צריך זירז הבן ואמר <b>בני אם חכם לבך</b> כלומר אם יש לך לב חכם נבון לקבל החכמה ייקל עליך למוד החכמה אחרי שאתה מוטבע על ידיעתה ותשמח בזה ו<b>ישמח לבי גם אני.</b> <b>ותעלוזנה כליותי בדבר שפתיך משרים.</b> אמנם לא יספיק לך היות לך לב מוכן אל הידיעה ובדברך מישרים רק <b>שמע</b> החכמה <b>אתה בני</b> וקבל אותה מלומדיה בענין שתהיה חכם. <b>ואשר בדרך לבך</b> כלומר ותדריך לבך בדרך החכמה ולא תהיה בכלל <b>סובאי יין בזוללי בשר למו כי סובא וזולל יורש וקרעים תלביש נומה ושמע לאביך זה ילדך ואל תבוז כי זקנה אמך ואמת קנה ואל תמכור חכמה ומוסר ובינה</b> ובכן ישמח לבי ותעלוזנה כליותי <b>כי גיל יגיל אבי צדיק ויולד חכם ישמח לבי</b> ולכן עשה פעולות ש<b>ישמח</b> בך <b>אביך ואמך ותגל יולדתך.</b>
ואם תחפוץ להסיר ממך עקשות פה המדות המגונות <b>תנה בני לבך לי ועיניך דרכי תצורנה</b> כי המסיתים אותך מהדרך הטוב הם רבים מכללם האשה הזונה והיין הגורם השכרות שהם סבת כל מרי והוא שאמר <b>כי שוחה עמוקה זונה ובאר צרה ונכריה אף היא כחתף תארב ובוגדים באדם תוסיף.</b> ואחרי שהזכיר ענין הזונה הזכיר היין ואמר למי אבוי למאחרים על היין לבאים לחקור ממסך.
<h3>פסוק יט</h3>
<b>שמע אתה בני וחכם</b> ר"ל שמע אתה דברי שמיעת האוזן וקבל עליך לעשותם. <b>וחכם</b> צווי מהבנין הקל והוא פועל עומד בעצמו ועניינו וקנה חכמה. <b>ואשר בדרך לבך</b> ר"ל והדרך לבך בדרך הידוע והמכוון ממך שתלך בו והוא דרך החיים והטוב. ולשון <b>ואשר</b> הוא מן ואל תאשר בדרך רעים שעניינו תהלך והוא פועל נגזר מן אם תטה אשורי. באשורו אחזה רגלי. גם אפשר שתהיה האל"ף בו במקום יו"ד וכאלו אמר וישר בדרך לבך כי אותיות אהו"י מתחלפות. ואם הוא מן קמו בניה ויאשרוה ר"ל ושים בפעולותיך לבך מאושר בהדריכך אותו בדרך המכוון אל הגעת הצלחתך.
<h3>פסוק כ</h3>
<b>אל תהי בסובאי יין</b> והם המרבים לשתות מן היין עד שיסירם מדעתם. <b>בזוללי בשר למו</b> הם האוכלים בשר רב והוא הדין לכל אכילה גסה יוצאת מסדר הנהגת העולם ובשתיית כל כל דבר משכר.
<h3>פסוק כא</h3>
ונתן הסבה בזה ואמר <b>כי סובא וזולל יורש</b> כלומר שתיית היין ואכילת בשר אע"פ שהם המאכלים הטובים והמתמידים בריאות האדם הרבוי מהם מביא בעליהם לידי עניות. <b>וקרעים תלביש נומה</b> כלומר גם השינה הנמשכת אחר האכילה הגסה והשתיה אשר לא כדת תלביש לבעליה בגדים קרועים כלומר שירד מנכסיו ולא יהיה לו לחם לאכל ובגד ללבוש.
ואפשר שהמשיל החכמה אל היין והבשר שהם מזונות טובים להתמדת בריאות האדם ואמר כי כמו שהיין והבשר עם היותם מזונות טובים ומועילים לבריאים הרבוי מהם מביא בעליהם אל החסרון כן הרבוי מן החכמה במה שיעבור הגבול הוא רע ומזיק כי הנכנס אל הפרדס ראוי לו שישמר שיכנס בשלום ויצא בשלום ולא יעשה על דרך בן זומא שהציץ ונפגע ובן עזאי שהציץ ומת ואחר שקצץ בנטיעות. והמשיל האנשים שלוקחים מן החכמה יותר מדאי והורסים הגבול לסובאי יין וזוללי בשר ואמר כי <b>סובא וזולל יורש</b> לרמוז כי מי שיתחכם יותר ישומם וישאר ריק מן החכמה לגמרי על דרך דבש מצאת אכול דייך פן תשבענו והקאתו.
ואחר שהזהיר מהרבות מן החכמה יותר מדאי אמר לא תחשוב שהעצלות מדרישת החכמה טוב אחרי שהריבוי ממנה מזיק לא כי אלא הראוי הוא שידרוש מן החכמה כפי כח שכלו מה שלא ישומם בעבורה. ואל זה רמז באמרו <b>וקרעים תלביש נומה</b> כלומר התנומה שהיא השינה שהוא משל אל העצלות וההתרשלות מדרישת החכמים היא תלביש לבעליה קרעים כלומר חסרונות ופחיתיות. ובא לומר בפסוק הזה כי שתי הקצוות בדרישת החכמה רע והדרך הבינוני טוב ומועיל.
<h3>פסוק כב</h3>
אמר שהראוי לאדם ש<b>ישמע</b> בקול <b>אביו</b> והוא המולידו או לקול מוריו ומלמדיו והם האבות האמתיים שהולידו צלמו ודמותו והם שהוציאו הכח השכלי מכחות נפשו שהוא הדבר אשר בו נתעצם מן הכח האנושי אל הפועל האלוהי בעת שיצוהו אל הדרך הטוב ולסור מהדרך הרע. ואמר כי כמו שראוי לך לשמוע לדברי אביך ולקבל מצותו כן ראוי לך ש<b>לא תבוז</b> ל<b>אמך</b> ולדבריה ובעבור שהאשה מטבעה שהיא חסרת שכל ועצה לא אמר שישמע לדברי אמו רק אמר שלא יבוז לה כי היא [אמו] ואם היא חסרת שכל היא יועצת אותו לכוונה טובה.
ואפשר שקרא השכל <b>אב</b> ואמר שיתנהג אחר עצתו ואחרי שצוה שיתנהג בעצת השכל אמר לא תחשוב שכוונתי היא שתתרחק מן החומר לגמרי ותכאיבהו ותמנע ממנו הדברים ההכרחיים אינו כן רק עצתי היא שלא תבוז אל החומר והוא הנקרא אם ולא תמנע צרכיו ההכרחיים. ואמר <b>אל תבוז</b> על דרך שצותה התורה לא תתעב אדומי כי אחיך הוא לא תתעב מצרי כי גר היית בארצו. וכן אחרי שהנפש היא כגר והגוף לה כארץ אל הגר אין ראוי לתעב הגוף אחרי שהנפש היא כגר בו.
גם אפשר שקרא התורה ומצותיה וחוקותיה <b>אם</b> לפי שהיא השורש והעיקר ואמר אע"פ שאני מצוך לרדוף אחרי השכל הזהר שלא תבוז אל התורה והמצות בעבור שיש זמן גדול שנצטוינו בה כי התורה לא תדמה לשאר החכמות שהאחרונים ידעו בחקירתם ממנה יותר ממה שנגלה ממנה לראשונים כי זה יקרה בחכמות מפני שדרישתם וקניינם הוא על דרך הדרישה והחיפוש ועשיית המופתים והאחרונים יעמיקו בראיות הקדמונים ומופתיהם ויוציאו הדבר לאמתו ויתגלה להם מה שלא נגלה לראשונים. אמנם התורה נתנה האלהים ית' צרופה ובחונה לא יכחישוה המופתים אינה צריכה לראיות כבר צרפה ובחנה הבוחן לבות וכליות האלהים ית' שמו. ואפשר שכוון באמרו <b>שמע לאביך זה ילדך</b> רמז אל אבינו שבשמים ואמר שנשמע למצותיו ולא נבוז לתורתו הקדושה.
<h3>פסוק כג</h3>
אמר שראוי לאדם שידבק במדת ה<b>אמת</b> ויחזיק בה אע"פ ש<b>יקנה</b> אותה כלומר אע"פ שיזיקהו האמת ולא יניח האמת אע"פ שימכרהו כלומר אע"פ שיקבל תועלת בהנחת האמת והוא שכנה בלשון מכירה. ובא לומר כי האמת הוא כל כך דבר טוב ונכבד שאין ראוי לו לאדם שיניחהו אע"פ שיזיקהו. וכן אין ראוי לאדם שיניח האמת אע"פ שהנחתו האמת תועילנו.
ואחרי שהזהיר על האמת שידבק בו בין אם יועילנו בין אם יזיקנו אמר <b>חכמה מוסר ובינה</b> כלומר כמו שהזהרתיך להחזיק במדת האמת כן אני מזהירך בחכמה ובמוסר ובינה שתתנהג בכל אחד מהם על הדרך הזאת שתחזיק בהם אע"פ שיראה בהם שיזיקוך. ולא תתרשל מהם אע"פ שיראה בעיניך שיגע לך תועלת בהנחתם.
או יאמר <b>אמת קנה</b> כלומר ראוי לך שתקנה לנפשך מדת האמת <b>ואל תמכור</b> כלומר לא תניח המדה הזאת בשום ענין והמשיל הנחת החכמה למכירה כאדם שהוא מוכר דבר שלבו פונה מן הדבר ההוא. וכן <b>חכמה ומוסר ובינה</b> כלומר ראוי לך לקנותם ויהיו בנפשך קנין חזק ואל תמכרם כלומר שלא יהיו קניין רעוע שימחו מציורך ותפסידם.
ואפשר כי באמרו <b>אמת קנה</b> לא כוון בו אל מדת האמת רק כוון לומ' באמת קנה קניין חזק ולא תפסיד קניין החכמה והמוסר והבינה וכאלו אמר קנה קניין אמתי ולא תפסיד חכמה ובינה. והזכיר בפסוק הזה שלש החכמות לפי מעלתם כמו שהזכירם בתחלת הספר הזה באמרו לדעת חכמה ומוסר להבין אמרי בינה. וכבר ידעת כי המכוון ממלת חכמה היא חכמה האלהית. והמכוון ממלת מוסר היא חכמה הטבעית והמכוון ממלת בינה היא חכמת הלימודים וצוה החכם הזה לקנות אלו הג' חכמות קנין אמתי וחזק בענין שלא יפרדו מנפשו.
<h3>פסוק כד</h3>
אמר כי מדרך העולם שאביו של צדיק ישמח על צדקת בנו ויתפאר בו כמו שיתעצב וידאג על כסילותו ורשעתו כשיהיה כסיל או רשע. וה<b>צדיק</b> הוא האדם השלם במדותיו העושה צדק לנפשו ולא יתרשל בהצלחתה. ו<b>אבי</b> ה<b>צדיק</b> הוא אביו אשר ילדו. <b>ויולד חכם</b> הוא רבו אשר למדו החכמה <b>ישמח בו</b> גם כן. ורמז בזה הפסוק לשני מיני האבות והם האב והמלמד ששניהם נקראים בשם אב ואמר כי מטבעם ששניהם ישמחו בחכמת הבן או התלמיד ודומה למאמר האומר בכל אדם מתקנא חוץ מבנו ותלמידו.
<h3>פסוק כה</h3>
ואחרי שדרך האבות לשמוח בחכמת בניהם אומר דרך עצה לבן <b>ישמח אביך ואמך ותגל יולדתך</b> כלומר עשה שתלמד מן החכמות עד שבעבורה ישמח אביך ותשמח אמך ותגל יולדתך היא המינקת. או יהיה ענין הפסוק כן <b>גיל יגיל אבי צדיק</b> כלומ' אבי הצדיק בין יהיה זה האב סכל או חכם הוא יגיל בצדקת בנו. אמנם אם זה היולד והוא האב הוא חכם הוא ישמח יותר ויותר והשמחה היא יותר מהגילה ולפיכך אמר בענין היולד כשיהיה חכם <b>ישמח</b> שהוא תוספת השמחה והגילה.
<h3>פסוק כו</h3>
אמר אתה בני אל תתן עיניך משוטטות בתאוות העולם ולהביט הנה והנה אחר מחמדי הזמן אשר תאוה הם לעינים רק <b>תתן לי לבך ועיניך</b> והענין ש<b>לבך</b> והוא כינוי אל המחשבה ו<b>עיניך</b> לא תתעסקנה רק במה שאני מזהיר ומצוה כי אם לא תסירם אל משמעתי ולא תכניסם בעבודתי יש בזמן מפתים ומסיתים ומסירים אותך מעבודתי והם תאות העולם וכלל אותם במלת <b>זונה</b> באמרו <b>כי שוחה עמוקה זונה</b> אשר הוא משל אל החומר. ואמר כי החומר היא שוחה עמוקה כלומר דבר שלא ישבע לעולם כי כל אשר תשביעהו תמצאהו רעב ולפיכך המשילו לשוחה עמוקה כי לא תתמלא לעולם.
או יאמר <b>כי שוחה עמוקה זונה</b> כלומר שהיא תגרום אל האדם לרדת שחת ואל <b>באר צרה</b> ודחוקה אשר היציאה ממנה קשה או נמנעת. או יהיה אמרו <b>ובאר צרה נכריה</b> כלומר שהנכריה היא באר של צרה וצוקה ומדרכה של זאת הזונה שהיא <b>תארוב</b> אל האדם ו<b>תחטפהו</b> ו<b>תוסיף</b> אנשים <b>בוגדים באדם</b> ר"ל במין האנושי.
ולפי הנמשל יאמר תן לי הלב והעינים שלא יתעסקו כי אם בעבודת האלהים ובדרישת החכמה כי יש מסיתים ומדיחים מעבודת האלהים והוא החומר ותאוותיו שהם שוחות עמוקות ובאר של צרה וצוקה ואורבים לחטוף האנשים ולגרום להם להיות בוגדים בצורם ית'. ואפשר שקרא <b>זונה</b> ו<b>נכריה</b> דרך המינות וכנה אותם בשוחה עמוקה ובאר דחוקה שפיה צר או באר של צרה בעבור שכל באיה לא ישובון ולא ישיגו ארחות חיים. או קרא החכמות חיצוניות חוץ מהטבעיות והאלהיות <b>זונה</b> ו<b>באר צרה</b> וכנה אותם ב<b>שוחה עמוקה</b> לפי שהרוצה להעמיק באחת מהן יכלה בה כל שנותיו ורמז לאדם שלא יכשל בהם כי אם יעמיק בהם יכלה בהם כל זמנו.
<h3>פסוק כט</h3>
אמר למי יתחברו ה<b>אוי</b> וה<b>אבוי</b> כלומר למי תחול הצרה אשר בעבורה יצעק אוי ואבוי ול<b>מי מדינים</b> ר"ל למי יהיה ריב ומדון ומצה עם האנשים. <b>למי שיח</b> כלומר למי יחולו עליו טענות ודברים.
<b>למי פצעים חנם</b> ר"ל מי הם אותם שיופצעו מבלי עשות היזק לאחרים. והזכיר פצעים בעבור שהשכור יפול וינגף ויופצע בעבור שכרותו מבלי סבה אחרת תחייב בהם הפצעים ההם רק השכרות שיפילם לארץ ויופצעו בנפילה ולפיכך קראם <b>חנם</b> כי אם יהיה הפצע בסבת סכלות שיעשה בעבור שכרותו לא יקרא חנם.
<b>למי חכלילות עינים</b> כלומר מי הם אותם שעיניהם יתאדמו ויתקלקלו והזכיר זה בענין השיכור כי היין יאיד הראש ויתקלקלו העינים בסבתו.
<h3>פסוק ל</h3>
<b>למאחרים על היין</b> ר"ל לאותם שלא די להם שהם שותים מן היין לפרקים רק שהם עומדים כל היום על היין ומאחרים לעמוד עד סוף היום.
<b>לבאים לחקור ממסך</b> ר"ל לאותם שהולכים בחקירה ודרישה לדעת אנה ימצאו היינות החשובים. אמר כי ה<b>אוי</b> וה<b>אבוי</b> וה<b>מריבות</b> וה<b>פצעים</b> וה<b>חכלילות עינים</b> כולם נמצאים לאותם שהם <b>מאחרים על היין</b> ולאותם ההולכים לחקור אחר היינות.
<h3>פסוק לא</h3>
ואחר שהענין כן אמר דרך עצה <b>אל תרא יין כי יתאדם</b> כלומר אל תראה אותו ואל תביט בו בעין ההדור בעבור היותו אדום ובעבור ש<b>יתן בכוס עינו</b> ר"ל מראיתו ובעבור שהוא יורד בגרון [<b>במישרים</b> ר"ל] דרך ישר וחלק.
<h3>פסוק לב</h3>
<b>כי אחריתו כנחש ישך</b> כלומר בסוף והוא בשעה אחר השתייה יכאיב השותה בכאב נשיכת הנחש. <b>וכצפעוני יפריש</b> כלומר וכצפעוני כן יכאיב וקרא הכאב בלשון פרישה בעבור שהכאב הוא הפרדת הדבקות כמו שיקרה מן החתוכים והפצעים שבעבור הפרדת הדביקות חלקי הבשר יהיה הכאב ואף במקום שלא יהיה שם הפירוד נראה תהיה שם ליחה מפרדת אשר הפירוד הנעשה בסבת הליחה ההיא גורם הכאב ולפיכך אמר <b>יפריש</b> במקום יכאיב.
או רצה באמרו <b>יפריש</b> כלומר הוא יעשה באדם חבורה כנשיכת ה<b>נחש.</b> וכנשיכת ה<b>צפעוני</b> שהוא עושה חבורה גדולה מנשיכת הנחש כן יעשה היין. ואמר <b>יפריש</b> על חבורת המכה כשהיא גדולה ונבדל הבשר הבדל גדול ואמר זה דרך משל כי היין יכאיב איצטומכתם וראשם כאלו הם נשוכי נחשים צפעונים וזה דבר נגלה ומפורסם בשכורים.
<h3>פסוק לג</h3>
<b>עיניך יראו זרות</b> ר"ל על כן אני מצוך <b>אל תרא יין כי יתאדם וגו'</b> כי אם תמשך אחר שתייתו עיניך יראו מראות זרות וזה בעבור עלות האדים מן היינות בראשם יראה אליהם כאלו יראו מראות זרות ונכריות מאותם שהם לנוכח עיניהם כי הם לא יראו העניינים שהם לנוכח עיניהם כפי מה שהם רק יראו עניינים זרים ונכריים.
<b>ולבך ידבר תהפוכות</b> ר"ל ולבך יחשב תהפוכות כלומר דברים שהם הפך האמת וקרא ההגא הפנימי דבור כאמרו דברתי אני עם לבי. או יאמר ולבך יחשוב תהפוכות והוא יהיה הסבה שפיך ידבר תהפוכות.
<h3>פסוק לד</h3>
<b>והיית כשוכב בלב ימים</b> ר"ל יראה לך בעבור שכרותך שמקום מצבך ינוע כאשר ינוע בכברה לדמיון השוכב בספינה כשהיא עומדת בלב ים שהיא אינה עומדת על מתכונת אחת ולא על מצב קיים רק מצבה מתנועע ומתהפך אחת הנה ואחת הנה וזה ידוע ומפורסם שהשכור יראה בעיניו כאלו הבית נוסע והחלקים ממנו יורדים והתחתונים עולים כפי עליית האיד וירידתו והסתערו בגופו.
<b>וכשוכב בראש חבל</b> ר"ל כשוכב בראש הספינה וקרא הספינה חבל בעבור שכל עסקה תלוי בחבלים והוא שם נגזר מן ותורידם בחבל. ויש מפרשים חבל דבר העשוי מחבלים צף על פני המים בים כשמעגנין את הספינות ובו ידעו מקום העגין ועל מקום העגין נאמר וכשוכב בראש חבל.
<h3>פסוק לה</h3>
<b>הכוני בל חליתי הלמוני בל ידעתי</b> ר"ל ומן התימה שעם כל הצער שיקרה לך בסבתו לא תקוץ בו ולא תמאסנו רק תאמר ממעלת השכרות שהכוני האנשים בעת שכרותי והלמוני ולא הרגשתי ולכן נראה בעיני אלף שנים שיהיה עת היקיצה והתעורה והענין שיאור היום שאוסיף לבקש אותו עוד.
ואחרי שהזהיר הבן מן הזנות ומהיין המשכר שהם סבת כל רע וכל מרי והשחתת קניני האדם והריסת סבות בכלל סמך אליו <b>ואל תקנא באנשי רעה</b> שכל מחשבותם היא על הזנות ועל היין <b>ואל תתאו להיות אתם</b> כי בסבת הזנות והיין הנזכרים <b>שוד יהגה לבם</b> והם סבת הריסת ביתם. רק השתדל על החכמה שבה תהיה בניין ביתך וקיום קנייניך <b>כי בחכמה יבנה בית ובתבונה יתכונן ובדעת חדרים ימלאו כל הון יקר ונעים</b> ולכן השתדל בה ותהיה ביתך בנויה וימלאו חדריך מכל הון יקר ונעים כי החכמה יקרה היא מכל דבר כי טובה חכמה מגבורה ויהיה כאדם גבור לרצונו אם הוא <b>איש דעת</b> אז <b>מאמץ כח</b> ובענין אחר לא <b>כי</b> באמצעות ה<b>תחבולות</b> בחכמתך <b>תעשה לך מלחמה ותשועה</b> תגיע לך <b>ברוב יועץ</b> שהיועצים הם בעלי חכמה. ולכן אני מיעצך להדבק בחכמה ולא תהיה מכת האוילים שיתרשלו מקנות החכמה שה<b>חכמות</b> הם <b>רמות</b> ונפלאות בעיניהם נמנעות מהשיג אל דעתם החסר ובהיותו בין החכמים <b>בשער</b> והוא המקום המיוחד לשבת שם הזקנים <b>לא יפתח פיו</b> כי לא ידע מאודות החכמה מאומה. והשכל האלהי אשר נתן בקרבו לא יפעליהו בדבר מועיל רק באמצעותו הוא מחשב להרע עד שיקרא האויל הפי הכל בעל מחשבות רעות. ולא יקטן בעיניך דבר זה ותחשוב כי פחיתות האולת קטן כי <b>זמת אולת</b> גורם <b>חטאת ותועבה</b> היא <b>לאדם</b> שיהיה <b>לץ</b> ולכן לא תתרפה מדרוש החכמה כי אם <b>התרפית</b> מקנות החכמה <b>ביום צרה</b> תמצא <b>כחך צר</b> כי טובה חכמה מגבורה ולכן <b>הצל</b> בני ביתך ואיבריך וכחותיך שהם <b>לקוחים למות</b> אם לא תקנה החכמה <b>ומטים להרג תחשוך</b> אותם מהריגה. והענין כי לפעמים יחולו על אדם מקרים רעים וסבות ממיתות וידחם אדם מעליו ומעל אחרים בחכמתו ואם לא תהיה לו חכמה שינצלו בעבורה ימותו בסכלותם. ולכן אמר תחשוב שתהיו אתה עם בני ביתך וקרוביך וכחותיך שהם לקוחים להנצל רק בחכמתך ותקנה מן החכמה בעבורך ובעבורם <b>כי</b> אם <b>תאמר הן לא ידענו זה</b> כלומר מה לי ולצרה הזאת לטרוח בקניית החכמה כדי להציל אנשים לא ידעתי <b>הלא תוכן לבות הוא יבין</b> שהיית בכח לקנות החכמה בעבורך ובעבור זולתך ודמם מידך אבקש. ולכן <b>אכול בני דבש כי טוב ונופת מתוק אל חכך כן דעה חכמה לנפשך אם מצאת ויש אחרית ותקותך לא תכרת.</b>
<h2>פרק כד</h2>
<h3>פסוק א</h3>
אמר שאין ראוי לו לאדם שיקנא באנשים העושים הרע ולא יתאוה להתחבר עמהם כי אם יתחבר עמהם לא ילמד מהם כי אם רע כי לבם לא יחשוב כי אם שוד כלומר לשדוד אחרים ולקחת חוק זולתם ודברי פיהם אינם כי אם עמל וטורח על בעליהם ולא יגיעו אל מבוקשם כפי מחשבתם רק יגיעו אל היגיעה העצומה. או יאמר כי הם מדברים ומחשבים להביא עמל על זולתם ואחרי שמחשבתם ודבריהם אינם כי אם לעשות רע אין ראוי להתחבר עמהם.
ואפשר שקרא בעלי התאות הגשמיות ובעלי המחשבות בענייני השררות וקנייני העולם <b>אנשי רעה</b> למה שימשך ממעשיהם הרע לגופם ולנפשותם ואמר שאין ראוי לאדם <b>לקנא</b> בהם ובמעשיהם <b>ולא יתאוה להיות אתם</b> כלומר להגיע לבסוף אל מדרגתם. <b>כי שוד יהגה לבם</b> כלומר כל מחשבותם היא לשדוד החלק השכלי וכחותיו ממושכליהם שהוא לחם חוקם ומכל מה שישיגו בזה העולם לא ישיגו רק עמל ויגיעה בקניית הקניינים הזמניים ויניחום אחריהם לבעלי נשותיהם ולאנשים יעמדו במקומם.
<h3>פסוק ג</h3>
אמר כי האיש החכם ב<b>חכמתו</b> הוא <b>יבנה ביתו</b> וב<b>תבונתו</b> הוא <b>מכונן</b> ומעמיד ענייני ביתו על הסדר וב<b>דעתו</b> גם כן הוא קונה מן ההון עד אשר <b>ימלא חדרי</b> ביתו <b>כל הון יקר ונעים.</b> ואחרי שהודיע כי זה יעשה החכם בחכמתו יש לנו להבין שענין הכסיל ילך בהפך זה ואם לא נזכר. וזה כי הוא בסכלותו יהרוס ביתו שהיה בנוי ויקלקל סדר ענייניו ויפזר הונו ויפסיד נכסיו.
ולדמיון זה החכם השלם יעמיד גופו שהוא בית נפשו על הבריאות והתוקף כדי שיוכל לקנות החכמה כי עם חולשת הגוף והריסת ענייניו לא יתכן קניין החכמה וגם יתקן סדר הנהגת מידותיו לבחור בכולם דרך השלמות ולהזהר ממותרי הדבור והשמע והראות ומכל מותרי החושים ולא ישתמש בהם רק כפי מה שמביא אל ההצלחה האמתית והוא ממלא חדרי שכלו מן ההשגות הרוחניות אשר יוסיפו באור שכלו ויראה אור באורם.
גם אפשר ששלמה ע"ה בא להעיר בפסוקים אלה ענין גדול ולסתור בהן אמונת דעת קדום נפסד שהיו אומרים כי העולם בכללו נמצא מעצמו ולא היה לו ממציא ולכן בא הוא ע"ה לסתור דעתם בראיה נכונה. ואמר אנחנו רואים כי בית אחד לא יבנה מעצמו ולא ימצא על התכונה אשר הוא עליו מגגות וחדרים ועליות מרווחים וחלונות ואולמות וסולמות וכיוצא בהם אלא בכוונת חכם ויכול ורוצה בנה הבית ההוא כפי מה שהיתה צורת הבית ההוא חקוקה בלבו וגם סדרי הבית ותקוניו והנהגותיו לא יהיו רק מתכונת אדם חכם ינהיג הבית ההוא לפי מה שיחפוץ. וגם מלוי הבית ההוא מן ההון והשבר והנכסים לא נמצאו בבית על צד מקרה רק בכוונת מכוון כוון כל דבר על עניינו והמציא בבית כל דבר ודבר לסבה ואין דבר בבית שלא כוון ממנו תכלית.
והבית כמו שידעת הוא חלק מן העיר והעיר הוא חלק מן הגליל והגליל הוא חלק מן האקלים והאקלים הוא חלק מהיישוב והיישוב הוא חלק מכדור הארץ וכדור הארץ הוא חלק מהד' יסודות והד' יסודות וכל מה שהורכב מהם כנקודה בערך אל הגלגלים נושאי הצורות הנכבדות והם צבאות השמים. ואם בית אחד שאין לו ערך ודמיון כנגד המציאות כולו כוון ממנו התכלית בכל חלק מחלקיו הקטנים ולא נמצא ממנו דבר רק ברצון האדם הבונה אותו אשר כוון עשייתו לתכלית אחד ועשיית כל חלק מחלקיו אל התכלית אשר חפץ ובזמן אשר חפץ כל שכן וכל שכן שהעולם בכללו עם שלשת חלקיו ומה שאנו רואים בו מן הסדר וההנהגה והחכמה נמצאים משפיעים ונמצאים מקבלים השפע לא יעבור אחד מהם גבולו ואין בהם משנה סדרו שאין להאמין שאין להם ממציא המציאם והעמידם בזמן אשר חפץ ועל התכונה שרצה המציאות נשפע מהודו רק יש לנו להאמין אמנה אמתית שכל הנמצאות נמצאו ממציאות הנמצא האמת הראשון ית' שמו.
וזה כי כשאנו נסתכל בעולם נמצאהו מחובר ומורכב אין חלק מחלקיו מבלי חבור וסדור כי אנו רואים אותו בהרגשתינו ובשכלינו כבית הבנוי אשר זומן לו כל הצריך בו. השמים ממעל הם לדמיון התקרה והארץ שטוחה לדמיון המצע והכוכבים נתונים בגלגלים ומסודרים כמו הנרות וכל הגופות אצורות בו כמכמנים כל דבר למה שצריך לו. והאדם בעולם הוא לדמיון בעל הבית המשתמש בכל אשר לו ומיני הצמחים הם לתועלתו ומיני החיות הם להשתמש בהם להנאתו. וסדר זריחת השמש ובואה להעמיד עתי היום והלילה ועלותה וירידתה להמציא הקור והחום והקיץ והחורף וענייני הזמנים ותועלותיהם ושנותם על סדר אחד תמיד מבלתי הפסק וסביבת הגלגלים אשר תנועותיהם מתחלפות והכוכבים והמזלות אשר יתנועעו על ההנהגה המשוערת וסדר מכוון לא ישתנה הכוונה בכל דבר מהם כוונת תועלת ותקנה למדברים לפי אחת הדעות. וגם לפי הדעת השני והוא דעת האומר כי כל דבר כוון לעצמו לא בגלל דבר אחר מכל מקום נמשך תועלת ותקנה לבני אדם מכל הדברים הנזכרים ואין זה מקום הענין. ונשוב אל מקומינו בזכרון סכלות הדעת הקדום והוא דעת מי שהיה חושב כי העולם נהיה במקרה והחכם שלמה ע"ה תמה איך יעלה בדעת אדם לחשוב זה.
ואלו היה הסכל החושב זה שומע אדם שאמר במאמרו בגלגל אחד של מים שהוא מתגלגל להשקות חלקה אחת של שדה או גנה וחשב כי זה נתקן מבלי כוונת אומן שטרח בחבורו ובהרכבתו ושם כל כלי מכליו לעומת התועלת היה לו להפלא מזה ולהיות דבר זר בעיניו ולחשוב אותו בתכלית הסכלות וימהר להכזיבו ולדחות מאמרו. וכיון שידחה המאמר ההוא בגלגל קטן ופחות ונבזה שנעשה בתחבולה קטנה לתקנת חלקה קטנה מהארץ איך יתיר לעצמו לחשוב במחשבה הזאת בגלגל הגדול הסובב את כל הארץ ואת כל אשר עליה מן הברואים בחכמה תקצרנה דיעות כל בשר ושכלי המדברים להשיג הויתה והוא מוכן לתועלת כל הארץ וכל אשר עליה ואיך יוכל לומר שיהיה מבלי כוונת מכוון ומחשבת חכם בעל יכולת.
ומן הידוע כי הדברים הנעשים מבלי כוונת מכוון לא ימצא בדבר מהן סימן לחכמה וליכולת והנה אם ישפך לאדם דיו פתאום על הנייר חלק אי אפשר שיצטייר ממנו עליו כתב מסודר ושיטות נקראות כמו שיהיה בקולמוס. ואלו הביא אדם לפנינו כתב מסודר ממה שאי אפשר להיות מבלתי אמצעות קולמוס ואמר כי שפך הדיו על הנייר ונעשית צורת הכתב עליו מעצמה היינו ממהרים להכזיבו אע"פ שאיננו נמלט מכוונת מכוין. וכיון שזה בעינינו דבר שאי אפשר להיות בצורות רשומות בהסכמת דעתינו איך יוכל לומר בדבר שמלאכתו יותר דקה ותקונו יותר רחוק ועמוק בעניינו עד אין תכלית מבלי כוונת מכוון וחכמת חכם ויכולת יכול. ולפיכך אמר החכם הזה הנה בית אחד שאנו רואים אותו בנוי ומסודר יורה שכלינו כי בחכמת חכם שכוון לבנותו נבנה. וכן החדרים המלאים מטמונים וחפצים יורונו כי בדעת ובכוונה נמצאו על התכונה אשר הם עליה.
כל שכן וכל שכן העולם ומלואו שיורנו על מציאות האלוה ית' שמו וזה מבואר ולפי הסדר אשר אנחנו בו בביאור הספר הזה שפירשנו כי חכמת האלהות נקראת חכמה וחכמת הלמודים נקראת תבונה וחכמת הטבע נקראת מוסר ודעת גם כן לפי שבה תלוי ידיעת אמתת הנמצאות השפלות נוכל לומר כי שלמה המלך ע"ה כוון בפסוקים האלה לומר כי החכמה האלהית היא היסוד והעקר מכל החכמות ולפיכך הוציאה בלשון בנין כלומר בה יהיה הבית בנוי כי היא התכלית והמכוון מן האדם וכל שאר החכמות הם הצעות לה ומדרגות לעלות אליה ובה נשלם בנין הבית.
וזה רצה באמרו <b>בחכמה יבנה בית.</b> ואמרו <b>ובתבונה יתבונן</b> אמר כי סביבת הגלגלים ומרחקם מן הארץ ועביים ושיעור כל כוכב וכוכב מהם ושיעור מרחקם זה מזה וזמן סביבת כל אחד מהם הן התנועה היומית והיא ההכרחית להם והן התנועה הטבעית או הרצונית וידיעת זמן עלייתם וירידתם ולקותם וחבורם ופירודם וידיעת שיעור הארץ כלומר שיעור קטנה ושיעור שטח כדוריתה ותשבורת גופה ומרחקה מכל גלגל וגלגל וכיוצא בהן מן המדות והשיעורים כל אלו והדומה להם והנמשך מהם יודע בחכמת הלמודים אשר קראה בספר הזה בינה ותבונה וזה רצה באמרו <b>ובתבונה יתכונן.</b>
ואמרו <b>ובדעת חדרים ימלאו כל הון יקר ונעים</b> בא לרמוז כי ידיעת הסבות הפועלות והנפעלות והתנועה והמניע והמתנועע והחומר והפועל והצורה והתכלית ובכלל ידיעת אמתת החומרים והצורות ומקריהם וטבעיהם נודע בחכמת הטבע אשר קראה בספר הזה דעת ומוסר. וזה כוון באמרו <b>ובדעת חדרים ימלאו כל הון יקר ונעים</b> בא לרמוז כי ידיעת הפועלות והנפעלות והתנועה והמניע כלומר עם הדעת והחכמה הטבעית ימלאו חדרי השכל מידיעת כל דבר יתאווהו השכל האנושי להשיג מידיעת טבע הנמצאות.
<h3>פסוק ה</h3>
אמר כי הגבורה לבדה במקום שאין שם חכמה לא תועיל ולא תציל כי טובה חכמה מגבורה. אמנם כשיזדמן שיתחברו באיש החכמה והגבורה אז תלך ענין הגבורה עם השלימות והוא מה שכוון באמרו <b>גבר חכם בעוז</b> כלומר כשיזדמן שימצא גבר שיהיה חכם ויהיה לו עוז בעבור שהוא <b>איש דעת</b> ר"ל חכם הוא <b>אמיץ כח</b> לא בגבורה בלבד.
ונתן הסבה בזה ואמר <b>כי בתחבולות תעשה לך מלחמה</b> כלומר מה תועיל הגבורה לבדה יהיה אדם גבור לרצונו אם לא תהיה לו מן החכמה שיעור שבה יוכל לעשות תחבולות לנצוח הנלחמים עמו לא יוכל עליהם בגבורתו כי המנהג הוא שבתחבולות תעשינה המלחמות. <b>ותשועה ברוב יועץ</b> ר"ל והתשועה תהיה כפי רוב העצה שיקבלו מיועץ חכם או מיועצים רבים ויתנהגו על פי העצה ההיא.
או יאמר <b>גבר חכם בעוז</b> כלומר האדם נראה בעיניו שהוא חכם בעבור היות לו עוז והענין שהוא יחשוב כי העוז יספיק לו מבלעדי החכמה. אמנם האמת והנכון הוא כי <b>איש דעת</b> הוא אשר <b>מאמץ כח.</b> ר"ל שהוא אמיץ כח. ובא <b>מאמץ</b> במקום אמיץ כמו והוא ממלא את כל גדותיו שעניינו מלא. או יהיה <b>מאמץ</b> כמשמעו ר"ל כי הדעת הוא מחזק הכח ונותן לו אומץ.
<b>כי בתחבולות</b> ר"ל כי אנו רואים שניצוח המלחמה תלוי בחכמה ולא בגבורה.
<h3>פסוק ז</h3>
אמר כי ה<b>אויל</b> לכסילותו לא ילמוד ה<b>חכמות</b> להיות החכמות <b>ראמות</b> ונשאות בעיניו ויחשוב כי לא יוכל שכלו להגיע אליהם וזה יקרה להם בעבור שלא ילמדו הצעות החכמה ולא ידעו הקדמותיה ומתוך שהחכמות רמות בעיניו לא יגיע אליהם. בשבתו <b>בשער</b> עם זקני ארץ וחכמיה <b>לא יפתח פיו</b> כי לא ידע מן החכמה שיעור שיוכל בעבורה לדבר מאודותיה עם החכמים.
<h3>פסוק ח</h3>
<b>מחשב להרע</b> ר"ל כי הכח שיש בו ובכל אדם להשיג המושכלות לא ישתמש בו בעניינים השכליים אמנם ישתמש בו בחדוש הרעות וההיזק לבני אדם והוא אמרו <b>מחשב להרע</b> ומתוך כך <b>יקראו</b> לו האנשים <b>בעל מזימות</b> כלומר בעל מרמות ועמקות רעות. והנה תמורת היותו חכם ושיקרא בפי האנשים חכם יקרא ערום להרע או חכם להרע על דרך חכמים המה להרע ולהיטיב לא ידעו.
ויש אומרים כי <b>ראמות</b> מן ראמות וגביש לא יזכר כלומר דברים נפלאים ונשגבים הם החכמות בעיני האויל יחשוב שלא יוכל להשיגם כאשר לא ישיג האדם לקנות האבנים היקרות ליוקרם ולחשיבותם.
ויש מפרשים שאמר <b>ראמות לאויל חכמות</b> היא עצה שנותן בעל הספר לאויל ואומר עצתי היא אל האויל שבעת שיהיו החכמות רמות בעיניו שלא ידעם ישתוק ולא יפתח פיו בשבתו בשער עם זקני ארץ כי אויל מחריש חכם יחשב.
ויש מפרשים <b>ראמות</b> מן ראמות וגביש לא יזכר כלומ' דברים נפלאים ונשגבים הם החכמות בעיני האויל יחשוב שלא יוכל להשיגם כאשר לא ישיג האדם לקנות האבנים היקרות ליקרם וחשיבותם.
<h3>פסוק ט</h3>
אמר לא תחשוב שהסכלות מן החכמה הוא דבר קטן רק <b>זמת</b> ה<b>אולת</b> כלומר חרפת הסכלות מן החכמה הוא <b>חטאת</b> גדול בעבור שהסכלות מן החכמה סבה להתרחק מה' ית' אשר הדבקות בו ית' הם החיים הנצחיים והסכלות גם כן יגרום להזיק לנפשו ולזולתו.
<b>ותועבת לאדם לץ</b> קרא לץ האדם ההמוני הבטל והמתרשל מקניין החכמה והוא מתעסק בשיחות בטלות ובספורי דברי הימים והמלכים וכיוצא בהם ואמר כי <b>תועבה</b> היא <b>לאדם</b> להיות <b>לץ</b> כי המכוון מן האדם הוא שישתדל בהשלמת נפשו. ובאה מלת <b>ותועבת</b> סמוך במקום מוכרת כמו ושבת לנשיא.
<h3>פסוק י</h3>
אמר אין ראוי לאדם להתרפות מקנות מן הממון הצריך וכן אין ראוי לו להתרפות מקניין החכמה ולקצר בעבודת ה' ית' שמו כי מי שהוא מתרפה ר"ל שהוא מתרשל מקניין ההון ומהשלמת נפשו בבוא צרה בעולם תחול עליו ויהיה כחו צר כי תקצר נפשו מדחות הנזק מעליו. וכן בבוא יום הצרה הגדולה והידועה אשר בו יפרד האדם מקרוביו וגואליו ורעיו ומכל מחמדי העולם אשר גדל עליהם והוא יום המות יהיה כחו צר והענין שלא יהיה עליו מלאך מליץ אחד מני אלף לאמר פדעהו מרדת שחת מצאתי כופר. מצאתי בו דבר שראוי שיכופר בו עונו. או כוון באמרו <b>התרפית ביום צרה</b> שלא יבהל האדם לקורות הזמן ויכין לו לב אמיץ לעמוד כנגדם ולא יתרפה בחול עליו הצרות ולכן אמר אם התרפית בחול עליך הצרות ולא זמנת לב אמיץ ולב בוטח באלהים לעמוד כנגדם יצר כוחך ולא תוכל בסוף הענין לעמוד כנגדם אחרי שבתחלת הענין התרפית כנגדם ומצאוך בלב רפה וחלש.
או יהיה הפסוק הזה דבק אל הפסוקים הבאים אחריו והוא אמרו <b>הצל לקוחים למות ומטים להרג אם תחשוך</b> ויהיה ענין הפסוק כן. אם התרפית ועמדת מנגד וישבת בין המשפתים לשמוע שריקות עדרים ביום צרה ר"ל בחול הצרה על אחרים ולא מהרת להושיעם צר כוחך כלומר בבוא גם עליך צרה וצוקה יהיה כוחך צר והענין שהאנשים יעמדו מנגד ולא יושיעוך כאשר עמדת אתה מנגד בבוא עליהם צרה וצוקה ולא הושעתם ומתוך שלא תמצא עוזר ועצה בצרתך יהיה כוחך צר כי לא יספיק כוחך להושיעך מצרתך ולכן העצה הנכונה שלא להתרפות בחול צרה על האנשים. ולכן סמך אל זה –
<h3>פסוק יא</h3>
<b>הצל לקוחים למות ומטים להרג אם תחשוך</b> כלומר ראוי לאדם להציל מן המות האנשים הלקוחים למות על לא חמס בכפם כי אין להאמין ששלמה ע"ה בא בפסוק הזה לחלוק על מה שכתב וצוה ושנה ושלש להכרית הרשעים באמרו ובאבוד רשעים רנה והדומה לו. רק בא לומר שראוי להציל הלקוחים למות על לא חמס בכפיהם. <b>ומטים להרג אם תחשוך</b> כלומר האנשים שהם מטים והוא לשון רבים מן וצדיק מט לפני רשע והענין שהם נכנעים ואסורים ולקוחים להרג תחשוך אותם. ומלת <b>אם</b> במקום הזה לאמת הדבר כמו אם רחץ ה'. אם כסף. כלומר אותם שהם מטים ליהרג תחשוך אותם מן המות.
<b>כי תאמר הן לא ידענו זה</b> ר"ל אם יעלה בלבך לומר מה לי ולצרה זו להציל ממות האיש הלזה שלא ידעתיו מעולם ולא ידעתי אם הוא ראוי אל זה ומה תועלת אקוה מזה המעשה. <b>הלא תוכן לבות הוא יבין</b> כלומ' הבורא ית' שהוא תוכן לבות כלומ' סופר וחושב הלבבות ויודע תעלומות לב הוא יבין כלומ' הוא יראה פעולתך ומשקיף על נסתריך ונגליך והוא ית' שהוא <b>נוצר נפשך</b> כלומר שומר נפשך מכל רע הוא ידע ולא הפסדת פעולתך כי הוא ית' גלויה לפניו פעולתך וישיב לך ולכל אדם כפעלו וכמו שאתה תסבב הצלת האיש הלקוח למות כן הוא ית' יצילך מן המות.
או יאמר <b>הצל</b> האנשים <b>הלקוחים למות והמטים להרג תחשוך</b> אותם מן ההרג כי אם תוכל להצילם ותעלים עיניך מהצלתם ולא תצילם ותנצל לפני בני אדם ותאמר שאם היית יודע הדבר היית מצילם אמנם <b>לא ידענו זה</b> כלומר לא הרגשנו בזה הדבר ולכן לא השתדלנו בהצלתם ותוכל להתעלם בדבריך מבני אדם לא תוכל להתעלם מה' ית' והוא אמרו <b>הלא תוכן לבות הוא יבין</b> כלומר אתה המתנצל ידוע יהיה לך כי מי שהוא ברא וסדר לבות בני אדם ויש לו מספר ותוכן הלבבות והכל גלוי לפניו הוא ידע מצפון לבך. ומי שהוא <b>נוצר נפשך</b> ושומר אותה מכל רע <b>הוא ידע</b> את הדבר את הדבר שאתם מתנצל בו אם הוא אמת והוא היודע אם ידעת והרגשת באיש שהיה לקוח למות והתעלמת ממנו. או אם היה אמת שלא הרגשת בדבר ואם אמת שהרגשת בדבר והתעלמת הוא ית' <b>ישיב לך כפעלך.</b>
<h3>פסוק יג</h3>
אמר ראוי לו לאדם שכמו שיאכל בחכו המזונות המתוקים והערבים כ<b>דבש</b> וה<b>נופת</b> והדומה להם מאכילת המשמנים ושתיית הממתקים וכמו שיהנה באכילתן ויערבו לחכו וישמח בהם על הדרך ההוא תהיה דרישת החכמה וידיעתה עריבה ומתוקה לנפשו כי כמו שהמזונות הערבים והחשובים הם מזון הגוף כן החכמה והידיעה הם מזון הנפש המשכלת והוא אמרו <b>אכול בני דבש כי טוב ונופת מתוק על חכך כן דעה חכמה לנפשך</b> כלומר אכול ממתקים ותמצא לגופך המזון הנאות לו להעמדת בריאותו.
<h3>פסוק יד</h3>
וכמו שתמציא לגופך המזון הניאות לו כן תמציא לנפשך המשכלת המזון הניאות לה. ופירש בפסוק הזה מהו המזון המיוחד לה ואמר שהוא החכמה והוא אמרו <b>כן דעה חכמה לנפשך</b> כלומר לצורך מזון נפשך.
ואמר אחרי כן <b>אם מצאת</b> כלומר אם השגת מן החכמה כאשר הוא המכוון ממך <b>ויש אחרית</b> והשארות ותקוה לנפשות הצדיקים כמו שאמר <b>ותקותך לא תכרת.</b> וכבר בארנו למעלה כי שלמה ע"ה לא ספק בהשארות הנפש רק דבר כלשון בני אדם דרך הרחבה ואמר אתה לא תפסיד בקנין החכמה כלום כי אם הוא כמו שכל העולם מאמין וגלוי לכל בעל שכל שיש השארות ונצחות לנפשות הצדיקים אתה הרווחת עולם הנשמות. ואפילו לדברי המקצרים והחטאים בנפשותם ימחה זכרם האומרים שאין לנפש השארות אחר המות אתה לא הפסדת דבר כי אפילו בעולם הזה יש יתרון לחכמה מן הסכלות כיתרון האור מן החושך כי החכם עיניו בראשו והכסיל בחשך הולך. ורצה שלמה להראות יפעת החכמה ומעלתה שהיא לדברי הכל מעלה בין לדעת אנשי החכמה יקנה בה עולם הנשמות ולדעת הכופרים לא הפסיד מאומה כי הרויח בה לפחות העולם הזה.
או יהיה אמרו <b>אם מצאת ויש אחרית</b> בענין זה כלומר אם השגת מן החכמה ובאת עד אחריתה כלומר שהגעת עד תכליתה <b>תקותך לא תכרת.</b> רוצה לומר שהתקוה שהיתה לך מהשארות נפשך לא תכרת רק תצא תקותך אל הפועל. או קרא הנפש המשכלת תקוה ואמר עם השגתך החכמה ובואך עד תכליתה תגיע אל המעלה הגדולה שתהיה נפשך צרורה בצרור החיים עם נפשות הצדיקים ולא תכרת מאותו הצרור כנפש הרשע שהיא נכרתת מצרור החיים ונגרשת מעולמה.
ואחרי שיעץ הבן לעזוב רשעו ולעסוק בחכמה באמרו <b>אכול בני דבש כי טוב כן דעה חכמה לנפשך</b> אמר אם לא השגת לדעת החכמה לצורך נפשך ונשארת ברשעך <b>אל תארוב</b> אתה ה<b>רשע לנוה</b> איש <b>צדיק</b> ו<b>אל תשדד רבצו כי</b> אם <b>שבע יפול צדיק וקם</b> הוא יקום אמנם הרשעים שאתה מכללם <b>יכשלו ברעה</b> אחת ואם לא תהיה מכת המזיקים לאחרים <b>בנפול אויבך אל תשמח</b> על ידי אחרים <b>ובכשלו אל יגל לבך.</b>
<h3>פסוק טו</h3>
אמר אל האיש הרשע <b>אל תארוב</b> אתה ה<b>רשע לנוה</b> ה<b>צדיק</b> כדי להזיק לו <b>ולא תשדד רבצו</b> כלומר ולא תגזול ביתו ונכסי ביתו שהוא המרבץ שלו כי לא תוכל לו והוא אמרו <b>כי שבע יפול צדיק וקם</b> כלומר לא תוכל להשמידו כפי מחשבתך כי הצדיקים אע"פ שלפעמים תחול עליהם צרה מצרות הזמן לא יקרה להם כמקרה הרשעים שהם כחול עליהם צרה אחת יכרתו לגמרי רק הבורא ית' הוא מייסר אותם כפי קצורם מעט מעט כאשר ייסר איש את בנו ולא יעשה עמהם כלה והוא אמרו שבע יפול צדיק וקם כלו' אפי' אם שבעה פעמים יפול הצדיק הוא יקום וינצל אמנם ה<b>רשעים</b> הם <b>יכשלו ברעה</b> אחת. ואפשר שכוון באמרו כי שבע יפול צדיק וקם אל שבעה כוכבי לכת ואמר כי הצדיק אפי' אם יורו קצת משבעה כוכבי לכת או כל שבעה כוכבי לכת אשר במערכת מולדתו על הנפילה מן הגוף או מן הממון הוא ינצל לפי שנפשו היא למעלה מן הזמן ואפי' אם השבעה כוכבי לכת יורו על נפילתו הוא יקום כי ה' ית' אשר דבק בו יסבב הצלתו. אמנם ה<b>רשעים</b> הם <b>יכשלו ברעה</b> המעותדת להם כפי חטאם. ואפשר שקרא היצר הרע רשע וקרא הכח השכלי צדיק. ואמ' אל תארוב אתה היצר הרע להכרית את הצדיק ולגרום אבודו כי הכח השכלי ואם יפול ממעלתו ויקצר בעבודת בוראו אחרי שובו ינחם ואחרי הודעו יספוק על ירך ויבוש מחטאת נעוריו ואפי' אם ירבה קצורו סוף סוף הרשות נתונה בידו וביכלתו לשוב אל אלהיו ויהיה לו תקומה. אמנם הרשעים והם הכחות הגופניות הם לא יהיה להם תקומה רק יאבדו באבדן הגוף.
גם אפשר כי אמרו <b>שבע יפול צדיק וקם</b> רמז אל שבע החכמות הלמודיות שהם נקראות זרות ונכריות ושוחות עמוקות ואמר כי האיש השלם אם יפול בהם ויעמיק מחשבתו בהם סופו שיקום כי יכיר בשכלו כי הם הצעות אל הטבעיות והאלהיות ויעלה מהם אל הטבעיות והאלהיות ולא יכלה זמנו בהם אמנם הפחותים יכשלו ברעה אחת כלו' יכלו בחכמה אחת כל ימיהם ולא יעלו ממנה אל החכמות האמתיות.
<h3>פסוק יז</h3>
אמר כי בראותך <b>אויבך נופל</b> ממעלתו <b>אל תשמח</b> כי לא תדע מה ילד יום. <b>ובכשלו</b> בא בחסרון הה"א ומשפטו ובהכשלו והזהיר בפסוק הזה שלא ישמח האדם בנפילת אויבו מפני שהיא מן המדות המגונות. כי על דרך החכמה ודרך מצות התורה צריך האדם להיות עובר על פשע. ועוד איך ישמח האדם על מפלת אויבו ואיך יתגאה בו ולא הפילו הוא וכמו שנפל אויבו בסבת סכלותו או בסבת חטאו לאלהיו כן יוכל לנפול הוא ואין זה מדרך החכמה לשמוח על דבר זה.
ואמר אחר זה <b>פן יראה ה' ורע בעיניו והשיב מעליו אפו</b> יראה שמלת <b>פן</b> במקום הזה היא במקום אולי כמו ועתה פן ישלח ידו ולקח גם מעץ החיים שענינו אולי. ואמר החכם הזה <b>בנפול אויבך אל תשמח ובכשלו אל יגל לבך</b> כי זה אשר הוא אויבך ואתה שונא אותו בעבור שחטא לך והזיקך בדיבור או במעשה אולי יבוא זמן ש<b>יראה</b> את <b>ה'</b> כלומר שישוב מחטאותיו ויכיר את בוראו וישיג להכיר את מעלת אלהיו וגם יראה מה ש<b>רע בעיניו</b> ר"ל ישיג להכיר מה שהוא רע בעיני ה' ית' והענין שאולי עדיין יבוא זמן שיכיר בוראו ויכיר ויתבונן הדברים שהם רעים בעיני ה' ית' ויתרחק מהם ומתוך כך הוא ישתדל שהאף והחימה שהביא עליו בסכלותו הן אף ה' ית' הן אף האנשים שחטא להם ישיבנו מעליו כלו' שהוא ישתדל לתקן כל מעוות הן מה שחטא והמרה עיני כבוד ה' ית' והן שירצה ויפייס עשוקיו כדי שישוב אף ה' ית' ואף אויביו מעליו ואתה שאתה מכלל אויביו תהיה מן המרוצים. וי"מ <b>פן יראה ה' ורע בעיניו</b> כלו' פן יראה ה' ית' זה שאתה שמח בנפילת חבירך וירע בעיניו זה הדבר ומתוך ראותו ית' זה שאתה שמח במפלת חבירך ישיב אפו מעל אויביך וישם לו שלום וזה הפי' רחוק מן האמת כי איך יאמר לא תשמח בנפילת אויבך פן יראה ה' וזהו דבר ברור ואמתי שה' ית' רואה כל ואין לומר עליו ית' פן יראה ה'. ועוד יאמר שהשם ית' ישיב אפו מעל אדם בעבור ראותו ית' אויבו שישמח מן הדבר ההוא והוא דבר רחוק מהשכל כי אם ה' ית' יקצוף על אדם בעבור חטאו והוא ראוי לעונש אפי' אם ישמח כל העולם מזה לא ישיב ה' ית' מעליו אפו כי הוא ית' יעשה מה שתגזור חכמתו וכיוצא בזה אין לומ' בחוק הבורא ית' רק בחוק האנשים שוכני בתי חומר אשר בעפר יסודם.
וזה הפסוק דבק לפסוק שלפניו שאמ' ורשעים יכשלו ברעה. ואמר לא די שלא תזיק אלא שלא תשמח אם יזיקו אחרים או אמר הרשעים כשיכשלו ברעה שתמצאם <b>אל יגל לבך פן יראה ה' ורע בעיניו</b> ו<b>אל תתחר במרעים ואל תקנא ברשעים כי לא תהיה אחרית לרע</b> רק <b>ירא ה' בני ומלך ועם שונים אל תתערב</b> לשמוח בהכשלם וברעתם.
<h3>פסוק יט</h3>
אמר אין ראוי לאדם ש<b>יתחר במרעים</b> ולהיות כמרעים ו<b>לא יקנא</b> בטובת ה<b>רשעים</b> והוא מה שיראה מעניינים שיצליחו לפעמים בעולם הזה כי אע"פ שיצליחו זמן ידוע סוף סוף לא יהיה להם אחרית טוב רק <b>נר רשעים</b> והוא אור עשרם וגדולתם והצלחתם <b>ידעך</b> ויכבה והוא דומה לאמרו איש בער לא ידע וכסיל לא יבין את זאת בפרוח רשעים וגו'.
ורמז גם כן באמרו <b>כי לא תהיה אחרית לרע</b> שנפש הרשע תהיה נכרתת ונענשת כפי חטאה ולא תהיה צרורה בצרור החיים כנפש הצדיקים ולפיכך אמר בהם <b>ונר רשעים ידעך</b> כלומר נר אלהים אשר היא נשמת האדם והוא הנר שרמזו רז"ל באמרם ונר דלוק מונח לו על ראשו וצופה ומביט מסוף כל העולם ועד סופו שהושם בו כדי שיהיה חופש האדם בו כל חדרי בטני התורה.
<b>ידעך</b> כלומר יכבה ולא יצא אל הפועל רק הכח הנמצא בו נמצא לבטלה והענין שנפש הצדיק תהיה מאירה ומזהירה כזוהר הרקיע וככוכבים לעולם ועד ותהיה מתענגת במה שהשיגה אמנם נפש הרשעים תהיה בחושך ואפילה נדונת כפי חטאה.
<h3>פסוק כא</h3>
אמר ראוי הוא לאדם ש<b>יירא</b> מ<b>ה'</b> ית' שהוא מלך מלכי המלכים הקב"ה וגם הוא ראוי שיירא מ<b>מלך</b> ואע"פ שהוא מלך בשר ודם. <b>ועם שונים</b> ר"ל ועם אותם שהם משנים ועושים חלוף מצות ה' ית' ומצות מלך זמנם <b>אל תתערב</b> כלומר לא יהיה לך רגילות עמהם. גם אפשר שמלת שונים רצה בה שוטים והוא דומה ללשון לעז ור"ל עם הכסילים שלא יראו ה' ית' ולא ייראו מלכם לא תתערב עמהם.
ונתן הסבה בזה ואמר כי <b>פתאום יקום אידם</b> כלומר הסבה שאני מצוך לירא מה' ית' ומן המלך היא כי פתאום יקום אידם כלו' האיד והעונש שיגזור ה' ית' והמלך על האיש הממרה רצונם האיד ההוא יקום פתאום לשעתו. ואם תאמר אין ענשם גדול וחמור <b>פיד שניהם מי יודע</b> כלומר הפיד והצער שישלחו שניהם ה' ית' והמלך על הממרים רצונם מי יודע העונש ההוא וריבויו. ואמר <b>מי יודע</b> להפליג הענין כלומר מי הוא זה שיוכל לשער ריבוי העונש ההוא.
או יהיה אמרו כי <b>פתאום יקום אידם ופיד שניהם מי יודע</b> בענין זה ואמר הסבה שאני מזהירך שלא תתערב עם השונים והם המשנים דברי ה' ית' והמלך הוא שהשונים פתאום יקום אידם והענין שה' ית' והמלך יענישום בעבור המרותם רצונם ויש לאל ידם להענישם בכל עת שירצו. ולכן אמר כי פתאום יקום אידם והכינוי במלת <b>אידם</b> ישוב אל השונים. ו<b>פיד שניהם מי יודע</b> ר"ל והפיד שיגיע אליהם בעבור היותם שונים ר"ל כסילים או משנים מצות ה' ית' והמלך מי יודע אותו.
ויש מפרשים <b>ועם שונים</b> כמו ושונה בדבר כלומר ועם אותם שהם הולכי רכיל מגלה סוד ואומרים שנית הדבר ששומעים מאחרים <b>אל תתערב.</b> ואפשר שקרא הכח השכלי מכחות הנפש <b>מלך</b> שהוא הראוי והמכוון שימלוך על שאר כחות הנפש לא המלך זקן וכסיל אשר לא ידע להזהר עוד. ואמר שראוי לאדם שיירא מה' ית' וגם יירא מהשכל האלהי אשר צוהו ה' ית' להמליכו באמרו והוא ימשול בך. וקרא הכחות הגופניות כולם <b>שונים</b> כי בחשך באו ובחשך ילכו. ואמר שלא ישליטם האדם עליו כי הם זרים ונכריים מעצמות האדם ואין להם השארות והוא אמרו <b>כי פתאום יקום אידם.</b>
ובאמרו <b>ופיד שניהם מי יודע</b> רמז אל הנפש הצומחת והנפש המרגשת ואמר מי יודע הפיד שיגיע לשניהם והוא הכליון שיחול עליהם בעת המות ולא יהיה השארות רק אל החלק השכלי אם ילוה אליו עזר אלהי.
<h3>פסוק כג</h3>
<b>גם אלה</b> ר"ל גם אלה המשלים נמצאו לחכמים אחרים וחוברו עם המשלים שחבר שלמה ע"ה והם י"ב פסוקים עד גם אלה משלי שלמה. ואמרו גם אלה משלי שלמה יורה כי אלו הי"ב פסוקים אינם ממשלי שלמה.
ויש מפרשים <b>גם אלה לחכמים</b> כלו' גם אלו המשלים אני שלמה אומר אותם לחכמים והם שופטי הארץ שבעת המשפט לא <b>יכירו פנים במשפט</b> והטעם שלא יחלקו כבוד לאיש על איש בעמדם למשפט או לשאת פני אדם נכבד או רשע ולהטות משפט בעבורם. ותהיה מלת <b>הכר</b> מקור כלומר להכר פנים בדבר המשפט איננו דבר טוב כי השופט ראוי לו שיהיה כנכרי ומתנכר כאלו לא יכיר אחד מבעלי הריב כי מדרך העולם שיחלוק האדם כבוד למי שיכיר.
<h3>פסוק כד</h3>
וסמך אל זה ואמר <b>אומר לרשע צדיק אתה</b> כלומר מי שהוא מטה הדין עד שהוא אומר בעת הפסק דין אל הרשע צדיק אתה יקללו אותו ה<b>עמים</b> ו<b>יזעמו</b> עליו <b>לאומים</b> כלומר מטבע העולם שבני אדם יספרו בגנותו ויבזוהו ויקללוהו בסתר אם לא יוכלו על זה בגלוי. או יהיה אמרו <b>יקבוהו עמים יזעמוהו לאומים</b> קללה שמקלל אותו המחבר ואומר <b>אומר לרשע צדיק אתה</b> יהי רצון ש<b>יקבוהו</b> בחרבם או בחצי קשתם <b>עמים</b> ויהיה <b>יקבוהו</b> מן ויקוב חור בדלתו ועניינו יעשו בו נקב מפולש ויזעמו עליו לאומים שילכו אליו בזעם העמים להשמידו מתחת שמי ה'.
אמנם הדיינים הצדיקים אשר לא יכירו פנים במשפט רק יוכיחו הרשעים על רשעם <b>ינעם</b> להם כלומר יהיה נועם ה' עליהם <b>ועליהם תבא ברכת טוב</b> ר"ל ברכה של טובה או ברכת איש טוב שהברכה של אדם צדיק תחול ויהיה שם תוספת טובה ולולי שהתורה אסרה זה היינו אומרי' כי <b>הכר פנים</b> הוא צווי. ועניינו עשה שתכיר פנים במשפט איש שלא יהיה טוב. וסמך לו <b>אומר לרשע צדיק אתה</b> כלומר הדיין שהוא מזכה בדין האיש הרשע אעפ"י שבאותו הענין הוא צדיק <b>יקבוהו עמים יזעמוהו לאומים.</b> אמנם אעפ"י שאין לצדקו ראוי להוכיחו ולפיכך סמך אליו <b>ולמוכיחים ינעם.</b>
ואפשר שרמז בפסוקים האלה שלא ישא האדם פני המלך זקן וכסיל ולא יחלוק לו כבוד בעבור שכל כחות הגוף סרים אל משמעתו ולא יכבד אותו בעבור היותו בן האהובה רק ראוי שיכיר את בן השנואה לתת לו פי שנים כי לו משפט הבכורה. וקרא המלך זקן וכסיל <b>רשע</b> ואומר <b>אומר לרשע צדיק אתה</b> כלומר מי שיאמר לזה המלך זקן וכסיל כי הדרך הרע אשר בחר הוא דרך צדק וישרות יקבוהו עמים ויזעמו עליו לאומים. אמנם המוכיחים אותו ומסירים אותו מדרכי הרע יהי נועם ה' עליהם <b>ועליהם תבוא ברכת טוב.</b>
ואפשר שיהיה ענין הפסוק <b>ולמוכיחים</b> הרשעים יהיה נועם ה' עליהם <b>ועליהם תבוא ברכת טוב</b> ותחול עליהם הברכות שיברכו האנשים בעבור היותם מוכיחים אותם. כי השפתים שישיבו דברים נכוחים ויוכיחו כל הולך בדרך לא טוב ראוי שישק אותם האדם ולכן סמך אל זה <b>שפתים ישק וגו'.</b>
<h3>פסוק כו</h3>
אמר כי האיש שאינו נבהל להשיב רק יחשוב על הדבר ובעת שישאלוהו לא יפתח פיו מיד להשיב רק שפתיו סגורות ונושקות זו את זו חוברות אחת לאחת והוא משל אל השתיקה האיש שהוא על זאת התכונה בעת שישיב ישיב לשואליו <b>דברים נכוחים.</b> והטעם כי בעבור ששתק ולא היה נבהל להשיב הוא <b>ישיב דברים</b> אמיתיים ו<b>נכוחים.</b>
או יאמר <b>שפתים ישק</b> כלומר מי הם השפתים הראויות שינשוק אותם האדם הם השפתים של איש שהוא יודע להשיב לשואליו דברים נכוחים. או יאמר האיש שהוא משיב דברים נכוחים הוא נושא חן בעיני השומעים ונראה להם כאילו נשק שפתותיהם כל כך תערב להם תשובתו. או יהיה <b>ישק</b> מן על פיך ישק כל עמי שתרגומו ועל מימרך יתזן כל עמי כלומר צריך לזיין ולזרז שפתיו מי שרוצה להשיב דברים נכוחים והענין שהוא צריך אל שמירה רבה שלא יחטא בשפתיו ורמז שלא ישליט האדם שפתיו על איזה דבור שיזדמן רק צריך זריזות כדי שישיב דברים נכוחים.
ואמר אחרי כן מזרז האדם במה שיש לו לעשות בעולמו מענייני מחייתו <b>הכן בחוץ</b> וכו'.
<h3>פסוק כז</h3>
אמר כי הראוי לאדם בתחלת עניינו שיכין המלאכה אשר לו חוץ לעיר והיא עבודת האדמה לפי שהוא הדבר ההכרחי למחייתו כי במעשה ההוא ישבע לחם ולא ישתדל בתחלת עניינו לבנות בית לשבתו לפי שבנין הבית היא הוצאה גדולה ונויי הבית החדש ויופיו אינם הכרחיים ולפיכך אמר בתחלת ענייניך הכן מלאכתך אשר לך חוץ לעיר והיא עבודת האדמה. <b>ועתדה בשדה לך</b> ר"ל וזמנה והכינה נגזר מן העתידים עורר לויתן. להיות היהודים עתידים. כמלך עתיד לכידור. והכנוי במלת <b>ועתדה</b> שב אל המלאכה ועניינו וזמן מלאכתך בשדה שהוא שלך. או יהיה ביאור <b>לך</b> בעבורך ולצורך מחייתך.
<b>אחר ובנית ביתך</b> נגזר מן ולא אחר הנער שעניינו העכוב כלומר התעכב ותבנה ביתך. או התעכב לבנות ביתך. או יהיה עניינו ואחר זה תבנה ביתך.
ואפשר שכיון באמרו <b>הכן בחוץ מלאכתך</b> שישתדל האדם תחלה על השלימות הראשון והוא שלימות הגוף הראוי להקדים אותו לשלמות הנפש וקרא אותו חוץ בעבור שזה השלמות איננו לדבר הוא לו עצמו רק הוא לנכרים ולזרים מעצמותו. ואמרו <b>ועתדה בשדה לך</b> כוון בו אל שלימות המדות אשר לנפש. ובאמרו <b>אחר בנית ביתך</b> כוון אל השלמות האחרון והוא אשר יהיה באחרונה ולא יגיע אליו האדם רק אחר שלמות המדות ותקונם.
גם נוכל לומר שאמרו <b>הכן בחוץ מלאכתך</b> כלומר שיתעסק תחלה בלמודיות וקרא הלמודיות כן מפני שהן הכנות והצעות בלבד על הדרך שאמרו רז"ל עדיין בן זומא מבחוץ בהתעסקו בלמודיות. ואמר <b>מלאכתך</b> מפני שהן נמצאות בנפש האדם בלבד כי אין לנקודה ולקוים הנזכרים במלאכת השיעור מציאות חוץ לנפש ולא לדברים הנזכרים במלאכת ההגיון אבל הטבעיות הם נמצאות בכל המעשים ולפיכך המשילם בשדה באמרו <b>ועתדה בשדה לך</b> וכשיחרוש אותו האדם והוא שידרוש אותם כראוי יוציא תבואה עם שאר מיני עשבים ואחר כך כן יבנה ביתו כי שם תעמוד נפשו ולפיכך אמר <b>ובנית</b> ביתך ולא אמר כן על השדה כי הוא עושה הבית לא השדה ואל זה רמז גם כן באמרו לעבדה ולשמרה כי העבודה היא בטבעיות והשמירה היא באלוהיות כי הם שמירת הכל כדרך הבית שהכל נשמר בו. וכשם שתכלית הבית הוא להגן מקור ומחום ומרוח וממטר ולשבת שם ולנוח כן תכלית החכמה היא להגן מכל ההפכים ולהתלונן בצלה לעד או רצה באומר הכן בחוץ מלאכתך שיעיין ויבחן במדות שאר בני אדם והוא הכנת מלאכתך ואחר כן יצמיח מדותיו והם השדה ואחר זה ראוי לבנות הבית והוא קניין החכמה.
ואחרי שזירז אותו להכין בחוץ מלאכתו ולהכין השדה לקראת העבודה ולבנות ביתו אמר <b>אל תהי עד חנם ברעך</b> כלומר השתדל בעבודת אדמתך לצורך מחייתך ולא תהיה עד חנם ברעך ואפי' אם הזיקך האיש ההוא <b>אל תאמר כאשר עשה לי כן אעשה לו אשיב לאיש כפעלו.</b>
<h3>פסוק כח</h3>
<b>והפתית</b> מענין פתות אותה פתים ועניינם השבר והחיתוך והבצוע. ומלת <b>והפתית</b> מורכבת מבניין הפעיל ומהבניין הדגוש כי על דרך בניין הפעיל היה לו לומר והפיתות על משקל ואתה הסיבות את לבם ועל דרך הבניין הדגוש היה לו לומר פתית על משקל צוית כל משבריך ענית סלה. והנה והפיתית הוא מורכב משני הבניינים יחד.
ואמר <b>אל תהי עד חנם ברעך</b> כי אם תעשה זה תפתת אותו ותשברנו בלשונך כלומר לא יקל זה המעשה בעיניך כי אתה בזה המעשה תשבר אותו.
גם יתכן להיות שישתמשו העברים בפתיתה בענין השחיטה כמו שישתמשו בו הערב בענין השחיטה שלא חתך את הסימנים. ועל הדרך הזה יתכן שנפרש <b>והפתית בשפתיך</b> תהרגנו בשפתיך ודמה פעולת עד שקר כאשר יעיד על אחד לפעולת השוחט בשחיטה שימתינו מבלי שיחתוך הסימנים כלומר אתה בהעידך עליו עדות שקר תהרגנו מבלי חתוך הסימנים אך בלשון בלבד ואפי' אם חטא לך האיש ההוא לשעבר <b>אל תאמר כאשר עשה לי כן אעשה</b> להזיקו בלשוני ו<b>אשיב לאיש כפעלו.</b>
או יהיה <b>והפתית</b> מן וכי יפתה איש נערה בתולה ועניינו ואם פתית. ואמר אל תהי עד חנם להעיד עדות שקר ברעך לבקשת אדם אחר ואע"פ שאתה פתית כבר האדם ההוא שאתה עושה זה לבקשתו ונפתה לדבריך והעיד עדות שקר לבקשתך ולכן סמך לו <b>אל תאמר כאשר עשה לי כן אעשה לו</b> כלומר <b>כאשר עשה לי</b> אותו שאני מעיד עדות שקר עליו לבקשתו שהעיד עדות שקר לבקשתי <b>כן אעשה לו</b> גם אני להעיד עדות שקר לבקשתו ואשיב לו כפעלו.
ואחרי אשר זרז האנשים להכין בחוץ מלאכתם ולעבוד אדמתם ושלא יהיו עדי חמס ברעיהם הזכיר גנות אנשי העצלה ואמר <b>על שדה איש עצל עברתי וגו' והנה עלה כולו קמשונים ואחזה אנכי אשית לבי.</b> ועצתי היא <b>מעט שינות</b> ובכן יפרד העניות ממך.
<h3>פסוק ל</h3>
אמר החכם הזה לזרז האנשים ולקרבם אל מדת החריצות והזריזות ולרחקם ממדת העצלות שהוא <b>עבר על שדה איש עצל</b> כלומר שהוא עבר מדרך השדה של איש העצל. וגם עבר מדרך ה<b>כרם</b> של <b>אדם חסר לב</b> וראה <b>והנה עלה</b> השדה והכרם כל אחד מהם <b>קמשונים</b> וזהו דרך השדה שלא יעבד ולא יזרע שהוא יעלה קוץ ודרדר וכן דרך הכרם שלא יזמר ולא יעדר לעלות שמיר ושית. וראה גם כן שה<b>גדר</b> מה<b>אבנים</b> שעושים האנשים לשדות ולכרמים שלא יהיו למשלח שור ולמרמס שה <b>נהרסה.</b>
ואמר החכם כי הוא ראה זה הדבר בעברו עליהם וכאלו אמר לא הרגשתי בעניינים עד שראיתי כך וכך ואמר כן דרך משל כי אם יעמוד האדם בחדרי חדרים עובר שכלו ורואה בעין לבו אשר יקרה לשדות האנשים העצלים ולכרמי האנשים חסרי הלבב. ואפשר כי בעבור שהזכיר השדה והכרם שעל השדה אמר <b>והנה עלה כולו קמשונים כסו פניו חרולים</b> ולא הזכיר בו גדר לפי שמדרך השדות שאין להם גדר אבנים לפי שהם רחוקים מן היישוב ואין ההיזק מצוי בהם. וגם שבעבור גודל השדה יתייאש האדם מעשות להם גדר אבנים כי לא יספיק עשרו אל זה.
ואומר על הכרם <b>וגדר אבניו נהרסה</b> כי מדרך העולם לעשות גדר אבנים לכרמים בעבור שהם קרובים לעיר וקרובים להיזק בעבור זה ודרך האנשים ליטע בהם עץ כל פרי וחמלת אדם על ממונו כחמלתו על גופו ויוכל האדם לעשות גדר אבנים לכרמו מפני שהכרם הוא קטן בערך אל השדה.
<h3>פסוק לב</h3>
<b>ואחזה אנכי אשית לבי.</b> אמר החכם כי ראה מה שקרה לעצל ולחסר לב בעבור עצלותם וסכלותם ונתן אל לבו לבלתי הדמות אל מעשיהם ולקח מוסר לנפשו בהפסד זולתו.
<h3>פסוק לג</h3>
ואמר <b>מעט שינות מעט תנומות מעט חבוק ידים לשכב</b> כלומר לקחתי מוסר ממה שראיתי שקרה לעצל ולכסיל בעבור שהם מפסידים השעות זו אחר זו שעה אחת בשינה שעה אחת בתנומה ושעה אחת בחיבוק ידים לשכב ומתוך כך הזמן חולף והולך לו.
<h3>פסוק לד</h3>
<b>ובא מתהלך רישך</b> ר"ל אני רואה שאם תתנהג אתה כמעשה העצל והחסר לב ותפסיד זמנך חלק בשינה וחלק אחר בתנומה וחלק אחר בחבוק ידים לשכב יבא עניותך קל ברגליו וגם ימהר ויחיש אליך החסרון כמהירות לכת האיש רוכב הסוס שירוץ עם הרומח בידו והמגן בכתפו.
גם נוכל לומר כי אמרו <b>מעט שינות מעט תנומות מעט חבוק ידים</b> אינו ספור שיספר החכם מעשה העצל והכסיל רק היא עצה שנותן החכם לבני אדם ואומר אין ראוי לאדם שיעשה כמעשה הכסיל והעצל שהם נשקעים בשינה ושינתם חזקה וגדולה רק הראוי לבני אדם הוא שיישן מעט הוא שינת הלילה וינום מעט והיא שינת היום ומעט חבוק ידים לשכב והוא מעמד המנוחה בלא שינה והענין שתהיה השינה והתנומה והמנוחה מעוטה וההשתדלות והעסק רב ובהיות הנהגת האדם על זה הענין אם הוא עני עניותו יפרד ממנו וילך לו מהרה ומחסורו גם כן יפרד וילך לו. ויהיה ענין <b>ובא</b> מענין ובא השמש וטהר.
ואפשר שקרא שלמה <b>עצל</b> ו<b>חסר לב</b> האיש המתרשל בהשלמת נפשו והמקצר לפרוע חובות ה' עליו וקרא <b>שדה</b> הנהגת האיש בכל פעולותיו עם שאר בני אדם והנהגת גופו וקרא <b>כרם</b> הנפש ואמר כי הוא כוון לחקור ולדרוש ולראות הנהגת המקצרים וחסרי לב בכל ענייניהם הן מהנהגת גופם והן מהנהגת נפשם וראה הנהגת גופם וכל אודות עסקיהם הולך על סדר בלתי נאות והוא מה שספר בעבורם שראה שדה העצל והנה כולו קמשונים וכסו פניו חרולים אשר הנמשל ממנו הוא שראה תכונותיו ופעולותיו תכונות ופעולות נשחתות ומדותיהם מדות מגונות והמשיל הגנות והחסרון והפחיתות אשר הרגיש בפעולותיהם ובמדותיהם אל הקוצים ואל החרולים כי כמו שהקוצים והחרולים הם סבת השחתת הכרם והשדה כן פחיתות המדות הם סבה להשחתת בניין גוף האדם ולהשחתת נפשו המשכלת שהם כרם ה' צבאות נטע שעשועיו ומעשה צעצועיו. גם התבונן על כרם של חסרי השכל שהוא משל אל נפשם וראה אותה שהיא עומדת בלא גדר ובניין שהיא משולחת אל התאוות ואל העונות כעיר פרוצה אין חומה והענין שבא עליה הנחש והטיל בה זוהמא ובראותו בעין שכלו מה שיקרה לעצלים ולכסילים בעבור התרשלם משלמות הגוף והנפש לקח והשתדל בהשלמת נפשו.
<h2>פרק כה</h2>
<h3>פסוק א</h3>
אמרו <b>גם אלה משלי שלמה</b> יורה בו כי מפסוק <b>גם אלה לחכמים</b> הם משלים חברום חכמים אחרים ונכתבו בעבור מעלת הדברים ההם עם דברי שלמה. ואמרו <b>אשר העתיקו אנשי חזקיה מלך יהודה</b> יורה כי הספר הזה לא היה בימי חזקיה מחובר מראשו לסופו כאשר הוא אצלינו היום רק נראה שמצאו אלה המשלים הכתובים מהנה עד סוף הספר מפוזרים אחד הנה ואחד הנה והם אספו המשלים האלה וחברום עם המשלים שקדמו בזה הספר וחברו כל זה הספר כאשר הוא בידינו היום והביאו עמהם ממשלי שאר אנשים היו ידועים בחכמה כמו דברי למואל ודברי אגור בן יקא כמו שתראה אחר זה.
<h3>פסוק ב</h3>
יאמר לפי פשוטו כי בעת שיחטא האדם אל האלהים ויענש בעבור אותו החטא כבוד אלהים הוא להסתיר הדבר ההוא ולהעלימו על הדרך שצותה התורה לא תלין נבלתו על העץ כי קבור תקברנו ביום ההוא. צותה תורה שלא נלין נבלתו על העץ כדי שלא יהיה עמדו על העץ סבה לשאול למה נתלה זה ויהיה מענה כי בירך ה' ית' כי הוא דבר מגונה ומבהיל לעלות על לב שיהיה אדם בעולם שיעלה בלבו לחטוא חטא כזה.
<b>וכבוד מלכים חקור דבר</b> ר"ל כי מלך בשר ודם שדרך בני אדם לקללם בסתר או ברמז כבודם הוא לחקור הדבר כדי ליראם ולבהלם מעשות כזה.
<h3>פסוק ג</h3>
ואמר אחר זה <b>שמים לרום וארץ לעומק</b> כלומר שגובה השמים ועומק הארץ אין להם חקר כן <b>לב מלכים אין</b> לו <b>חקר</b> והענין שידיעתם מקפת על עניינים רבים אין להם קץ והוא כאלו אמר רום השמים ועומק הארץ ולב מלכים שלשה אלה אין להם חקר. ואמ' כן דרך הפלגה כי רום השמים ועומק הארץ יש להם חקר ונודע שיעורם בראיות אמתיות. או יהיה ענין הפסוק כן <b>שמים לרום וארץ לעומק</b> יש להם חקר אמנם <b>לב מלכים אין</b> לו <b>חקר.</b>
ולא יהיה אמרנו כי רום השמים ועומק הארץ יש לו חקר נפלא בעיניך כי אלו העניינים וכיוצא בהם התאמתו בראיות ברורות ועומק הארץ והוא קוטב כדור הארץ נודע מענין שני הכוכבים שהם סרני הגלגל הנקראים קטבים אשר האחד מהם בקצה הדרום והשני בקצה הצפון ואין להם תנועה כלל וכל חלקי הגלגל מתנועעים סביבותיהם. ומי שהיה עומד בגובה כדור הארץ היה רואה שני הקטבים האלה לא עולים מן הארץ ולא יורדים ואם היה הולך האדם כנגד אחד מאלו הקטבים היה מוצא הכוכב שהוא הולך לנגדו ומתקרב אליו עולה. והכוכב השני שהוא מתרחק ממנו יורד ונסתר מעיניו. ונסו החכמים כי בעת שיסדר האדם מהלכו וילך לנוכח האחד הקטבים וילך דרך ישר ולא יטה למזרח ולמערב הוא ימצא בכל קי"ג מילין ושליש מיל מאלפיים אמה המיל הקוטב שהוא הולך לנגדו עולה מעלה אחת מן הש"ס מעלות שהגלגל נחלק אליהן. ואחר שידענו כי מעלה אחת ברקיע אוחזת בהיקף הארץ קי"ג מלין ושליש מיל נוכל לדעת היקף כל הארץ ר"ל אורך הקו המקיף גובה כדור הארץ וזה יהיה אם נרבה ש"ס מעלות שהם מספר מעלות הגלגל על קי"ג מילין ושליש ויהיה לפי זה החשבון אורך הקו המקיף גובה כדור הארץ ארבעים אלף ות"ת מיל. ואם נרצה לעמוד על קוטר הארץ והוא עומק הארץ נחלק הקו המקיף את הארץ לכ"ב חלקים ונחסר מהם א' חלק מכ"ב והמותר נחלק לשליש והוא יהיה שיעור קוטר הארץ. וביאור זה כשנחלק מ' אלפים ות"ת מילין לכ"ב חלקים יהיה החלק האחד אלף ותתנ"ד מילין וו' חלקים מי"א חלקים במיל. ואם נפחות אותם ממ' אלפים ות"ת ישארו ל"ח אלפים ותתמ"ה מילין וה' חלקים מי"א במיל. ואם נחלקם לשליש יהיה השליש י"ב אלפים ותתקמ"ח מילין וי"ו חלקים מל"ג במיל הם תתקס"ט אמות וכ"ג חלקים מל"ג באמה. ואחר שידענו שיעור הקו המקיף את כדור הארץ ושיעור קוטר הארץ יהיה תשבורת שטח הארץ ידוע משניהם וזה אם נרבה כל הקו המקיף שהוא מ' אלפים ות"ת על כל הקוטר שהוא י"ב אלפים ותתקמ"ח אלפים מלין וי"ו חלקים מל"ג במיל יעלו תקכ"ח אלפי אלפים ורצ"ח אלפים וקפ"א מילין וט' חלקים מי"א במיל והוא תשבורת שטח הארץ מכל צדדיה. גם אם נרצה לדעת תשבורת שטח כדור הארץ באורך ורוחב ובעומק תקכ"ח אלפי אלפים ורצ"ח אלפים וקפ"א מלין וט' חלקים מי"א במיל על שתות הקוטר שהוא אלפים וקנ"ח מילין וב' חלקים מל"ג וד' שישיות מד' חלקים מל"ג שהם ח' חלקים מצ"ט במיל יהיה העולה מהמספר הזה תשבורת כל כדור הארץ באורך וברוחב ובעומק. הנה הראינו דרך קרוב ידענו בו עומק הארץ אע"פ שלא יגיע שם ראות עינינו ולא נוכל להתחכם בידיעתו עם הכלים הנעשים להדריך הראות ולישרו אל הדבר הנראה ולדעת בו המרחקים. כל שכן שנוכל לדעת רום השמים עם גבהם עם הכלים והתחבולות הנעשים על זה הענין אשר בהם יודעו המרחקים.
ואפשר כי כוון החכם הזה באמרו <b>כבוד אלהים הסתר דבר</b> לומר כי החקירה והדרישה ממהות ה' ית' והעמיק בידיעת אופני הנהגתו הוא דבר נסתר ונעלם אין יכולת בשכל האנושי להשיג דבר זה על אמתתו וראוי למבינים להסתיר זה הדבר ולא לדמותו פן יפחיתוהו. אמנם החקירה בענין השכלים הנפרדים והצורות הנפרדות והוא שקרא אותם בלשון <b>מלכים</b> ראוי לאדם לחקור עליהם ולהשיג מהם כפי היכולת.
גם נוכל לומר כי כוון החכם הזה לומר כי ידיעת ה' ית' הוא על שני דרכים האחת ידיעת מהותו ית' והוא שרצה באמרו <b>כבוד אלהים הסתר דבר</b> והענין שזה הדבר הוא נמנע בחקינו. והשנית ידיעתו ית' מצד פעולותיו והוא שרצה באמרו <b>וכבוד מלכים חקור דבר</b> והענין שזה הענין הוא אפשר וראוי. ופירש אחר כן ואמר מה שאמרתי כבוד מלכים חקור דבר הוא <b>שמים לרום וארץ לעומק</b> ר"ל ידיעת אמיתת הנמצאות עליונים ותחתונים ומה שאמרתי כבוד אלהים הסתר דבר הוא <b>לב מלכים אין חקר</b> כלומר ידיעתו ית' מצד עצמותו ומהותו.
ויהיה קשר הפסוקים האלה עם הבאים אחריהם בענין זה <b>כבוד אלהים</b> להסתיר החטא שיחטא החוטא כנגדו ית' אחרי שיקובל העונש מן החטא ההוא כי אין לפרסמו כדי שלא ידעו הדבר אותם שלא ידעוהו פן ילמדו לעשות כדבר הרע ההוא. ו<b>כבוד מלכים</b> הוא ל<b>חקור הדבר</b> כדי להטיל יראתם על בני אדם וכל דבר לא יכחד מן המלך כי <b>לב מלכים אין חקר</b> כמו שה<b>שמים לרום</b> ו<b>ארץ לעומק</b> אין להם חקר וצריך להסיר הרשעים מפני המלכים ובכן יכון בצדק כסאם כמו שצריך להסיר ה<b>סיגים</b> מן ה<b>כסף</b> ובכן <b>יצא</b> ה<b>כלי</b> לרצון ה<b>צורף</b> והוא שסמך אל זה <b>הגו סיגים מכסף וגו' הגו רשע לפני מלך וגו'.</b> ואחר שהזכיר ענין המלכים אמר <b>אל תתהדר לפני מלך</b> ולא לפני מלך בלבד הזהירך שלא תתהדר אלא אף <b>במקום גדולים אל תעמוד כי טוב אמור לך עלה הנה מהשפילך לפני נדיב וגו'</b> ואם ישפילוך <b>אל תצא לריב</b> עמהם <b>מהר פן מה תעשה באחרית</b> המריבה <b>בהכלים אותך רעך.</b> ואם יכלימוך <b>ריבך ריב את רעך וסוד אחר אל תגל פן יחסדך שומע ודבתך לא ישוב.</b>
<h3>פסוק ה</h3>
אמר כי בהסרת הסיגים והם הזיופים מן הכסף עד שישאר הכסף נקי וצרוף יצא הכלי הנעשה ממנו מתחת ידי הצורף על שלמות עניינו ותקונו כפי מה שכוון הצורף ממנו ולא יחטיא כוונתו. וכן בהסרת הרשעים שהם הסיגים והזיופים מהמין האנושי מתחת יד מלכות המלך אז תלך הנהגת המלך על השלימות ויכון בצדק כסאו כי הרשעים הם סבת השחתת המלכות ולכן כמו שראוי שיוסרו הסיגים מן הכסף ויצרפו בכור כן ראוי למלך שיצרף הרשעים ויכריתם ממלכותו.
ואפשר שקרא <b>רשע</b> המלך זקן וכסיל ואמר כי בעת שיכניעהו האדם ויעבידהו אל השכל שהוא המלך הנמשח בשמן משחת קודש אז תהיה תכלית המלך הזה הולך על השלמות.
<h3>פסוק ו</h3>
אמר כי בעת היותך לפני מלך או אדם נכבד <b>אל תתהדר</b> לפניו והענין שלא תחזיק עצמך בגאה וגאון ותחלוק אתה כבוד לעצמך כאשר יעשו גדולי המלכות רק תחזיק עצמך שפל כי זה ממה שיורה על החזיקך מעלת המלך רמה ונשא.
ואפי' במקום שאין שם מלך ויש שם שרים נכבדים אל תבחר למקומך ולישיבתך מקום האנשים הנכבדים ההם רק תשב בשפל המקומות ונתן הסבה בזה ואמר <b>כי טוב אמור לך עלה הנה מהשפילך לפני נדיב אשר ראו עיניך</b> כלו' יותר טוב הוא לך שתשב בשפל המקומות והנכבדים ההם בראותם ענותך יכבדוך למעלת מדותיך ויאמרו לך עלה הנה ויושיביך במבחר המקומות מאשר תחזיק במדת הגאוה ותשב במבחר המקומות במקום הנכבדים והם בראותם חסרון שכלך יצווך לרדת ממקומם ותשפל מעלתך בפני האנשים שאתה מכיר והם מכירים אותך.
או יאמר שאין ראוי אף לגדול להתגדל ולהתהדר לפני המלך אחר שהוא נבחר למלך. וכן אין ראוי לעמוד לפני הגדולים וידועים אף כי ידמה בנפשו שהשיג למעלת אותם הידועים כי אחר שלא נודע ולא התפרסם כמותם צריך לחלוק להם כבוד. ולא תאמר איך אשפיל עצמי ואחלל כבודי לפני מי שאני טוב כמוהו או טוב ממנו לפי שאם אתה טוב ממנו יאמר לך בסוף עלה הנה ואותו הכבוד שוקל יותר ויותר מהשפלות שהשפלת עצמך לפני אותו הנדיב המפורסם אשר ראו עיניך.
<h3>פסוק ח</h3>
אמר שאין ראוי לאדם שיצא אל המריבה מהרה כדי להריב ואמרו <b>לריב</b> הוא פועל כמו להריב ואם היה שם היה אומר פן מה תעשה באחריתו ולכך יהיה ענין הפסוק <b>אל תצא להריב מהר פן מה תעשה באחריתה</b> של מריבה בעת ש<b>יכלים אותך רעך</b> בעבור שעזרת אל אשר כנגדו. ואפשר שאמרו <b>מהר</b> הוא צווי וענינו אל תצא להריב רק תמהר ותחזור לאחוריך פן לא תדע מה תעשה באחרית המריבה אם יכלים אותך רעך.
<h3>פסוק ט</h3>
<b>ריבך ריב את רעך</b> אמר דרך עצה בעת שתריב עם אדם לא תעשה כמעשה הסכלים שיניחו טענותיהם וישתדלו לספר בגנות הטוענים עמהם ולספר דבותיהם ודבות קרוביהם רק הריב שלך תריב את רעיך ותאמר טענותיך. <b>וסוד אחר אל תגל</b> כלומר גנות שתדע ממנו או מקרוביו וגואליו ורעהו לא תגלה אותו. <b>פן יחסדך שומע</b> כלומר פן השומעים יספרו גנות ממך גם כן ובא <b>יחסדך</b> על דרך חסד הוא שעניינו החרפה והקלון. <b>ודבתך לא תשוב</b> כלומר והדבה שיספרו ממך לא תשוב אחורנית רק תתגלה ותתפרסם. או יאמר <b>ודבתך לא תשוב</b> כלומר לכן אני מצוך שלא תגלה סודות אחרים כי הדבה שתאמר מאחרים לא תוכל להשיבה אחר שתגלה אותה ולכן טוב לשתוק מן הדבר שלא תוכל להשיבו לעולם. או יאמר מה בצע אם תספר בגנות אחרים לא תסור הדבה שדברו עליך בעבור שתספר גם אתה בגנותם.
<h3>פסוק יא</h3>
<b>משכיות</b> הם התפוחים המסובכים כלומר אשר בהם מקומות פתוחים דקי העינים מאד כמעשה הצורפים ונקראו כן מפני שיעבור בהם הראות תרגום וישקף ואיסתכי. ואמר כי משל <b>תפוח זהב</b> בשבכת <b>כסף</b> דקת הנקבים מאד הוא ה<b>דבר</b> ה<b>דבור על אופניו</b> וראה מה נפלא זה המשל בתאר הענין הנמשל המתוקן. וזה שהוא אומר שהדבר שהוא בעל שני פנים כלומר שיש לו נגלה ונסתר צריך שיהיה נגלהו טוב ככסף וצריך שיהיה תוכו טוב מנגלהו עד שיהיה תוכו בערך אל גלויו כערך הזהב אצל הכסף. וצריך שיהיה בו מה שיורה המתבונן על מה שבתוכו כמו זה התפוח של זהב אשר כסוהו בשבכת כסף דקת העינים מאד וכשיראה מרחוק או בלתי התבוננות טוב יחשוב הרואה שהוא תפוח של כסף וכשיסתכל בו איש טוב הראות הסתכלות טובה יתבאר לו מה שבתוכו וידע שהוא זהב. וכן הם משלי הנביאים ע"ה נגליהם חכמה מועלת בדברים רבים מכללם תכון ענייני הקבוצים האנושיים כמו שיראה מגילויי זה הספר ומה שידמה לזה מן הדברים ותוכם חכמה מועלת בהאמנת האמת על אמתתו.
ואפשר שזה הפסוק דבק עם הפסוק שלפניו שאמר <b>ריבך ריב את רעך וסוד אחרים אל תגל</b> והענין אל תגלה סודות אחרים ושתוק מן הדבור שמביא היזק וכוון אל הדבור שתשיג ממנו תועלת כי כ<b>תפוחי זהב</b> כן הוא ה<b>דבר</b> ה<b>דבור על אופניו</b> כלומר על הפנים הראויים והמכוונים מדבור האדם. כי לדבור הטוב מעלות נפלאות כי לדמיון <b>נזם זהב וחלי כתם</b> כן הוא כשיהיה <b>מוכיח חכם על אזן שומעת.</b> <b>וצנת שלג ביום קציר</b> כן הוא ה<b>ציר</b> ה<b>נאמן לשולחיו ונפש אדניו ישיב</b> בדבריו והפך זה כשיהיה הדבור בשקר ובדומה לו מן הדבור הבלתי ראוי כי לדמיון העת שיהיו בו <b>נשיאים ורוח וגשם אין</b> כן הוא ה<b>איש</b> ה<b>מתהלל במתת שקר.</b> ויש מעלה גדולה לדבור הלשון כי כשיהיה לקצין <b>ארך אפים</b> שלא יחתוך המשפט בעתו <b>יפותה</b> ה<b>קצין</b> בדברי המדברים אליו להסירו מעשות המשפט <b>ולשון רכה</b> שתהיה למדברים אליו <b>תשבור</b> עצמיו של קצין.
<h3>פסוק יב</h3>
אמר כשיזדמן שיהיה האדם <b>מוכיח</b> או קהל או נער <b>חכם</b> והאיש הנוכח או האנשים הנוכחים תהיה להם <b>אזן שומעת</b> וישמעו תוכחתו ויקבלו עליהם לעשותה הוא דבר נאה ומתקבל מן המוכיח והנוכח לדמיון יופי ה<b>נזם</b> של <b>זהב</b> ותכשיט ה<b>כתם</b> הטוב שיתקשט בו האדם או האשה. והענין כי כמו שנזם הזהב וחלי הכתם הטוב הוא תכשיט ונוי אל הגוף כן התוכחת וקבלת התוכחת הוא יופי אל המוכיח ואל הנוכח.
<h3>פסוק יג</h3>
אמר כי כמו שיערב אל האיש ביום הקציר קרירות דומה לקרירות ה<b>שלג</b> בעבור שהקור ההוא ישיב רוח האדם המתפשט הנה והנה לקצות הגוף ויערב לו כן ה<b>ציר</b> והוא השליח כשיהיה <b>נאמן</b> אל השולחים אותו <b>ישיב נפש אדניו</b> והוא השולח אותו כי נפש השולחים תעמוד מבוהלת ברצותם שיתבאר להם ענין יתאווהו תאוה גדולה ונפשם עומדת טרודה יוצאת יצוא ושוב ובבא השליח הנאמן שיאמינוהו במה שיאמר תתיישב נפשם ותעמוד בטח.
<h3>פסוק יד</h3>
<b>נשיאים</b> הם האדים העולים מן הארץ שהם חומר המטר והרוחות. וזהו שהאידים הם שני מינים האחד קר ולח והשני חם ויבש והוא הנקרא קיטור והאיד שיהיה קר ולח הוא חומר המטר כי בעלותו למעלה בפגשו בקרירות האויר האמצעי יתקבץ ויהיה מטר. והאד החם והיבש יסתער באויר והוא הרוח לא שיהיה הרוח תנועת האויר כאשר חשבו רבים. ונקראו <b>נשיאים</b> בעבור שינשאו על הארץ ויתרחקו ממנה מאד כמו שהתבאר כי די עלותם מן הארץ הוא חמשים ואחד מיל והוא עד מקום תכלית ההתהפכות ניצוץ השמש החוזר אחורנית בפגעו בארץ.
ואמר כי האיש שהוא <b>מתהלל</b> ומתפאר ואומר מחר אתן לך כך וכך ולעת פלוני אעשה כך וכך הוא מתהלל בשקר שלא יעשה מה שיתפאר בו שיעשהו הוא דומה בעניינו אל הזמן שיעלו בו האידים וישבו בו הרוחות שעל הרוב הם סימן למטר ויקוו בני אדם שימטיר ולא ירד מטר. והמצא האדים ולא יהיה מטר הוא לשתי סבות אם שניצוץ השמש ינגבם בחומו. ואם שהרוח יפזרם וימטירו על ארץ אחרת.
<h3>פסוק טו</h3>
אמר כי בסבת ארך אפים שיהיה ל<b>קצין</b> והוא המושל שלא ימהר לכעוס ולא יחתוך הדין על הרשע מיד שיחייבהו הצדק ה<b>אורך אפים</b> ההוא הוא סבה ש<b>יפותה</b> ויהיה ניסת לבסוף ולא יעשה המשפט מן הרשע.
ונתן הסבה בזה ואמר <b>ולשון רכה תשבור גרם</b> כלומר חלקות לשון האנשים יש בה מן הפתוי וההסתה כל כך עד שאעפ"י שהיא רכה בעצמותה ואין בה עצם יש בה מן היכולת והעצמה שהיא תשבר העצם. ור"ל כי הלשון רכה והם הדברים הרכים והחלקים שיהיו לאותו הרשע המחויב להיענש או לשון קרוביו וגואליו ואנשי עצתו ישברו עצמות המושל כלומר ישככו כעסו ויסיתו אותו שלא יחתוך הדין. וכנה שבירת תקפו וחזקו כשבירת העצם.
<h3>פסוק טז</h3>
הפסוק הזה הוא מבחר הפסוקים הצריכים לנו בדורינו זה ולכן ראיתי להרחיב המאמר בו ולזכור בו עניינים גדולי התועלת. וצריך לנו להקדים דברים צריכים לנו בפירוש הפסוק הזה והוא שצריך לדעת כי לשכל האנושי השגות אין בכחו ובטבעו שישיגם ובמציאות נמצאים עניינים אין בטבעו שישיגם בשום פנים ולא בסבה מן הסבות אבל שערי השגתם נעולים לפניו ובמציאות דברים ישכיל מהם ענין ויסכל עניינים ואין בהיותו משיג מתחייב שישיג כל דבר כמו שלחושים השגות ולא ישיגום על אי זה מרחק שיזדמן. וכן שאר הכחות הגופניות שהאיש על דרך משל אעפ"י שהוא יכול לשאת ב' ככרים אינו יכול לשאת עשרה ויתרון אישי המין זה על זה באלו ההשגות החושיות ובשאר הכחות הגופניות נגלה ומבואר לכל אדם אלא שיש לו גבול ואין הענין הולך על אי זה מרחק שיזדמן ואי זה שיעור שיקרה. וכן הדין עצמו בהשגות השכליות האנושיות יש יתרון לאישי המין זה על זה בהם יתרון רב וזה היתרון גם כן אינו ללא תכלה אבל לשכל האנושי גבול בלא ספק יעמוד אצלו ויקרה בהשגות השכליות מפני שהם נתלות בחומר דבר ידמה למה שיקרה להשגות החושיות והוא שאתה כשתעיין בעיניך תשיג מה שיש בכח ראותך שתשיגהו וכשתכריח עיניך ותפליג בעיון ותטרח לעיין על דוחק גדול יותר ארוך ממה שבכחך לעיין בדוחק או תסתכל בכתיבה דקה מאד או פתוח דק שאין בכחך להשיגו ותכריח ראותך לראותו לא יחלש ראותך מזה אשר לא תוכל עליו לבד אבל יחלש גם כן ממה שבכחך שתשיגהו ויחלש ראותך ולא תראה מה שהיית יכול להשיגו קודם הפלגת ההבטה וההטרחה. וכן ימצא כל מעיין בחכמה מן החכמות עניינו בענין המחשבה כי אם ירבה המחשבה ויטריח כל רעיוניו יבהל ולא יבין אז אפילו מה שדרכו להבינו כי ענין הכחות הגופניות כולם בזה הענין ענין אחד. וכיוצא בזה יקרה לך בהשגות השכליות והוא שאתה אם תעמוד על הספק ולא תונה את נפשך להאמין שיש מופת במה שאין עליו מופת ולא תתחיל לדחות ולגזור בהכזיב מה שלא בא מופת על סותרו ולא תשתדל להשיג מה שלא תוכל להשיגו כבר הגעת אל השלימות האנושי ותהיה במדרגת ר' עקיבא שנכנס בשלום ויצא בשלום בעיינו באילו העניינים האלוהיים. ואם תשתדל להשיג למעלה מהשגתך או תתחיל להכזיב העניינים אשר לא בא מופת על סותרם או שהם אפשריים ואפילו באפשר רחוק תגיע כאלישע אחר. ואינו שלא תהיה שלם לבד אבל תשוב יותר חסר מכל חסר ותתחדש לך אז תגבורת הדמיונים ונטות אחר החסרונות והמדות המגונות ואחר הדיעות הנפסדות לטרדת השכל ולהכבות אורו כמו שיתחדש בראות מן הדמיונים המכזבים מינים רבים עם חלשת הרוח הרואה בחושים וכאשר יפצרו בעיון לדברים המאירים או לדברים הדקים.
ובזה והענין אמר החכם <b>דבש מצאת אכול דייך פן תשבענו והקאתו</b> וכן הביאוהו רז"ל משל על אלישע אחר. ומה נפלא זה המשל שהוא דמה החכמה במאכל וזכר הערב שבמזונות והוא הדבש. והדבש בטבעו כשירבו ממנו יעיר האצטומכא ויביא הקיא וכאלו אמר שטבע זאת ההשגה עם גדולתה ועצמותה ומה שבה מן השלימות אם לא יעמדו בה אצל גבולה וילכו בה בשמירה יהפך לחסרון כאוכל הדבש אשר אם יאכל כשיעור יזון ויערב לו ואם יוסיף יאבד הכל. לא אמר פן תשבענו וקצת בו אלא <b>והקאתו.</b> ואל זה הענין גם כן רמז באמרו אל תתחכם יותר למה תשומם ואל זה רמז וכתב באמרו ולא הלכתי בגדולות ובנפלאות ממני ואל זה כוונו רז"ל באמרם במופלא ממך אל תדרוש ובמכוסה ממך אל תחקור במה שהורשית התבונן ואין לך עסק בנסתרות. ר"ל שאתה לא תשלח שכלך במה שאי אפשר לאדם להשיגו כי העניין אשר אין בטבע האדם להשיגו העסק בו מזיק מאד. ואין הרצון באלו הכתובים אשר אמרום החכמים והנביאים ז"ל לסתום שער העיון לגמרי ולבטל השכל מהשיג מה שאפשר להשיגו כמו שיחשבו הפתאים והמתרשלים אשר ייטב להם שישימו חסרונם ופתיותם שלמות וחכמה ושלמות זולתם וחכמתם חסרון ויציאה מן הדת שמים חושך לאור ואור לחשך.
אבל הכוונה כולה להגיד שיש לשכל האנושי גבול יעמוד אצלו ומי שיהרוס וירצה לעבור הגבול נקרא מקצץ בנטיעות. ובעבור שיעדתי במקומות רבים מפרושי לבאר ענין קצץ בנטיעות ראיתי להרחיב בו המאמר לרוב התועלת שיהיה לאנשי דורינו בזה הפירוש. ואמרו כי זה המאמר שזכרוהו רז"ל באלישע אחר שקצץ בנטיעות סובל פירושים רבים. האחד מהם הוא שבעת שנכנס לפרדס כלומר שנכנס לעיין באלוהיות הוא לא נכנס אל גן החכמות הדרך הישר הראוי לדרוך בו כי הוא בלבל סדרי החכמות והשחית ערוגות החכמה האלהית ומטעי בשמיה. ובעבור שרז"ל המשילו החכמה האלהית אל פרדס מלא עץ כל פרי קראו מקצץ בנטיעות הפרדס והענין שהרס הגבול ולא נכנס אל גן החכמות הדרך הישר הראוי לדרוך בו שלא למד הצעות החכמות ולא הקדים מה שראוי להקדים ולא אחר מה שראוי לאחר ומתוך כך נתבלבלו דעותיו ותפש דעת בלתי אמתי והפסיד בעבור זה כל מה שקנה מן החכמה ושב חסר מכל חסר וכמו שהיה לו ליהנות מכל עצי הפרדס ולהשתעשע בו הוא השחית וקצץ נטיעות הפרדס. גם נוכל לומר כי אמרו קצץ בנטיעות ר"ל כי הוא בהשכילו המושכלות והוא הכנסו בפרדס וראה כי כל המצות המעשיות הם בעבור הדיעות והכוונות שיקח השכל מהם. הניח המצות המעשיות בחשבו כי תספיק הכוונה לבדה וחטאו גדול מאד מפני שהדיעות והאמונות והכוונות אם לא יהיו להם שרשים והם מעשים אשר בעבורם יזכור האדם הכוונות ההם לא יהיה להם מעמד וקיום וזה מבואר כי בעשות האדם המעשה והיא המצוה המעשית יחשוב בלבו מה הסבה אשר בעבורה נצטוו עליה. ומתוך כך הדעות והאמונות יתקיימו בהיות להם שרשים והם המצוות המעשיות כי בשמרינו השבת בכל שבוע תקח נפשינו מזה דעת אמונת חדוש העולם וכיוצא בזה מכל מצוה מעשית. ובעת שלא יהיו המצות המעשיות נמצאות הדעות והאמונות לא תעלנה על לב. ואלישע אחר שנזכר עליו שקצץ בנטיעות ר"ל שהוא הניח המצות המעשיות שהם נטיעות הפרדס ר"ל שהם שרשי הדיעות והאמונות כי הדיעות נמשלות אל הפרי שהוא התכלית המכוון מן הנטיעה. והמצות המעשיות נמשלות אל הנטיעות אשר תכליתם להוציא הפרי וכמו שהפירות לא ימצאו רק באמצעות הנטיעות כן הדיעות והאמונות לא יתקיימו ולא ימצאו כי אם בהיות להם מעשים יקיימום. וכבר ידעת שהחכם שחבר הספר הזה נכשל בכיוצא בזה והוא שאמר אני ארבה מן הסוסים אע"פ שצותה התורה שלא ירבה מהם המלך ולא אשיב את העם מצרימה וכן אני ארבה מן הנשים אע"פ שהוזהרנו מהם ולא יסור לבבי ובכולם נכשל שהוריד העם מצרימה למען הרבות סוס ולעת זקנתו נשיו הטו את לבבו. ואם קרה זה בחק חכם כמוהו כל שכן שיקרה בזולתו ממשיגי החכמה ולפיכך קללה התורה בעלי הדעת הזה ר"ל מניחי המצות המעשיות ואמר פן יש בכם איש או אשה או משפחה או שבט אשר לבבו פונה היום מעם ה' וגו' והיה כשמעו את דברי האלה הזאת והתברך בלבבו לאמר וגו'. כלומר הרשע הזה יאמר שלום יהיה לי ובשרירות לבי ארצה ללכת להניח המצוות המעשיות ותספיק לו הכוונה בהם בלבד והוא אמרו למען ספות הרוה את הצמאה קרא הכוונה הנמשכת מענין המצוה רוה כלומר שלימה ושביעה ותמימה לפי שהמעשה מבלעדי הכוונה לא יספיק ובהיות המעשה והכוונה יחד אז יהיה הדבר על שלימותו ובעבור שהכוונה היא התכלית מן המצוה קראה רוה וקרא המעשה צמאה בעבור שאיננו התכלית ואם הוא להגיע אל התכלית ואמרו ספות הוא נגזר מן למען ספות חטאת על חטאת ויהיה ענין הפסוק כן כלומר הרשע יאמר בשרירות לבי אלך ואסתפק בכוונה ואניח המצות המעשית בעבור שהוא רואה שיש יתרונות ותוספת מעלה אל הכוונה והיא הנקראת רוה על המצוה המעשית והיא הצמאה. וגם אם יהיה ספות נגזר מן ספו תמו פן תספו יהיה ענין הפסוק כן שהוא יאמר אלך בשרירות לבי בעבור חשבו שהרוה והיא הכוונה תכרית ותשמיד הצמאה והיא המצוה המעשית כלומר שהיא בלעדיה תספיק ואין צריך אל המעשית ולפי שהענין הזה והוא הנחת המצות המעשיות הוא דבר מביא להחטיא האדם הכונה כמו שישחיתו הפירות בקציצת הנטיעות קללה התורה בעלי הדעת הזה ואמר לא יאבה ה' סלוח לו כי אז יעשן אף ה' וקנאתו באיש ההוא וגו'. ואמר בסוף הפרשה על הענין הזה הנסתרות לה' אלהינו והנגלות לנו ולבנינו עד עולם לעשות את כל דברי התורה הזאת כלומר אע"פ שהנסתרות והם הדיעות והאמונות והכוונות שהם נסתרות ונרמזות מן המצות המעשיות הם לה' אלהינו כלומר הן מה שכוון מן המצות המעשיות ה' אלהינו מכל מקום הנגלות והם המצות המעשיות לנו ולבנינו מוטל עד עולם לעשות את כל דברי התורה הזאת כלומר אין לנו להניח המצות המעשיות בעבור שלא נצטוינו עליהם אלא בעבור הדיעות והכוונות שכוונו מהם רק אנו ובנינו עד עולם חייבים לעשותם לפי שהם השרשים והנטיעות נושאי פרי הכוונות והדיעות האמתיות ולפיכך אחר שהניח המצות המעשיות נקרא מקצץ נטיעות הפרדס נושא פרי כוונות והדעות. גם נוכל לומר כי אומרו קצץ בנטיעות סובל פירוש אחר זה שהוא נכשל במה שנכשלו בו אצילי בני ישראל הנאמר עליהם ויראו את אלהי ישראל ותחת רגליו כמעשה לבנת הספיר וכעצם השמים לטוהר וזה שהם השיגו השכל הפועל העשירי שהיא המעלה התחתונה ממעלות השכלים הנבדלים והוא הנקרא אישים מפני שמעלתה קרובה ממעלת האיש או בעבור שהוא חותם תכנית נותן צורה לכל הפרטים השפלים למגדול ועד קטן לפי אחת הדיעות ולפיכך נקרא שר העולם כלומר שר זה העולם השפל כי כמו שנמשך מכל אחת ואחת ממעלות השכלים הנבדלים גלגל אחד עד שנמשכו תשעה גלגלים מן התשע מעלות של שכלים הנבדלים כן נמשך החומר הראשון וד' צורותיו וכל מה שהורכב מהן מזה השכל העשירי. ולפי דעת קצת הפילוסופים זה השכל העשירי פעולתו היא להוציא שכל האדם מן הכח אל הפועל בלבד. ויש לדעת כי כל הדיעות הנבדלות אין אחד מהן סבה ראשונה לדבר מן הדברים שהם מסובביהם רק הכל בהשתלשלות מהסבה הראשונה ולפיכך נקראו משרתי ה' ית' ועושי רצונו. וטעות אצילי בני ישראל וטעות אחר שקצץ בנטיעות היה אחד וזה שהם בראותם בעין שכלם השכל הפועל העשירי נותן צורות כל השפלים מצומח ובעלי חיים ואדם לא חשבו שיהיה הכל בהשתלשלות מהסבה הראשונה רק חשבוהו שיהיה סבה ראשונה אל החומר הראשון וד' צורותיו ואל מה שיורכב מהם והמשילו זה הדבר לאדם שהוא מקצץ הנטיעות כלומר מקצץ הענפים מגוף האילן וזה כי דבר ידוע הוא כי הענפים נושאי הפרי אינם הם לבדם סבה למציאות הפרי רק הענף הוא חלק קטן יונק מגוף האילן ומי שהוא מפריד במחשבתו הענף מן האילן ויחשוב שיהיה הענף דבר נפרד בפני עצמו והוא לבדו מבלעדי דבקותו אל גוף האילן וינקותו ממנו יעשה מה שיעשה הוא מאמין דעת בטל כי כל מה שיפעל הענף לא יפעל רק במה שינק מגוף האילן וכן הדיעות הנבדלות בכללם יעשו מה שיעשוהו מתת המציאות אל אשר ימשך מהם מציאותם במה שיקבלו מן השפע והאצילות מן הסבה הראשונה לא שיהיו הם סבה ראשונה אל מה שיקנה מציאות באמצעותם ולפיכך נקרא אחר מקצץ נטיעות הפרדס כלומר שהנטיעה שאינה פועלת דבר מעצמה רק בהשתתפותה אל גוף האילן ויניקתה הכח ממנו קצץ אותה והפרידה במחשבתו ושם אותה דבר בפני עצמו פועל מעצמו ושיהיה הוא סבה ראשונה אל החומר הראשון ואל מה שיורכב ממנו ולא שיהיה הכח הנמשך ממנו נמשך ונשפע מן הסיבה הראשונה אשר כל שפע וכל אור וכל מציאות וכל חיים משם. ואולי כוונה התורה באמרה ולא תשתחוה לאל אחר ונכתבה הרי"ש במלת אחר בשינוי לרמוז שיתעורר האדם ולא יחשוב האלוה אשר כיון אחר באלוהותו ודע זה העיקר והתבונן אליו. הארכנו בדברים האלה לפי שהם פינות דתינו וראוי להעיר בני אדם עליהם שלא יכשלו בהם. ונחזור אל ביאור הספר.
וזה הפסוק יש לו דבקות עם הפסוק שלפניו שאמר <b>באורך אפים יפותה קצין ולשון רכה תשבר גרם</b> ואמר כשיהיה הקצין ארך אפים ואתה תתמיד ב<b>ביתו</b> כדי לפתותו עצתי היא שתעשה הדבר במדרגה כדי שלא יקוץ בך מתוך התמדתך בביתו ואמר כי כמו שמצאת דבש יש לך לאכול דייך פן תשבע ממנו יותר מדאי והקאתו כן <b>הוקר רגלך מבית רעך</b> וכל שכן מבית הקצין <b>פן ישבעך ושנאך</b> והזהיר גם כן מהעיד עדות שקר ב<b>רעך</b> בסבת היות הקצין מתפתה בדבריך כי <b>מפיץ וחרב וחץ שנון</b> כן ה<b>עונה ברעהו עד שקר</b> ולא תבטח באהבת הקצין אחרי היותו בוגד ומתפתה בדבריך כי כ<b>שן רועה ורגל מועדת</b> כן הוא <b>מבטח בוגד ביום צרה.</b> וביום הגיע צרתך לא תחשוב שיועילוך פתוייך עוד כי לדמיון <b>מעדה בגד ביום קרה חומץ על נתר</b> כן ה<b>שר בשירים על לב רע</b> כלומר בעת שיהיה לב הקצין רע כנגדך. ואם תאמר שהאיש שתכוון להזיקו באמצעות הקצין הוא שונאך ומתוך כך תרצה להזיקו עצתי היא שאם <b>רעב שונאך האכילהו לחם ואם צמא השקהו מים</b> וכמו ש<b>רוח צפון</b> יכניע ה<b>גשם</b> ויסירנו מלפניו כן <b>פנים נזעמים</b> שיראה לך הקצין יגרשו אותך מלפניו ברצותך להכות <b>רעך</b> בסתר על ידו.
<h3>פסוק יז</h3>
אמר שאין ראוי לו לאדם שירגיל לעמוד ב<b>בית רעהו</b> או שירגיל לבקש ממנו הדברים הצריכים לו ואע"פ שהוא <b>רעהו</b> אשר כנפשו ונתן הסבה בזה ואמר פן <b>ישבעך ושנאך.</b> ומלת <b>ישבעך</b> היא מלה קצרה ועניינה פן ישבע ממך כמו פן יאמר אויבי יכלתיו שעניינו יכולתי אליו או יכולתי ממנו וכן אל תיגע בי כי קדשתיך שעניינו קדשתי ממך ורבים כהם. ור"ל אע"פ שהוא אוהב אותך בנפשו מדרך האדם שיקוץ בדבר יתמידהו ויתאוה לכל דבר שיראהו לפרקים ולפיכך אם תרגיל לעמוד בבית רעך ישבע דמיונו ממך ויקוץ בך. ואפשר שזה הפסוק יש לו דבקות עם פסוק שלפניו שהזכיר בו דבש מצאת אכול דייך שעניינו שלא ירבה מן החכמה מה שבעבורה יעמוד משומם וישוב חסר מכל חסר וסמך אליו זה הפסוק ואמר <b>הוקר רגלך מבית רעך</b> וקרא <b>רעך</b> השכל ואמר אין ראוי שתהיה דרישתך החכמה כל כך תמידית ורצופה מבלי מנוחה שיקוץ השכל ולא יוכל לסבול כי כמו שילאו אברי האדם מרוב הטורח מאד כן יחלש השכל ברוב העיון ואם לא יתן לו מנוחה בעת מן העתים יביאהו רוב הטורח לקוץ בחכמה ולבוז אל המושכלות.
<h3>פסוק יח</h3>
אמר לא תחשוב שהיזק הדיבור אע"פ שנראה בתחלתו חטא קטן שלא יהיה סבה להיזק גדול רק היזק הלשון גדול יותר מאד כהיזק המעשה ודמה אותו לגודל היזקו אל הכלים הידועים ברוב היזקם והם ה<b>מפיץ וחרב וחץ שנון</b> ומפיץ הוא שם כלי משחית כמו מפץ אתה לי כלי מלחמה ואולי כי נקרא <b>מפיץ</b> בעבור כי יפוצו האנשים מפניו. וה<b>חרב</b> ידוע. וה<b>חץ שנון</b> הוא החץ אשר לטשו אותו והכינו אותו אל החתיכה ואמר כי כמו המפיץ והחרב והחץ שנון שהם מעותדים להזיק ויזיקו במקום שישימו שם מגמת פניהם כן <b>איש עונה ברעהו עד שקר</b> ר"ל עדות שקר כי העדות שיעידו על איש בשקר יסבב לו העונש והמיתה כמו שיסבבו המיתה ה<b>מפיץ והחרב והחץ שנון</b> ובא <b>עד</b> במקום <b>עדות</b> ויעקב קרא לו גלעד שהוא דומה אל התרגום שאומר יגר שהדותא. וכן לא תענה ברעך עד שקר שתרגו' שהדותא דשקרא ולא אמר שהיד שקר.
<h3>פסוק יט</h3>
אמר כי הבטחון שיבטח האדם בעת צרתו באיש שאינו נאמן רק הוא בוגד ברעיו והוא דומה אל הבטחון שיבטח אדם ב<b>שן רעועה</b> בעת שהוא אוכל כי מדרך האדם שהוא בוטח בשיניו ואוכל לבטח ובעת שיזדמן שיהיה לו <b>שן רעועה</b> ומדי אכלו יפגע המאכל בשן ההוא ויאחזהו מפני זה כאב חזק מפני שבטח בו. וכן הענין ב<b>רגל מועדת</b> והוא הרגל אשר מעדו קרסוליו שדרך בני אדם לבטוח על רגליהם ולהשען הגוף עליהם. וכשיזדמן שיהיה לאיש <b>רגל מועדת</b> וישען עליו ולא יעמוד כן הוא הבטחון שיבטח האדם בעת צרתו על האיש שהוא בוגד באהבתו. או יאמר כמו שלא יוכל האדם לבטוח על <b>שן רעועה ורגל מועדת</b> כן <b>מבטח בוגד</b> כלומר כן לא יוכל לבטוח האיש הבוגד ביום שתחול עליו ה<b>צרה</b> כי אין לו מעשים טובים יליצו בעדו או קרא <b>יום צרה</b> יום הצרה הגדולה והוא יום המיתה ואמר כי הבטחון שיש לאיש הבוגד ביום המיתה הוא בטחון דומה ל<b>שן רעועה ורגל מועדת.</b>
<h3>פסוק כ</h3>
אמר כי איש שהוא לבוש <b>בגד עדים</b> והם הבגדים הבלויים אשר לבוש ואין חום לו. וכן מי שהוא נותן <b>חומץ על נתר</b> שהוא משחית מעשהו הם דומים בפעולתם זאת לאיש שהוא <b>שר בשירים על לב</b> המתעצב על דבר <b>רע</b> קרהו שלא יועיל במעשהו כמו האיש שהוא לבוש בלויי הסחבות בבוא ממזרים קרה וכמו האיש הנותן <b>חומץ על נתר.</b> ואפשר שאמרו <b>מעדה בגד</b> ר"ל מסיר הבגד כלומר שהוא פושט בגדיו ב<b>יום קרה</b> והוא נגזר מן התרגום שאומ' מן והסיר ויעדי. או יהיה <b>מעדה</b> נגזר מן ועדית עדי. את עדים מהר חורב. שעניינו המלבוש. ואמר כי ה<b>שר בשירים על לב רע</b> יצליח במעשהו ויסיר דאגת המתעצב אל לבו לדמיון האיש שהוא לובש עדיו ובגדיו ב<b>יום קרה</b> שהוא יצליח במעשהו ויסיר הקור מעליו ולדמיון האיש הנותן <b>חומץ על נתר</b> שיוסיף בפעולתו. וה<b>שר בשירים על לב רע</b> יצליח במעשהו כמו והיה כנגן המנגן ותהי עליו רוח אלהי'. ונגן בידו וטוב לך ודומיהם. וזה כי הניגון יפריד בין האדם ובין מחשבותיו ולא יניח הנפש להיות שוקעת ומעמקת על המחשבה. מצורף אל זה שהניגון ושמע השיר ישמחו הנפש.
<h3>פסוק כא</h3>
אמר אם תראה <b>שונאך רעב</b> ואין לו מה יאכל <b>האכילהו לחם ואם צמא השקהו מים</b> והוא הדין אם תראהו צריך לדבר מהדברים אל תאמר אשלמה רע רק תן לו די מחסורו אשר יחסר לו. ונתן הסבה בזה ואמר כי <b>גחלים אתה חותה על ראשו</b> כלומר זה החסד אשר תעשה עמו היא הנקמה הגדולה שתוכל לעשות ממנו כי הוא יתעצב אל לבו ויאנח בראותו שהוצרך לבוא אל ידיך ורואה עצמו בשפלותו וכי יש לאל ידך להנקם ממנו ונעלית מן המדות הפחותות ומהדמות אל הכסילים כמוהו ויבחן קוצר שכלו מתוך מעלתך מצורף אל זה שה' ית' ישלם לך גמול טוב בעבור זה המעשה שתעשהו לקיים מצותו שצוה לא תקום ולא תטור. ואהבת לרעך כמוך וכיוצא בהם. ותהיה מתדמה בפעולותיו ית' שהוא נושא עון ופשע וארך אפים ורב חסד. ורמז גם כן שאם <b>רעב שונאך</b> והוא היצר הרע שהוא שונא עצמות האדם שהוא השכל <b>האכילהו לחם</b> ו<b>השקהו מים</b> כלומר אם תמצא יצרך רעב וצמא אל תאוות קנייני העולם תסיר אותו מאותו הדרך של רעב ולא תשביעהו ולא תמלא חפצו מכל אשר ישאל כי הוא כמות ולא ישבע וכל אשר תחשוב להשביעו תמצאהו יותר רעב וצמא נכסף אל תאוות העולם רק בחר לך הקצה האחר וספק לו צרכיו ההכרחיים בלבד אשר אי אפשר לעמוד בלעדיהם והם ה<b>לחם</b> וה<b>מים</b> אשר הם נמצאים במעט עמל.
<h3>פסוק כב</h3>
<b>כי גחלים אתה חותה על ראשו</b> כלומר בזה הענין תכניע לבבו הערל ותסור מלחמתו מעליך וה' ית' ישלם לך גמול טוב. או ישלימהו עמך על דרך והיה כל העם הנמצא בה יהיו לך למס ועבדוך. או קרא <b>לחם</b> ו<b>מים</b> החכמה והתורה על דרך שדרשו רז"ל באמרם בני אם פגע בך מנוול זה משכהו לבית מדרש. אם אבן הוא נמוח ואם סלע הוא מתפוצץ שנאמר הלא כה דברי כאש נאם ה' וכפטיש יפוצץ סלע ור"ל אם תראה יצרך מתגבר עליך ומבקש לטרדך מן העולם המשך בדברי תורה שהוא לחם אבירים ואם תמצאהו צמא להבלי העולם הדבק בחכמה שהיא אילת אהבים ויעלת חן ותסור ממך אהבת הבלי העולם ובזה הענין יהיה הכנעת היצר והוא אמרו <b>כי גחלים אתה חותה על ראשו וה' ישלם לך.</b>
<h3>פסוק כג</h3>
אמר כי ה<b>רוח הצפונית</b> תבריח ה<b>גשם</b> ותנצחנו כלומר תבטלהו ותמנעהו ולדמיון זה ה<b>פנים</b> ה<b>נזעמים</b> שיראה האדון או השופט או מלך אל הרכילים והמכים רעיהם בסתר ימנעו ויבטלו ויחוללו לשון הרכיל והוא המדבר דברי רכילות ומכה רעהו בסתר. ומלת <b>תחולל</b> עומדת במקום שנים ור"ל <b>רוח צפון תחולל גשם</b> וה<b>פנים</b> ה<b>נזעמים</b> יחולל <b>לשון סתר.</b> או יאמר כמו ש<b>רוח</b> ה<b>צפונית</b> תבטל ה<b>גשם</b> ותמנעהו כן לשון סתר והוא כשידבר האדם בסתר אל המושל וירצהו באבן חן אשר הוא השוחד יבטל וימנע ה<b>פנים</b> ה<b>נזעמים</b> שיהיו לשופט עליו. ואשר יפרשו <b>תחולל גשם</b> תוליד הגשם יפרשו הפך הנכון והפך המציאות כי ידוע כי שהרוח הצפוני קרה ויבשה ומדרכה שהיא לעולם תמנע הגשם ותבטלהו ולכן לא טרחנו לבאר <b>תחולל</b> בענין הלידה לא שנסגרו לפנינו שערי הפירושים ההם.
ובעבור שזירז האדם שלא להכות את רעהו בסתר כי יבוא לו היזק מזה ואמר <b>אם רעב שונאך האכילהו לחם</b> הזכיר שני עניינים שהם גורמים לרוב השנאה והקטטה שיהיה בין איש לאיש והם <b>אשת מדינים ובית חבר</b> וענין המריבות הבאות בסבת הנשים ידועות וכל שכן כשתהיינה נשי מדינים ובית חבר והוא שני אנשים או יותר בבית אחד על הרוב תתחדש מריבה ביניהם והוא שאמר <b>טוב שבת על פנת גג מאשת מדינים ובית חבר</b> ואחרי שהזכיר ובית חבר סמך אליו <b>מים קרים על נפש עיפה</b> ושמועה טובה מארץ מרחק. הזכיר שני עניינים ששניהם לא יערבו כמו שיערבו בבאם מארץ מרחק והם ה<b>מים הקרים</b> וה<b>שמועה</b> כי הדבר ידוע כי ה<b>מים</b> אשר יבאו מהמקומות הרחוקים יהיו יותר טובים כי הנובעים במקומם הם פגים ויזיקו וכל אשר ילכו יותר על פני הארץ יוסיפו טובם ובלבד שילכו על מקומות טובים וכן ה<b>שמועה</b> הטובה הבאה ממקום קרוב לא תערב כמו שתערב הבאה ממקום רחוק והזכיר זה לומר כי <b>בית חבר</b> הוא ענין רע ומזיק ואפילו לשני אוהבים כי בעמדם יחד תתחדש מריבה ביניהם אמנם בהיותם רחוקים זה מזה כשיפגשו זה בזה תגדל שמחתם ותערב יותר ואף בעת שלא יתחברו ותבוא <b>שמועה</b> מן האחד אל האחד תהיה להם למשיבת נפש לדמיון ה<b>מים</b> ה<b>קרים על נפש עיפה.</b> אמנם בהיות הרעים מתחברים בבית אחד הנקרא <b>בית חבר</b> אז הוא הפך מן ה<b>מים הקרים</b> הבאים מארץ מרחק כי הם לדמיון מקור המים שאינו נובע רק עומד במקומו שהמים ההם מבאישים בעבור שאינם נובעים ורצים על פני הארץ והוא שסמך אליו <b>מעין נרפש ומקור משחת.</b> ואמרו <b>צדיק מט לפני רשע</b> בא לרמוז שאם תתחדש מריבה ביניהם יהיה צריך שה<b>צדיק</b> יהיה <b>מט לפני רשע</b> ויתרחק ממנו כי ה<b>צדיק</b> לא יתמכר לעשות הרע כמו שיעשה ה<b>רשע</b> ולכן צריך להרחיק האדם שלא יהיה לו <b>בית חבר</b> ולכן סמך אליו <b>אכול דבש הרבות לא טוב</b> כלומר אף אם יהיה חבירך מתוק כדבש האכילה מן הדבש בריבוי לא טוב וכן החברה עם האוהב תמידית איננה טובה אמנם ל<b>חקור כבודם</b> לעתים הוא דבר של <b>כבוד.</b>
<h3>פסוק כד</h3>
זה הפסוק נזכר למעלה גם כן ופירשנו בו כי יותר טוב לאדם שישב לבדו בלא אשה מהיות לו אשה ותהיה <b>אשת מדינים.</b> וכן יותר טוב שתהיה לו <b>פנת גג</b> והוא חלק קטן מבית שיספיק לדירתו בצמצום מהיות לו בית מדות ועליות מרווחים ו<b>בית חבר</b> כלומר שידור איש נכרי בבית אחד עמו והטעם מבואר.
<h3>פסוק כה</h3>
אמר כי ה<b>שמועה טובה</b> שתבא לאיש מארץ מרחק שיתאוהו תערב לו ותהיה לו משיבת נפש לדמיון ה<b>מים הקרים</b> שישיבו נפש העיף והרוח שהוא מתפשט בקצות הגוף ישיבוהו אל הלב הן בשתותו ה<b>מים הקרים</b> הן כשירחץ בהם. ואמר <b>מארץ מרחק</b> אע"פ שכל <b>שמועה טובה</b> בין קרובה בין רחוקה משמחת הלב מפני שהדבר שיתאוהו האדם והוא מאד רחוק ממנו יהיה חשקו עליו יותר עצום.
<h3>פסוק כו</h3>
אמר כי כמו שה<b>מעין</b> שדרכו שיהיו מימיו נובעים ויהנו בו בני אדם ועתה נרפש שיגרשו מימיו רפש וטיט. וכן ה<b>מקור</b> שהוא מקור מים חיים שדרכו שלא יכזבו מימיו ועתה הוא <b>מקור משחת</b> שנשחת לסבה מן הסבות ושב להיות מי אכזב כן הענין בעת שה<b>צדיק</b> שהוא נחל נובע מקור חכמה הוא מט ומתמוטט לפני הרשע שהוא מתגבר עליו כי כשיתגבר הרשע על הצדיק לא יוכל הצדיק להראות חכמתו ולחון בה זולתו רק יהיה דומה בעניינו למעין הנרפש ולמקור הנשחת. ואפשר שקרא <b>צדיק</b> הכח השכלי וקרא <b>רשע</b> יצר התאוה ואמר כי בעת שיעביד האדם שכלו ליצרו ושב השכל האלהי מט לפני היצר הוא דומה בעניינו ל<b>מעין נרפש ולמקור משחת</b> כי המכוון מן השכל הוא שיהיה נחל נובע <b>מקור חכמה</b> ורודף אחר השגת המושכלות ובעת שישוב נעבד אל המלך זקן וכסיל יהיה דומה ל<b>מקור נשחת</b> שהוא לא יעשה המכוון ממנו.
<h3>פסוק כז</h3>
אמר כי ה<b>דבש</b> עם היותו מזון טוב ונאות וערב אל החיך מכל דבר זולתו האכילה בריבוי ממנו אינו דבר טוב. ומלת <b>הרבות</b> הוא שם על דרך הרבות גנותיכם שעניינו הריבוי או יהיה <b>הרבות</b> מקור ויהיה עניינו <b>אכול דבש והרבות</b> ממנו <b>לא טוב.</b> וכן <b>חקר כבודם</b> של דיעות הנבדלות מחומר והידיעות הנעלמות ואם לא נזכרו לא <b>כבוד.</b> כלומר אע"פ שהחקירה בהם וכיוצא בהם טובה ונאותה הריסת הגבול בהשגתם איננו כבוד ומלת <b>לא</b> משרתת במקום שנים ור"ל <b>אכול דבש הרבות לא טוב וחקר כבודם לא כבוד.</b> או יאמר ו<b>חקר כבודם</b> של דיעות הנבדלות צריך להיות דרך <b>כבוד</b> כלומר בענין שלא יהרוס הגבול והוא דומה לאמרו <b>אכול דבש הרבות לא טוב.</b> וכן <b>חקר כבוד</b> צריך להיות דרך <b>כבוד</b> ולא להרבות החקירה בהם במה שריבויו מזיק. ואפשר שזה הפסוק דבק בעניינו לפסוק הקודם לו שאמר <b>מעיין נרפש ומקור משחת צדיק מט לפני רשע</b> שעניינו שהוא דבר בלתי נאה ומתקבל שיהיה הכח השכלי נמשך אחר יצר התאוה ולא ישיג המושכלות ולפיכך אמר לא תחשוב שהכונה מאתי שהשכל האנושי צריך שיכלה כל עתותיו במושכלות עד שיעמוד בעבורם משומם לא כי <b>אכול דבש הרבות לא טוב</b> אמנם <b>חקר כבודם</b> והיא החקירה לשים כל איש ואיש מהם על מקומו וכבודו הוא <b>כבוד</b> כלומר הטוב והנאות הוא לתת לכל כח מכחות הנפש והגוף כראוי לא יכבד האחד ויבזה האחר ללא סבה מחייבת.
ואחרי שהזכיר כי <b>בית חבר</b> הוא ענין רע אמנם ל<b>חקור כבוד</b> האוהבים לעתים רחוקות הוא דבר של <b>כבוד</b> הזכיר הסבה ואמר כי אין כל אדם חכם ותמצא אנשים שחברתם רעה מזיקה ומסוכנת ולדמיון <b>עיר פרוצה אין חומה</b> כן תמצא <b>איש</b> ש<b>אין מעצור לרוחו</b> וכל רוחו יוציא כסיל ולא תתערב בחברה עמו ואם יכבדוהו לא יועיל ואינו דבר ראוי כי <b>כשלג בקיץ וכמטר בקציר כן לא נאוה לכסיל כבוד.</b>
<h3>פסוק כח</h3>
אמר כי כמו שה<b>עיר</b> שהיא <b>פרוצה</b> ופריצתה היא שאין לה <b>חומה</b> וכל המכוון אליה יוכל להכנס בה והיא מפני זה מוכנת לכל רע ולכל היזק כן הוא ה<b>איש אשר אין מעצור לרוחו</b> והענין שהוא לא יוכל להתאפק ולמנוע עצמו מכל דבר שיתאוהו שהוא מפני זה מוכן לכל רע ולכל מרי כי בהיות לעיר חומה והוא משל אל הנפש בהיותה גן נעול מעין חתום שאיננה נסתת אל הנחש דומה לאמרו אם חומה היא נבנה עליה וגו' כלומר ששמרה עצמה אז היא ראויה לטירת כסף כלומר לתענוג שהכל נכספים אליו. אמנם בהיות <b>עיר פרוצה אין חומה</b> דומה לאומרו אם דלת היא והענין שפתחה הדלת אל הנחש המטיל בה זוהמא אז אינה ראויה לטירת כסף רק ללוח ארז והוא דבר כלה ובלתי קיים.
<h2>פרק כו</h2>
<h3>פסוק א</h3>
אמר כמו שלא נאה שיהיה <b>השלג בקיץ ו</b>ה<b>מטר בעת הקציר</b> כן לא נאוה שיהיה לכסיל לא כבוד זמני ולא כבוד רוחני כי הוא אינו ראוי אליו.
וזה הפסוק דבק עם הפסוק שלפניו שאמר <b>איש אשר אין מעצור לרוחו</b> ואומר כי האיש ההוא הוא כסיל <b>ולא נאוה לכסיל כבוד</b> כי <b>כשלג בקיץ וכמטר בקציר</b> אינו נאוה כי אינו דבר בעתו כן הכבוד אל הכסיל אינו נאה ולא דבר בעתו. ו<b>כצפור</b> שהוא נד מקנו וסופו חוזר למקומו כן <b>קללת חנם</b> והם הקללות שיקללו האנשים הכסיל <b>לו תבוא</b> ואע"פ שיקללהו חנם שלא הזיק אליהם מכל מקום אחרי שיקללהו בעבור כסילותו יגיעו אליו הקללות ההם כי הוא ראוי אל הקללות ואל המכות כי כמו שצריך וראוי ה<b>שוט לסוס</b> וה<b>מתג לחמור</b> כן ראוי וצריך לו ה<b>שבט לגו כסילים.</b> ואמר עוד אם בהכותך אותו בעבור אולתו ידבר כנגדך דבר נבלה <b>אל תען כסיל כאולתו פן תשוה לו גם אתה</b> ולפעמים אתה צריך לענות לו כאולתו <b>פן יהיה חכם בעיניו.</b> וסמך לו <b>מקצה רגלים חמס שותה שולח דברים ביד כסיל</b> כלומר הכסיל לא יצלח לכל ואם תשלח דברים בידו יזיקך וכמו שרחוק להמצא <b>שוקים</b> מכונים אל ההליכה ל<b>פסח</b> כן רחוק להמצא <b>משל</b> של חכמה <b>בפי</b> ה<b>כסילים</b> ו<b>כצרור אבן במרגמה</b> שאינו ניכר בה <b>כן</b> הוא ה<b>נותן לכסיל כבוד וכחוח עלה ביד שכור</b> כן הוא ה<b>משל בפי</b> ה<b>כסילים</b> וה<b>רב</b> שהוא <b>מחולל כל ושוכר כסיל</b> למלאכתו הוא סוגר בעד האנשים עוברי דרך. או יאמר הגדול שיש בכחו להכניע הכל הוא סוגר בעד הכסיל וסוגר ביד כל עוברי רצונו ועם כל זה לא יועיל כי לדמיון ה<b>כלב</b> ש<b>שב על קאו</b> כן ה<b>כסיל שונה באולתו.</b> ולא הכסיל בלבד הוא כסיל כי גם האיש שהוא <b>חכם בעיניו</b> הוא כסיל ומי שהוא חכם בעיניו הוא שיתעצל מקנות החכמה ו<b>אמר עצל שחל בדרך.</b>
<h3>פסוק ב</h3>
אמר כי כמו שה<b>צפור</b> בעת שיגדל יעוף מקנו והוא הקן שנולד בו ושמה לא ישוב רק ילך אחת הנה ואחת הנה כאות נפשו. וכן ה<b>דרור</b> והוא שם עוף כמו ודרור קן לה שהוא יעוף הנה והנה ולא ימד במקום קיים כן הקללה שיקללו האנשים זה את זה על חנם לא תחול הקללה ההיא במקולל. ולא ידענו טעם למלת חנם עד שהקללה אם תהיה חנם לא תחול ואם לא תהיה חנם תחול. גם חול הקללה במקולל לא ידענו על אי זה דרך יהיה והוא מן הדברים הנעלמים ורבים יחשבו שהקללה מטבעה שתזיק בכל ענין בין על חנם בין על לא חנם כענין החץ המושלך אשר מדרכו שלא ישוב אחורנית. אמנם החכם שאמר <b>קללת חנם לא תבוא</b> הוא על דרך הפלא שה' ית' יסיר הקללה מן המקולל כשתהיה על חנם. ולפי מה שכתוב <b>לו תבוא</b> בו"ו יאמר כמו הצפור שהוא נד הנה והנה ולבסוף יחזור אל קנו כאמרו גם צפור מצאה בית ודרור קן לה כן הוא הקללה שאע"פ שהיא על חנם תחול על המקולל והזכיר זה כדי שימנע מלקלל אחרים בידעו כי הקללה תעשה רושם במקולל וזה על דעת החושב כי הקללה תחול על המקלל. גם אפשר כי אומרו <b>לו</b> בו"ו ישוב אל המקלל. ואמר כי כמו הצפור שהוא נד הנה והנה וסופו לחזור אל קנו כן הקללה בהיותה על חנם תחזור אל המקום אשר נסעה ממנו והוא גוף המקלל והענין שתשאר הקללה עם המקלל ולא תחול במקולל.
ואפשר שקרא <b>קללת חנם</b> כל הקללות כשלא תצאנה מפי חסיד וקדוש או נביא ורמז בזה כי הקללות והוא הדין הברכות כשתצאנה מפי חסיד וקדוש או נביא יחולו והסבה היא כי הנביאים והקדושים והחסידים למעלתם דומים אל העצמים הרוחניים הפועלים בציור וזה יקרה להם בהתבודדם והתעלות נפשם ודבקותם באל ית'.
<h3>פסוק ג</h3>
אמר כי <b>השוט</b> והוא המקל וזולתו ממה שיכו בו על הסוס נמצא לצורך ה<b>סוס</b> כלו' להכותו בו. וה<b>מתג</b> והוא המושם בפי ה<b>חמור</b> באמרו ושמתי חחי באפיך ומתגי בלחייך והוא נמצא לצורך החמור וכמו שהתכלית המכוון מן השוט והמתג הוא להדריך הסוס והחמור בדרך אשר יחפוץ כן ה<b>שבט</b> והוא שבט מוסר נמצא לצורך הכסילים להכות בו על גום להסירם מן הדרך הרע ולהדריכם בדרך החיים.
<h3>פסוק ד</h3>
אמר אין ראוי לך לענות אל האיש הכסיל כפי דברי האולת שיאמר הוא בפיו לך רק תניח אותו שיאמר לפי אולתו ואתה תשאר בחכמתך ולא תענהו כפי מה שתחייב אולת שיענה ונתן הסבה בזה ואמר <b>פן תשוה לו גם אתה</b> כלומר הוא שהתחיל לומר כנגדך סכלות הוא שגרם לו לדבר כדברים ההם ואין מדרך החכמה להשיב לדברי הכסיל ולפיכך אם תשיב על דבריו שנאמרו דרך סכלות תשוה לו בסכלותו. ולא בא לומר שישתוק האדם ולא יענהו כלל רק אמר שלא יענה דברי אולת כאולתו רק ישיבנו בדרך חכמה ולפיכך לא אמר אל תען כסיל סתם. והוא אמרו <b>פן תשוה לו גם אתה.</b> כלומר אם תשיב לו דברי אולת תהיה אויל כמוהו כי אם ישיב לו בדרך חכמה לא ישוה לו אדרבה יעדיף עליו מעלה. ואמר אחר זה <b>ענה כסיל כאולתו</b> כלומר אע"פי שהמכוון מן האדם החכם הוא שלא יענה לכסיל דרך אולת לפעמים צריך לנהוג עם קצת אנשים במדה אחרת והיא לענות הכסיל דבר אולת כאולתו <b>פן יהיה חכם בעיניו.</b> ורז"ל דרשו כתוב אחד אומר <b>אל תען כסיל כאולתו</b> וכתוב אחד אומר <b>ענה כסיל כאולתו</b> לא קשיא הא במילי דשמיא הא במילי דעלמא. וביאור זה כי אמרו <b>אל תען כסיל כאולתו</b> הוא במקום שלא יביאו דברי הכסיל אל בוז התורה ולעגה או על בוז מוריה או לדברי עון וחטאת. אמנם במקום שיביאו לדברי עון וחטאת צריך לענותם ולשתקם.
<h3>פסוק ו</h3>
<b>מקצה</b> שרשו קצה והקצוי הוא כריתת הפיאות והקצוות והשחיתם כי הסוף והפיאה יקרא קצה וכבר נודע כי ה<b>רגלים</b> הם קצות הגוף. ואמר כי האיש ה<b>שולח</b> ה<b>כסיל</b> לעשות צורך מצרכיו הוא דומה במעשהו זה למי שיכרות רגליו כאשר לא ילך בעצמו לצרכו וישלח עליו הכסיל ופתי יפסידוהו עליו כי הכסיל רוצה להועיל והוא מזיק ומי שיסמוך עליו ואיננו מתעסק בצרכו בנפשו דומה ל<b>שותה</b> ה<b>חמס</b> כי מי שישלח הכסיל לא יהיה כי אם חמס במה שמסבב עליו הכסיל. ואומרו <b>חמס שותה</b> הוא על דרך העברה כמו מי גבר כאיוב ישתה לעג כמים.
<h3>פסוק ז</h3>
אפשר שמלת <b>דליו</b> היו"ד בה תמורת הכפל ועניינו כמו דללו וחרבו יאורי מצור. ואמר כמו שדללו וחרבו <b>שוקי</b> ה<b>פסח</b> ולא יצלח בהם כן דלל וחרב ה<b>משל בפי</b> ה<b>כסילים</b> והענין שלא יהיה מתוקן אל ההליכה הפסח. וי"מ <b>דליו</b> גבהו נגזר מן בצל דליותיו תשכונה. והם הענפים הגבוהים והנשאים ואמר כמו שגבהו ונשאו מהמצא שוקים מוכנים אל ההליכה אל הפסח כן גבהו המשלים ונעלו מהמצא בפי הכסילים. ואפשר שזה הפסוק דבק לפסוק שלפניו שאמר <b>מקצה רגלים חמס שותה שולח דברים ביד כסיל.</b> וכאלו זה הפסוק הוא נתינת סבה כלומר מה שאמרתי כי <b>חמס שותה שולח דברים ביד כסיל</b> הוא מפני שלא ימצא בפיהם דבר מתוקן ומשל מסודר כמו שלא יהיו רגלי הפסח מתוקנים אל ההליכה ואחר שלא ימצא בפיהם דבר של חכמה אם כן השולח דברים על ידיהם ראוי הוא שישתה חמס.
<h3>פסוק ח</h3>
אמר כי כמו שלא יוכר ה<b>צרור</b> והוא שבר קטן משברי כלי חרס דומה לאומרו משיר צרורות. במקום <b>מרגמה</b> והוא כנוס גדול מאבנים נגזר מן רגום אותו באבנים. כן לא יוכר ה<b>כבוד</b> שיתן האדם אל ה<b>כסיל</b> כי הוא אינו ראוי לכבוד רק לקלון ולחרפה ולפיכך אמר כעמידת צרור האבן במרגמה והוא קבוץ גדול מאבנים כן עמידת הכבוד בכסיל שלא יוכר בו.
או יאמר כמו ש<b>יצרור</b> האדם <b>אבן</b> טובה וישליך אותה במקום <b>מרגמה</b> והוא מקום האבנים שהם אבני הבנין שהאבן ההיא למעלתה אינה עומדת במקומה והיא מדרכה לעמוד במקום נכבד ולא במרגמה <b>כן</b> הענין במי ש<b>נותן כבוד לכסיל</b> כי הכבוד לא יעמוד במקומו כי מקומו הוא באנשי החכמה ולכן מי שיתן כבוד אל הכסיל הוא דומה בפעולתו למשליך האבן היקרה במקום אבני הבנין.
<h3>פסוק ט</h3>
אמר כי כמו שהשיכור בעת שכרותו יקח בידו חוחים וקוצים לפעמים ויכאיב בהם האנשים כן הכסיל ילמוד לפעמים משל אחד והוא באותו המשל תמיד ידבר בו ומכאיב בו לב שומעיו והטעם כי הוא לא ידע מן החכמה ומהמשלים דבר כמו שהזכיר למעלה מזה <b>דליו שוקיים מפסח ומשל בפי כסילים.</b> אמנם בקצת העתים יעלה בידו משל ירגיל הדבור בו עד שיקוצו בני אדם בשמיעתו והוא מכאיב הלבבות עם המשל ההוא שעלה בפיו כמו שיכאיב השכור האנשים בחוח שעלה בידו. או ישאל דבר החכמה ההוא שידע לכל אדם דומה לשכור שיכאיב כל אדם בחוח שעלה בידו.
או יאמר כמו שהשיכור בעבור שכרותו יכנס <b>החוח</b> והוא הקוץ בידו ויכאיבהו כן המשל והוא דבר החכמה יכאיב פי הכסיל בהגותו בה והענין שהוא ישנא החכמה עד שאם ידבר בה ידמה לו שיכאיב פיהו בעבורה כמו שיכאב יד השכור בהכנס הקוץ בידו. ואמר <b>ביד שיכור</b> לפי שדרך השכורים שיקרה להם ככה בעבור היות במחשך השכרות מעשיהם כי בהיותם בדעתם ישמרו מן הקוצים המכאיבים.
ואפשר לפרש הפסוק כן ידוע אצל בעלי הטבע כי יש אחד ממיני החוחים שהוא מסיר השכרות בטבעו או בסגולה שבו ואמר החכם כי כמו שיזדמן לפעמים שיהיה החוח המסיר השכרות ביד איש שכור דרך מקרה ויסיר שכרותו ויחשב מן החכמים כן יעלה דרך מקרה משל מן המשלים או דבר מן הדברים בפי הכסילים ויחשבום בני אדם חכמים בסבת המשל ההוא.
<h3>פסוק י</h3>
אחר שגנה הכסיל ומעשיו בפסוקים הקודמים אמר <b>רב מחולל כל</b> כלומר הרב והוא הגדול נגזר מן ורבי המלך הוא מכניע הכל והוא <b>שוכר</b> ה<b>כסיל</b> כלו' מכניסו בעבודתו<b>. ושוכר עוברים</b> כלומר מכניע גם העוברים על דבריו. ומלת מחולל משפטה מפועל כמו למשופטי אתחנן. ופי' <b>רב מחולל</b> כל הגדול הוא הנוצח הכל ומכניעם ומשפילם ומחוללם ואחר כך אמר כי הוא <b>שוכר כסיל ושוכר עוברים</b> אמ' כי הוא השוכר הכסיל ושוכר העובר על דבריו ספר שהוא שוחק ולועג לכל אדם חכמיהם וכסילהם ונוצח אותם ומכריחם והם נמשכים אחר רצונו כעבדים או כשכירים. עד העוברים על דברו ועד הכסילים שאין להם דעת. ופירשתי <b>רב</b> גדול כי הוא אצלי אחד מן ורבי המלך ופירשתי <b>מחולל</b> מנצח ומכניע. ופירשתי <b>עוברים</b> ממרים כמו מדוע אתה עובר את מצות המלך. והממרה הוא העובר על הדבר.
ואחר שהזכי' כי הרב והוא הגדול שוכר הכסיל ומכניעו אמ' <b>ככלב שב על קיאו</b> כלומר לא תחשוב שבהכניעך אותו פעם אחת או שתים תסור מעליו אולתו ולא יוסיף לעשות עוד דבר אוילות כי לדמיון הכלב ששב על קיאו כן הכסיל הוא שונה לעשות אותו האולת עצמו שהוכחת אותו עליו ולא הכסיל בלבד יש לגנות על מעשהו כי תמצא איש שאינו אויל ויהיה <b>חכם בעיניו</b> ואינו חכם על דרך האמת ויותר <b>תקוה לכסיל ממנו.</b>
<h3>פסוק יא</h3>
אמר כי הכסיל יעשה אולת ובעת שיגערו בו יניח האולת ואחרי כן חוזר ושונה לעשות האולת ההיא או אולת אחרת כיוצא בה. וכן תמיד אולת אחר אולת. והוא דומה במעשהו הזה אל ה<b>כלב</b> שהוא אחרי שהקיא מאכלו והשליכו חוץ מגופו יחזור ויאכלנו פעם אחר פעם וכמו שהוא דבר נתעב אל הגוף אכילת האדם מה שכבר הקיא כן הוא דבר נתעב אל הנפש לעשות אולת כלל וכל שכן לעשות האולת פעם אחר פעם אשר נמנע מעשותה.
<h3>פסוק יב</h3>
אמר כי יותר תקוה יש בכסיל שיחכם באחרית או שיקבל מוסר מוכיחיו ממה שתהיה ב<b>איש</b> שהוא <b>חכם בעיניו</b> כי הכסיל והוא מי שסכל החכמה הוא יתאוה החכמה ומתוך שהוא מכיר סכלותו ואינו חכם בעיניו יכול להיות שהוא ילך את חכמים ויחכם ואם לא יחכם ישמע לקול דברי חכמים. אמנם האיש שהוא חכם בעיניו אחר שהוא חושב בנפשו שהוא חכם אין תקוה בו שיחכם כי איך יבקש חכמה והוא חכם בעיניו. והמ"ם במלת <b>ממנו</b> תחת יותר ור"ל יותר התקוה יש מן הכסיל ממה שיש ממנו והכינוי במלת <b>ממנו</b> שב אל החכם בעיניו.
או יאמר <b>ראית איש חכם בעיניו</b> אין בו תקוה ויש <b>תקוה</b> למי שהוא יותר סכל <b>ממנו</b> כשלא יהיה חכם בעיניו. או יאמר כשימצא איש שיהיה חכם בעיניו נקוה ממנו שיהיה כסיל והענין שהוא בעבור שהוא חכם בעיניו לא נקוה ממנו שיחכם רק יש תקוה ממנו שישוב להיות כסיל.
<h3>פסוק יג</h3>
גם אלו הג' פסוקים יש להם דבקות עם הפסוקים אשר לפניהם שאמר ראית איש חכם בעיניו ואמר זה שהוא חכם בעיניו התעצל מקנות החכמה ומצא לו אמתלאות ואמר <b>שחל בדרך ארי בין הרחובות</b> כלומר יש סכנות עצומות בקניית החכמה וכמו <b>שהדלת תסוב על צירה</b> ולא תזוז ממקומה כן הוא לא ישתדל לעלות בסולם החכמה רק המטה אשר התקין למנוחתו והוא הרישול והעצלות ולכתו בשרירות לבו שם ישכב והוא <b>חכם בעיניו</b> יותר <b>משבעה משיבי טעם.</b> ונחזור לביאור הפסוקים.
אמר כי ה<b>עצל</b> והוא המתרשל והמתרפה במלאכתו מדרכו שהוא ימצא לעולם אמתלאות יתנצל בהם אצל בני אדם ובעת ישאלוהו למה לא הלכת אל השדה לחרוש ולקצור תהיה תשובתו <b>שחל בדרך</b> כלומר מנעני מלכת שם כי ראיתי או שמעתי שיש שם <b>שחל</b> או אני ירא פו אפגע שחל בדרך. וכן יאמר <b>ארי בין הרחובות</b> כלומר בעשיית דבר פלוני יש שם סכנה פלונית ויראה לכל כי לא התעצל רק הניח עשיית מה שהיה לו לעשות לסבה. וכן יקרה למתרשלים בקניית החכמה שהם יראו כי לא התרשלו מקנייתה רק בעבור מה שראו בה מן הסכנה והוא אמרו <b>שחל בדרך</b> כלומר איך אעסוק בחכמת הטבע ואני מוצא בדרכה שחל שהם דברי אפיקורוס לא האמין כלל לדתינו ואיך נבקש ללמוד ההגיון או נשוטט ברחובותיו והוא כנוי להטעות האנשים ולעשות מופתים כוזבים וכן יאמרו מכל דבר חכמה שהם יתרחקו מהם בעבור היותם דברי אריסטוטלוס ודברי אנשים לא האמינו בדתינו ולא ידעו הפתאים ההם כי אנו צריכים לקבל האמת מכל מי שיאמר אותו וכל ספרי החכמות שהפתאים המתרשלים קוראים אותם ספרים חיצונים הם לפני ולפנים וכולם היו נמצאים בלשונינו חברו אותם חכמינו אלא שבעונותינו שרבו הפסדנום בגלותינו ומכל ספרים שחבר שלמה המלך ע"ה שנאמר עליו וידבר שלשת אלפים משל ויהי שירו חמשה ואלף. וידבר על העצים מן הארז אשר בלבנון עד האזוב אשר יוצא בקיר לא נשארו בידינו כי אם שלשה ספרים והם זה הספר אשר אנחנו בביאורו והוא ספר משלי ושיר השירים וקהלת וכל שאר ספריו ודברי חכמותיו בטבע הנמצאות הפסדנו בעת הגלות כי מי שהוא יוצא בגלות וידיו אסורות ורגליו לנחשתים הוגשו ובתיו ועריו שרופות אש עם כל הנמצא בהם לא יוכל להוליך ספריו אחריו. ויש לנו להאמין שמלכי האומות וחכמי הגוים כולם היו הולכים לשמוע חכמותיו בחייו מפיו וגם אותם שהתאוו אחר מותו לדעת החכמות ההם העתיקו מספריו ונשארו חכמות שלמה נמצאות וידועות אצל האומות ואנחנו הפסדנום בעת הגלות. ומן התימה מן העשרים וארבעה ספרים איך נשארו בידינו בעבור רוב התלאות שעברו עלינו. וזה שתראה מן החכמות המדברות על טבע הנמצאות ובחכמות האלהות ומתיחסות על שם אפלטון ואריסטוטליס ודומיהן יש לנו להאמין כי היתה להם התחלה בחכמות ההם מדברים נמצאו אצלם מחכמת שלמה. וגם אפשר שייחשו לעצמם מחכמת שלמה. וכבר ידעת כי חכמת הניגון והיא מלאכה נפלאת ונעלמת היתה כולה נמצאת באמונתינו והמשתדלים בלימודה היו אסף והימן וידותון ודוד ושמואל וכיוצא בהם מאנשי הנבואה והיום אין ממנו אתנו יודע ממנה דבר של כלום והיא כולה ביד הנוצרים. וההגיון שיאמרו המתרשלים כי הוא להטעות השכל ולהראות חלוף האמת הוא בחלוף ממה שיאמרו עליו כי הוא בנוי להיישיר השכל בענין שיבחין בין האמת והשקר. ושלא יטעה האדם בעשיית המופתים ושידע האדם להזהר מן הדבר המטעה והיא סולם לעלות בו אל כל חכמה ולכן כל מי שיתן אמתלאות ויאמר שהוא התרשל מקנות החכמה בעבור שיאמר כי הם ספרים חיצונים וכי הם דברי אפלטון או אריסטו' שהיו חוץ מאמונתינו הוא מכת העצל שאמר כי התעצל מעבודת אדמתו כי <b>שחל בדרך ארי בן הרחובות.</b>
<h3>פסוק יד</h3>
ואמר אחר זה <b>הדלת תסוב על צירה ועצל על מטתו.</b> כלומר כמו <b>שהדלת תסוב הנה והנה</b> והיא עומדת על הציר ולא תצא מן הציר בהתנועעו אחת הנה ואחת הנה כן יקרה אל העצל בשכבו על מטתו שהוא יתנועע הנה והנה ורוצה לקום ולעשות מעשהו ולא ימלאנו לבו לרדת מעל מטתו רק יתנועע אחת הנה ואחת הנה וממטתו לא ירד. וה<b>ציר</b> הוא החקק שבמפתן אשר הדלת סובב עליו.
או יאמר <b>הדלת תסוב על צירה</b> כי כל בני הבית קמו לעשות מלאכתם ומי פותח הדלת לצורך מן הצרכים ומי נועל אותה וזה יוצא וזה בא והעצל עדיין שוכב על מטתו. והנמשל שהוא רואה החכמים ישתדלו לעלות בסולם החכמה ופותחים ספרי החכמות ונועלין והוא יעמוד נשקע במורגשות ולא ישתדל להיות מבני עליה.
<h3>פסוק טז</h3>
ואמר אחר זה <b>חכם עצל בעיניו</b> כלומר המתרשל בקניית ההון ובעבודת אדמתו הוא <b>חכם בעיניו יותר</b> משבעה טובי העיר שהם <b>משיבי טעם</b> כלומר נותנים עצה לשוא לשואליהם ור"ל כי העצל מראה בדבריו כי לסבה עצמית התרשל במה שלא השתדל. והוא מראה שהוא חכם בדבריו יותר ממה שהם חכמים השבעה אנשים בעלי עצה היודעים בהנהגת דורם והזכיר <b>שבעה</b> כי כן היו נוהגים אז למנות מנהיגי העיר על זה המספר. או הזכיר שבעה לריבוי ואפשר שקרא חכם השבע חכמות הלימודיות הידועות <b>שבעה משיבי טעם</b> ואמר כי העצל והוא מי שהתעצל מקנות החכמה האלהית והטבעית הוא יסתפק בלומדו השבע חכמות הנזכרות לפי שבהם יראה חכמתו אל הכל ולא ישים מגמת פניו לדרוש החכמות האמתיות אשר אלו השבע חכמות לא נמצאו כי אם להיות סולם לעלות אליהם ואמר כי העצל הוא חכם בעיניו ויראה בעיניו שיהיה חכם מפאת שבע החכמות שהם משיבי טעם שקנה.
<h3>פסוק יז</h3>
אמר כי האדם שהוא עובר גבול הדעת והשכל והוא <b>מתעבר</b> כלומר מתמלא עברה וזעם על ריב שיש בין אנשים ואין לו עסק בריב ההוא הוא דומה במעשיו לאדם שהוא <b>מחזיק</b> בידו <b>אזני</b> ה<b>כלב</b> הישן ומעוררו שיקום עליו וישכנו. וכן זה שהוא נכנס בריב שאינו שלו גורם שאחד מבעלי הריב יקום עליו ויזיקנו.
ואפשר (שקרא)[שדמה] יצר התאוה בעבור שהוא כמות ולא ישבע וגם בעבור העזות אשר בו אל הכלבים עזי נפש אשר לא ידעו שבעה כי היצר כל אשר תשבעינו תמצאנו יותר רעב מקנייני העולם. ואמ' כי מי שהוא מעורר יצר התאוה בדבר מן הדברים הוא עובר ומתעבר על ריב לא לו כלומר פועל פעולות לא כוונו מאתו כי המכוון מן האדם הוא שבעת שיתעורר האדם מעצמו אהבת קנייני העולם שידחה מן המחשבה ההיא ויטריד שכלו בדבר מדברי החכמות עד שתסיר האהבה מלבו כל שכן שאין מן הראוי שיעורר האדם יצרו לדבר מן הדברים. גם אפשר שיהיה ענין הפסוק כן מי שהוא <b>מחזיק באזני כלב</b> ומעוררו הוא עובר וגורם שיבא עליו ריב לא היה בא עליו אלמלא מעשהו זה. וכן מי שמעורר יצר תאותו על דבר מתאות העולם גורם רע לנפשו שלא היה חל עליו אלמלא שסבב הוא לנפשו זה. גם אפשר שכוון באומרו <b>מחזיק באזני כלב</b> לומר כי הדיבור בביאור בענייני הסודות הוא כמעיר הכלב הישן ועובר ומתעבר על ריב לא לו וטובה השתיקה ממנו כי מעט הם שיקשה להם ענין מענייני המציאות ודומה לזה שאמ' אחר זה <b>באפס עצים תכבה אש ובאין נרגן ישתוק מדון</b> כמו שנבאר במקומו. וקרא כלב האדם הנרדם בהבלי הזמן נמשך אחר תאוותיו בלבד. והמעוררו על סוד מהסודות קרא <b>מחזיק באזני כלב.</b>
וזה הפסוק יש לו דבקות עם הפסוקים שלפניו שגנה בהם ענין העצל ואמר כי בעבור שהתעצל מקנין החכמה להיותו חכם בעיניו הוא <b>מחזיק באזני כלב</b> ו<b>עובר ומתעבר על ריב לא לו</b> והוא משתדל לרמות ריעיו וכמו האיש <b>המתלהלה היורה זיקים חיצים ומות</b> כן הוא האיש ש<b>רמה את רעהו ואומר הלא משחק אני</b> וראוי להרחיק חברתו להיותו נרגן ומעורר מדנים כי <b>באפס עצים תכבה אש ובאין נרגן ישתוק מדון</b> וכמו שה<b>פחם</b> הוא נאות <b>לגחלים ועצים לאש</b> כן <b>איש מדינים לחרחר ריב</b> ו<b>דברי</b> האיש ה<b>נרגן</b> הם <b>כמתלהמים והם ירדו חדרי בטן</b> ולדמיון <b>כסף</b> שהוא <b>מצופה על חרש</b> כן הם <b>שפתים דולקים ולב רע</b> וזה יהיה כשיהיה רע בלבו ובדברי פיו ולפעמים <b>בשפתיו ינכר השונא</b> ויראה שהוא אוהב <b>ובקרבו ישית מרמה</b> וזה אינו ראוי לחנינה כי אין אדם יכול להשמר ממנו ולכן <b>כי יחנן קולו אל תאמן בו כי שבע תועבות בלבו</b> כי כש<b>תכסה שנאה במשאון</b> כלומר שמכסה דעתו בלבו ואורב לחברו להביא עליו שואה ומשואה ראוי להגלות <b>רעתו בקהל</b> וישוב עמלו בראשו כשיתגלה מצפון לבו והוא אמרו <b>כורה שחת בה יפול וגולל אבן אליו תשוב.</b>
<h3>פסוק יט</h3>
<b>כמתלהלה</b> שורשו להה והוא כפול על משקל כמתעתע בחירק תחת המ"ם ובדגשות התי"ו והוא אחד מן ומתעתעים בנביאיו ולמ"ד הפועל אובדת עם הכפל הזה ופירושו כמתעלם הנמהר. וכן פי' ותלה ארץ מצרים נלאתה ויגעה ונמהרה ויתכן להיות <b>כמתלהלה</b> רביעי. ואמר כי האיש שהוא מרמה רעהו בעורמתו <b>ואומר הלא משחק אני</b> כלומר לא נתכוונתי להביא זה ההיזק הוא דומה אל האיש המתעלם שהוא <b>יורה זיקים חצים ומות.</b>
<h3>פסוק כ</h3>
אמר כי כמו שב<b>אפס עצים</b> והוא כשיכלו העצים <b>יכבה</b> ה<b>אש</b> לפי שהעצים הם סבתו כי הלחות אשר בעצים היא מזון השלהבת ובסור הסבה יסור המסובב. כן <b>באין נרגן</b> כלומר בעת שלא יהיה הנרגן נמצא והוא הרכיל <b>ישתוק</b> ה<b>מדון</b> והוא הריב לפי שדברי הנרגן הם יולידו הריב בין האנשים ולכן בעת שלא יהיה הנרגן נמצא שהוא הסיבה לא ימצא הריב שהוא מסובבו. גם אפשר ש<b>מדון</b> הוא תואר אל האיש המריב ולפיכך אמר עליו <b>ישתוק</b> כי על הריב היה אומר יחדל הריב או כיוצא בו אמנם כוון לומר כי כשלא ימצא הנרגן שהוא מעורר המריבים האדם שדרכו להריב <b>ישתוק</b> ולא יריב כי הוסרה הסבה אשר בעבורה יריב.
ואפשר שזה המאמר דומה למה שאמר <b>מחזיק באזני כלב</b> המדבר בביאור בענייני הסודות או מי שמעורר אדם בלתי הגון עליהם. ולפיכך אמר <b>באפס עצים תכבה אש</b> כלומר בעת שתחדל מלדבר בביאור בענייני הסודות אתה תכבה אש המחלוקת והטענות. ו<b>באין נרגן</b> כלומר בעת שלא תהיה נרגן לגלות מסתרי התורה והחכמה לאוילים או לעוררים עליהם <b>ישתוק המדון</b> ואש המחלוקת.
<h3>פסוק כא</h3>
אמר כי כמו שה<b>פחם</b> והוא הגחלת הכבה הוא מוכן לעשות ממנו <b>גחלת</b> דולקת. וכמו שה<b>עצים</b> הם מעותדים לעשות מהם <b>אש</b> כן האיש שהוא בטבעו בעל ריב ומצה הוא מזומן <b>לחרחר ריב</b> כלומר לעורר ולסבב הריב.
<h3>פסוק כב</h3>
אמר כי <b>דברי</b> ה<b>נרגן</b> והוא הרכיל הם <b>כמתלהמים</b> ו<b>נרגן</b> הוא שם נגזר מן ותרגנו באהליכם. והנרגנים הם הרכילים שמסכסכים בין בני אדם. <b>כמתלהמים</b> ענין המלה הזאת בחלקים הנעלמים והוא דומה ללשון הערב שאומר לַהַמְתְ בענין בלעת. וכאלו אמר <b>דברי נרגן</b> הם בקלות ובהבלעה והם <b>ירדו חדרי בטן</b> ר"ל והם מגיעים התכלית והרע מן ההיזק. או יהיה <b>כמתלהמים</b> הפוך מן הולם פעם כלומר הם מראים שיהלמו האנשים הנאמרים עליהם אותם הדברים אמנם כשנתבונן עליהם נמצאם שאינם מכות נקלות רק מכות עוברות עד חדרי בטן.
<h3>פסוק כג</h3>
אמר כי יש אנשים שלבם רע ושפתותיהם חלקו מחמאות ויש שלבם טוב ודבריהם לא לרצון ידברו מן הרע מה שלא ידבנו לבם לעשותם. אמנם כשיתבונן שיהיה הלב רע מעקרו והשפתים יהיו בוערים באש המחלוקת זהו תכלית הרע והוא דומה בעניינו ל<b>חרש</b> שהוא דבר שאין בו ממש <b>מצופה מכסף סיגים</b> שהוא זיוף הכסף שגם הצפוי לא יועיל ולא יציל ולפי זה הפירוש יהיה ביאור <b>דולקים</b> בוערים ואם יהיה <b>דולקים</b> מענין הרדיפה וההשגה כמו כי דלקת אחרי יהיה עניינו בעניין זה שקרא <b>שפתים דולקים</b> השפתים שלא ידברו בענייני הריב רק שישתוקו וקרא השפתים הנושקים זה את זה בעת השתיקה <b>דולקים</b> בעבור שהם רדפו זה את זה והשיגו זה את זה. ואמר כי כשיהיה הלב רע בפנים והפה שותק ואינו מראה הרע הוא דומה אל החרש שאין בו ממש והוא מצופה מכסף סיגים שעם היותו כסף סיגים יחשבו בני אדם כי הוא כסף נבחר וכן זה אע"פ שהוא מזוייף מתוכו שלבו רע הוא מראה בשתיקתו שאינו רע.
<h3>פסוק כה</h3>
יש מפרשים כי האיש שהוא שונא לאיש אחר לא יוכל להעלים מומי לבבו כי בשפתיו יראה שהוא נכרי מאהבתו וחוץ משלומו וגם בלבו ישית מרמה כלומר יחשוב מרמה בלבו כדי להזיקו ולפי זה הפי' אין טעם לאמרו אחר זה <b>כי יחנן קולו אל תאמן בו</b> ולכן הפירוש הנכון הוא שהשונא יתעלם משנאתו ולא יגלה אותה ואע"פ שבתוך לבו ישית לו מרמה הוא בדברי שפתיו מראה היותו נכרי ממה שהוא על דרך האמת. והענין שהוא שונאו ומראה בדבריו שהוא אוהבו ולכן סמך לו <b>כי יחנן קולו אל תאמן בו</b> כלומר אחרי שיתברר לך שנאתו אותך לא תתפתה לדבריו ולא תבטח בו כי יש בלבו מן המרמה מה שלא יגלה אותה בדברי פיו. והוא אמרו <b>כי יחנן קולו אל תאמן בו כי שבע תועבות בלבו.
<h3>פסוק כו</h3>
אמר אחרי ש<b>תכסה</b> ה<b>שנאה במשאון</b> סוף שה' ית' יגלה אותה בקהל ו<b>משאון</b> שרשו נשא והוא שם דומה לאומרו הרימה פעמיך למשואות נצח שענינו הביא שבריך על אויביך ממרום בעבור חרבן נצח או בעבור שממות נצח. ואמרו <b>תכסה שנאה במשאון</b> ר"ל מי שמכסה רעתו ואורב לחברו להביא עליו חורב ושממה הבורא ית' יגלה רעתו בקהל. או יאמר מי שמכסה שנאתו בהצפינו אותה סופו שתגלה רעתו בקהל. ויש מפרשים <b>תכסה שנאה במשאון</b> ר"ל מי שמכסה ומעלים שנאתו והוא כאלו הסתיר שנאתו במקום ריק וזה כי ה' ית' יסבב שתתגלה רעתו בקהל.
<h3>פסוק כז</h3>
אמר כי פעמים רבות ראינו שהאיש אשר <b>כרה</b> ה<b>שחת</b> והוא הבור שבעצמו נפל שם וכן ראינו שהאיש שהוא משליך האבן וזורק אותה למעלה שתשוב אליו. והוא משל יאמר כי יש אנשים שיפעלו הרע כדי להזיק בו זולתם ויוזקו הם בעצמם ברע ההוא. וכן מי שהוא <b>גולל</b> ה<b>אבן</b> להגיעה אל מקום אחר כלומר שהוא מסבב להגיע הרע לזולתו והרע ההוא ישוב על ראשו ועל קדקדו חמסו ירד. וקרא זורק האבן <b>גולל</b> מפני שבהליכת האבן מכח הזריקה באויר השמים היא מתגלגלת והולכת ויהיה ביאור <b>גולל אבן</b> מפני שהוא מגלגל האבן בזריקתו אותו. וכמו שיקרה זה במי שיחדש מיני היזק גופניים להזיק זולתו שהוא יוזק בהיזק ההוא כן הענין במי שהוא מכשיל רעהו ומדריכו בדרך רע ונותן לו דעת בלתי אמיתי שהוא נענש במעשה ההוא והוא חושב להפיל חבירו בשחת ולא ידע כי בנפשו הוא כי כמו שהדבר הגדול והנרצה הוא עשיית הנפשות לפי שיכפל שכרו הטוב כפי כפל המעשים הראויים שיעשו אותם שלמדו ממנו כן החטא הגדול הוא להשגות הישרים ולהדריכם בדרך רע כי יכפול חטאו כפי חטאת האיש שיחטא בסבתו ולפיכך אמר <b>כורה שחת</b> כלומר כל מי שחושב להפיל חבירו בבאר שחת בנתנו לו דעת נפסד ואמונה כוזבת הוא יענש בסבת החטא ההוא וכן מי שחושב לזרוק אבן על חבירו והוא משל לנתינת דעת בלתי אמתי בלבו עליו ישוב עון האיש ההוא.
ואחרי שהזכיר ההיזק המתחדש מפאת הדבור הרע בפסוקים הקודמים באמרו <b>כמתלהלה היורה זיקים</b> וגו' <b>באפס עצים תכבה אש</b> וגו' <b>פחם לגחלים</b> וגו' <b>דברי נרגן</b> וגו' <b>כסף סיגים</b> וגו' <b>בשפתים ינכר שונא</b> וגו'. אמר לא תחשוב שהדבור הרע יהיה כשיספר רעה מחבירו או שיהיה רכיל וכיוצא בו בלבד כי גם מי שישבח אנשים בשקר הוא בשנאתו אותם ישימם נדכאים בשבחו אותם והוא שסמך אל זה <b>לשון שקר ישנא דכיו.</b> וכן מי שידבר דברי חלקות לרעהו הוא דוחה אותו מן הטוב אל הרע והוא אמרו <b>ופה חלק יעשה מדחה.</b>
<h3>פסוק כח</h3>
אמר כי האיש שיש לו <b>לשון שקר</b> הוא יעיד השקר בעבור שהוא ישנא האנשים אשר חפץ דכאם וקרא האנשים המדוכאים באמרי פיו <b>דכיו</b> כלומר המדוכאים בסבתו ולא אמר שישנא אותם אחר שדכאם רק השנאה קודמת ובעבורה ידכאם. <b>ופה חלק יעשה מדחה</b> ר"ל ומי שחלקו מחמאות פיו ואינו מוכיח בעלי המעשים הרעים גורם להם שידחו מדרך החיים. או יהיה ענין הפסוק כן <b>לשון שקר ישנא דכיו</b> כלומר מי שהוא מבטיח האנשים על שקר ואינו מוכיחם הוא בשנאתו אותם יעשה זה וישימים נדכאים כי לו היה חפץ בטובתם לא היה מבטיח אותם על שקר ולפיכך סמך לו <b>ופה חלק יעשה מדחה</b> כלומר הפה חלק שיראה להם בשקריו ובפחזותו גורם להם שידחו מארץ החיים.
ויש אומרים <b>לשון שקר ישנא דכיו</b> האיש שיש לו לשון שקר ישנא המוכיחים אותו שהם הנקראים <b>דכיו</b> לפי שהם מדכאים אותו בתוכחותיהם ובדבריהם והאיש שיהיה לו פה חלק עמהם ולא יוכיחם יגרום להם <b>מדחה</b> כלומ' שירגילו לדבר בשקר שהוא מדחה מן האמת והוא כפל ענין במלת שונות.
ובעבור שהזכיר שהאיש המשבח רעהו בשקר ומחליק לו בדבריו הוא מזיקו היזק גדול אמר כמו שאינו טוב בעבורך שיהללך אחר במה שאין בך כן <b>אל תתהלל אתה ביום מחר כי לא תדע מה ילד יום</b> ותעשה שיוכל <b>להללך זר</b> על האמת <b>ולא</b> יהללך <b>פיך</b> ויהללך <b>נכרי</b> ולא יהללוך <b>שפתיך</b> כי אם תתהלל אתה יקנאו בך האוילים אשר <b>כובד</b> יש ל<b>אבן</b> ו<b>נטל</b> ל<b>חול וכעס אויל כבד משניהם</b> ויש לו <b>אכזריות חימה ושטף אף ומי יעמוד לפני קנאה</b> שיקנה בך האויב כשתתהלל ולכן מי שיהללך במה שאין בך הוא שונאך כמו שאמר <b>לשון שקר ישנא דכיו.</b> ויהיה טוב שאותו שמהללך במה שאין בך מי יוכיח אותך כי <b>טובה תוכחה מגולה מאהבה מסותרת</b> ולא די שהתוכחת היא טובה אלא ש<b>נאמנים</b> הם <b>פצעי</b> ה<b>אוהב</b> שעושה בחבירו בדרך תוכחת ו<b>נשיקות</b> ה<b>שונא</b> הם <b>נעתרות</b> אלא ש<b>נפש שבעה</b> מתאות העולם <b>תבוס</b> ל<b>נופת</b> התוכחה <b>ונפש רעבה</b> וצמאה אל החכמה כל מרירות פצעי אוהב יחשוב למתוק ביודעו כי כל איש מוכן אל המיתה ומי שהרויח החכמה הצליח והוא אומרו <b>כצפור נודדת מקנה כן איש נודד ממקומו.</b>
<h2>פרק כז</h2>
<h3>פסוק א</h3>
אמר אין ראוי לך שתתהלל ותאמר מחר אעשה כך וכך <b>כי לא תדע</b> מה שיוליד היום והוא הזמן מן המקרים ויכול להיות שיתחדש מקרה ימנעך המקרה ההוא מעשות מה שיזמת לעשות. ואמר <b>מה ילד יום</b> על דרך הרחבת הלשון כאלו הימים הרות ויולידו המקרים.
<h3>פסוק ב</h3>
אמר אל תתהלל אתה על טוב עשית או על מעלה קנית אותה רק הנח ש<b>יהללוך</b> ה<b>זרים ולא</b> יהלל אותך <b>פיך.</b> וכן טוב שיהללך איש <b>נכרי</b> במה שיראה בך מן החכמה ולא יהללוך שפתיך. או יאמר אתה האיש המתהלל בפיך מה לך להתהלל בדבריך וסוף שיהללוך אחרים ואין צורך שתתהלל אתה בדבריך. וכן נכרי. <b>ואל שפתיך</b> ר"ל ידעתי כי יהללוך הנכרים ומה לך שיהללוך שפתיך. או יאמר <b>יהללך זר</b> כלומר עשה מעשים וקנה מעלות שבעבורם יהללוך האנשים לא שתהיה מכת האנשים שלא יהללום אחרים בעבור כי אינם ראויים אל המהלל ומתוך כך יהללו הם עצמם כי אין מי שיהללם. וכן עשה שיהללוך הנכרים לא שישתקו ממהללך הנכרים ויהללוך שפתיך.
<h3>פסוק ג</h3>
אמר <b>כובד</b> יש ל<b>אבן</b> ו<b>נטל</b> יש ל<b>חול</b> כלומר סבל ומשא והכעס שיש לאויל בעת שיכעס הוא יותר כבד משני העניינים הנזכרים.
<h3>פסוק ד</h3>
אמר כי <b>אכזריות</b> גדול יש בענין ה<b>חימה</b> והענין שהחימה היא אכזרית מאד ועם כל זה יוכל האדם לסגור בעדה ולעמוד לפניה ואם לא נזכר. וכן <b>ושטף אף</b> כלומר מיעוט האף כמו בשצף קצף הסתרתי פני רגע ממך יוכל האדם לעמוד כנגדו. אמנם ה<b>קנאה מי יעמוד</b> לפניה הודיע כי הקנאה הוא הדבר הרע על הכל על דרך שאמר ורקב עצמות קנאה. או יהיה זה הפסוק דבק בעניינו לפסוק שלפניו שאמר וכעס אויל כבד משניהם והוא שיהיה לאויל אכזריות חמה ושטף אף ומי זה שיוכל לעמוד לפני הקנאה שמקנא האויל אל ההולכים בדרך החכמה.
<h3>פסוק ה</h3>
אמר יותר <b>טובה</b> היא ה<b>תוכחת</b> שיוכיח האדם את חבירו בגלוי ויותר מועילה לו מן ה<b>אהבה</b> שיאהב אותו ויהיה מכסה פשעיו ו<b>מסתירם</b> כי עם התוכחת שיוכיחהו יביאהו לחיי עד ועם הסתירו פשעיו יגרום לו שלא ישוב מהם. או יאמר כי התוכחה שיוכיח האדם את חבירו ואפי' בגלוי היא טובה ומועילה בעבור שהיא באה מאהבה שהיא <b>מסותרת</b> כי לולי האהבה שנשרשה בלבו לא הוכיחו. או יאמר <b>טובה</b> היא התוכחת המגולה בזמן שהיא באה מאהבה שהיא צפונה לו בלבו כלומר שתהיה סבתה אהבה מסותרת לא שיתכוון לביישו כי אז היא תוכחת רעה.
<h3>פסוק ו</h3>
אמר כשיהיה איש אחד אוהב לחבירו עד שיהיה בחזקת <b>אוהבו</b> אפי' אם יזדמן שיפצעהו כל שכן אם יגרום לו היזק קטן ממנו הוא בעבור אהבתו אותו יחשוב ה<b>פצעים</b> ההם ואעפ"י שיהיו רבים פצעים <b>נאמנים</b> ולא יחשוב כי בשנאתו אותו פצעהו. ובהפך זה אמר <b>ונעתרות נשיקות שונא</b> כלומר אם יהיה איש שונא לרעהו וישק אותו שדרך הנשיקות היא להראות האהבה הנטועה בלב יחשבם האיש ההוא נשיקות נעתרות כלומר דבר יתר ללא תועלת.
או יאמר כי ה<b>אוהב</b> יהיו ה<b>פצעים</b> שיפצע ברעהו כדי להוכיחו פצעים גדולים ונאמנים על דרך מכות גדולות ונאמנות וחלאים רעים ונאמנים שעניינו גדולים וקיימים. ור"ל כי מי שלא יאהב רעהו כנפשו יוכיח אותו תוכחה קלה אמנם האוהב פצעיו הם גדולים ונאמנים. ואמרו <b>ונעתרות נשיקות שונא</b> ר"ל כי השונא את חבירו לא יוכיחנו ותמורת הפצעים שיהיה ראוי לעשות ינשוק אותו נשיקות נעתרות ר"ל רבות. והענין שהוא יחליק על רעהו ויראה לו אהבה ולא יוכיחנו.
ואפשר שקרא החלק השכלי מכחות הנפש אוהב וקרא יצר לב האדם שונא ואמר כי החלק השכלי יוכיח כחות הגוף וייסרם ויצערם בראותו שימנעו פעולתו בידיעת המושכלות בסבת תאותם כי בראותו כחות הנפש נוטות לקצה אחד והוא רע הוא יטה אותם אל הקצה האחר וזה מה שכנה בפצעים גדולים. אמנם השונא והוא המלך זקן וכסיל רבים הם הנשיקות והפיתויים והשעשוע והחדוה שיש בינו ובין כחות הנפש.
וזה הפסוק יש לו דבקות עם הפסוק שלפניו וענינו לא די שהיא <b>טובה</b> ה<b>תוכחת המגולה</b> אלא אפילו ה<b>פצעים</b> שהם יותר מהתוכחות בפה הם נאמנים כלומר אותן שהם מאהבה נאמנת.
<h3>פסוק ז</h3>
אמר כי האיש בעת שהוא <b>שבע</b> ומלא תאותו מן המאכל והמשתה הוא <b>יבוז</b> אל ה<b>נופת</b> כלומר אפי' הנופת והוא המתוק מכל דבר זולתו לא יערב לו אז. אמנם האיש ה<b>רעב</b> בעבור רעבונו אפי' הדבר ה<b>מר</b> שמדרכו שלא יאכל יהיה בעיניו <b>מתוק.</b> ומלת <b>תבוס</b> הוא מגזרת ועל הרי אבוסנו ואבוס עמים באפי ור"ל ידרוך על הנופת ולא יחשוב אותו לכלום.
ורמז בזה כי ה<b>נפש</b> ה<b>שבעה</b> מתאוות העולם וכל אשר שאלו עיניה לא אצלה מהם היא <b>תבוז</b> אל החכמה הנמשלת אל ה<b>נופת</b> כי לא תמצא החכמה עם קנייני העולם. אמנם ה<b>נפש</b> ה<b>רעבה</b> מקניני העולם ר"ל שנטרדו ממנה קנייני העולם לא שתהיה רעבה וכוספת אליהם היא תמצא הדברים שהם <b>מרים</b> בעיני הנפש השבעה והם קנייני העולם ל<b>מתוק</b> לנפשה ולמרפה לעצמה.
ואפשר שקרא <b>נפש שבעה</b> נפש האדם בעת שתהיה שבעה מן החכמה והענין שהשיגה ממנה דבר גדול. ואמר כי הנפש בעת שהשיגה מן החכמה שיעור גדול עד שתהיה ראויה בעבור זה להקרא נפש שבעה היא <b>תבוז</b> למחמדי העולם והוא אשר קרא אותם בשם נופת בעבור עריבותם על האדם. ואמר כי הנפש החכמה היא <b>תבוז</b> אל הקניינים הזמניים בידעה כי הם טובות מדומות ודבר בלתי קיים והם חוץ מעצמותה ותדבק בחכמה ובסודותיה אשר יהיו לה לבדה ואין לזרים אתה. אמנם ה<b>נפש</b> ה<b>רעבה</b> והיא שדבקה באהבת קנייני העולם הזה הכלה והיא ראויה שתקרא רעבה מפני שלא תשבע לעולם כי לא תחפוץ בחכמה המתוקה מדבש אלא הדברים שהם מרים על דרך האמת והם התאוות הגופניות והמדות המגונות והפחתיות וכל דבר כוזב הם מתוקות ונחמדות בעיניה ובהם תדבק.
<h3>פסוק ח</h3>
אמר בפסוק הזה שאין ראוי לבטוח על העולם ואם יראה האדם עצמו על תכונה טובה ויראה מצבו קיים וחזק הן מגופו הן מממונו הן מבניו ידע כי הוא מוכן אל הנסיעה כי העולם הזה אין קיום בו לדבר מן הדברים וטובותיו ורעותיו הם טובות מדומות ורעות מדומות כאשר יחנו כן יסעו. והוא אמרו <b>כצפור נודדת מקנה מן קנה כן איש נודד ממקומו.</b> כלומ' כמו שהצפור הוא מוכן אל הנסיעה ואל הנדוד כן האיש הוא מוכן אל הנסיעה לנדוד ממקומו.
ובא להעיר האדם שיכין לו כלי הנסיעה ויכין לו מן הצידה מה שתספיק לו בדרך רחוקה ויחשוב אנה יכוון תחנותו בעת שיסע מן העולם הזה ומה הם המעשים אשר ילווהו. או יאמר כמו הצפור שהוא נודד מן הקן שלו בפעם הראשונה שיתחיל לעוף או שיגורש מן הקן שלו וילך נודד הנה והנה ולא ידע אנה ולבו מטורף כן הוא האיש הנודד מעיר מולדתו שיאבדו עשתונותיו. ואם יקרה זה לאיש בהיותו נודד ממקומו אל מקום אחר קרוב עם היותו מוצא אנשים בדמותו ובצלמו ידע טבעם ועניינם איך יהיה ענין האיש בחשבו אל הנדוד הגדול והוא העת אשר יסע מן העולם הזה ולא ידע אנה ולא ידע מי ימצא ומי יסגור בעדו יודע מה שקדמו לו מן העונות וחובות האלהים עליו צרורות בנפשו והוא איננו שוגג כי כבר התרה בו ביד כל נביאי כל חוזי. וידע כי אם יקצר בחובת הבורא ית' עליו כפי היכולת יענש מה גדלה אשמת מי שלא יתעורר על זה.
ואחר שהזכיר <b>טובה תוכחת מגולה מאהבה מסותרת</b> ו<b>נאמנים פצעי אוהב</b> אמר כי עריבות גדול הוא לאיש כשיהיה לו מוכיח ויועץ אותו הטוב לו בכל לבו ובכל נפשו והוא שסמך אל זה <b>שמן וקטרת ישמח לב ומתק רעהו מעצת נפש.</b> ואחר שהדבר כן אם יהיו לך רעים נאמנים אל תעזבם והוא אמרו <b>רעך וריע אביך אל תעזוב ובית אחיך</b> בלבד <b>אל תבוא ביום אידך</b> אלא שתקבל עצה גם משכניך והוא אמרו <b>טוב שכן קרוב מאח רחוק.</b> ולכן <b>חכם בני ושמח לבי</b> כדי שאוכל להשיב חורפי לשעבר בעבור כסלותך כי אתה מעתה חכם כי אם תהיה חכם תועילך חכמתך. כי האיש שהוא חכם בעבור היותו <b>ערום ראה רעה ונסתר</b> אמנם ה<b>פתאים עברו</b> דרך מסוכן <b>ונענשו</b> ובסבת פתיותם עושים <b>ערבות</b> ל<b>זר</b> ומחבקים חק <b>נכריה</b> ולכן <b>לקח בגדו כי ערב זר</b> וגו'. ואפשר שקרא <b>זר</b> יצר התאוה וקרא <b>נכריה</b> הנפש המתאוה והענין שנתפתה אחר יצרו. וסמך אל זה <b>מברך רעהו בקול גדול בבקר השכם וגו'</b> וקרא רעהו החלק השכלי ואמר כמו שיש לגנות מי שערב לזר וחבק לחק נכריה כן יש לגנות מי שיעורר שכלו לחקור במושכלות בימי הבחרות והוא שכנה <b>בבקר השכם קללה תחשב לו</b> בעבור שיקח אז דמיונו דעות נפסדות.
<h3>פסוק ט</h3>
אמר כי ה<b>שמן</b> הטוב והמבושם הריחני וכן ה<b>קטורת</b> שיעשה מן השרפים ומן העצים המשובחים הבאים מארץ הודו המיוחדים לקטר בהם הבתים לתת להם ריח טוב ולזכך אוירם <b>ישמחו</b> ה<b>לב</b> כי הלב ישמח וכחותיו יתפשטו אל הריח הטוב. גם אפשר שכוון במלת <b>שמן</b> אל האור הנאחז בפתילה הנתונה בשמן שאורה זך והאור מתוקן וטוב לעינים. ויש מפרשים <b>שמן</b> אכילת משמנים. <b>ומתק רעהו מעצת נפש</b> ר"ל וכמו שהשמן והקטורת ישמחו הלב כן ישמח לב האדם המתיקות שיהיה לו מחברת רעהו. ונתן הסבה בזה ואמר מעצת נפש כלו' בעבור מה שתגיע לו מן הטובה ממנו בעבור עצת נפשו כלו' בעבור העצה הטובה שיתן לו בכל עניניו.
<h3>פסוק י</h3>
אמר שאין ראוי לו לאדם לעזוב ריעיו הקדומים אשר גדלו עמו. וכן ריעי אביו והענין שלא יפרד מאהבתם וידרוש שלומם וטובתם כל הימים. ונתן סבה בזה ואמר ו<b>בית אחיך אל תבוא ביום אידך</b> כלומר אם תעשה זה שלא תפרד מאהבת ריעך וקרוביך וגואליך ושלא תפרד גם כן מאהבת ריעי אביך בבוא לך יום איד כלומר בחול עליך צרה מצרות הזמן לא תצטרך לרוץ לעזרה אל בית אחיך כי רעיך ורעי אביך יהיו לך במקום אב ואח נכונים אל עזרתך.
<b>טוב שכן קרוב מאח רחוק</b> ר"ל יותר טובה תגיע לך מן השכן שיהיה קרוב אליך ממה שיגיע לך מן האח בעת שיהיה רחוק ממך ולפיכך יהיו לך רעים ולא תסמוך על הקרובים בלבד. או יהיה אומרו ובית אחיך אל תבוא ביום אידיך תשלום הענין הראשון ולא נתינת סבה ויהיה ענין הפסוק כן <b>רעך וריע אביך אל תעזוב ובית אחיך</b> בלבד <b>אל תבוא ביום אידך</b> כלומר לא יספיק לך לעזרתך אחיך בלבד רק יהיו לך מן הריעים שיושיעוך בעת צרתך. <b>טוב שכן קרוב מאח רחוק</b> כלומר על כן יעצתיך להשתדל בקניית הריעים כי לפעמים ירחק ממך אחיך ואם לא יהיו לך ריעים לא ילך ענייניך אל השלימות ויותר טובה תגיע לך מן השכן שהוא קרוב אליך ממה שיגיע לך מן האח שיעמוד רחוק ממך.
ועל דרך נסתרו נאמר ש<b>ריעך וריע אביך</b> קרא השפע השכלי אשר הוא הדבוק בין ה' ית' ובין השלימים ועת צר שהוא זמן הצורך לקיום החומר קרא <b>יום איד</b> שאז הוא צריך שיעזר באח ועל אותו הזמן אמר <b>ובית אחיך אל תבוא ביום אידך</b> רצונו בו שלא יכנס שם בדרך שיעזוב ריעו כי בכל עת צריך שישים מחשבתו בריע ההוא השוכן אצלו והיא השכינה שאמרו ז"ל שהיא למעלה מראשו כי הוא הקרוב לו באמת והאח הוא הרחוק בבחינה אצל השכינה. ועל זה אמר <b>טוב שכן קרוב מאח רחוק</b> והוא המכוון באומרו <b>ויש אוהב דבק מאח.</b> ואפשר גם כן שעל זה הענין בא בכל עת אוהב הריע ואח לצרה יולד.
<h3>פסוק יא</h3>
<b>חכם</b> צווי מבניין הקל על משקל צלח רכב. ולכן נקודת החי"ת בחטף פתח. ואמר קנה חכמה אתה <b>בני</b> ומתוך כך <b>לבי ישמח</b> בעבור חכמתך. וגם אוכל להשיב דברים אל המחרפים אותי בעבור היותך עתה סכל מן החכמה. ולכן בקנותך החכמה תעשה לי שתי תועלות לבד מה שתועיל בזה אל נפשך. האחת ש<b>ישמח לבי</b> בעבור קנותך החכמה. והשנית שאם יחרפו אותי להבא כאשר חרפוני עד כה בעבור סכלותך יהיה לי פתחון פה להשיבם כי אינך כאשר חשבוך רק אתה חכם.
<h3>פסוק יב</h3>
אמר כי האדם שהוא בעל <b>ערמה</b> הוא בראותו דבר שיהיה ספק ומפחד פן תחול עליו <b>רעה</b> בסבתו הוא יתרחק מן הדבר ההוא. וכן ישמר מעשות כל דבר רע ומהכנס בדבר רע ומתוך כך לא יענש. ואם לא נזכר. אמנם ה<b>פתאים</b> ראו רע ולא חששו ו<b>עברו</b> ומתוך כך חל עליהם העונש.
ואפשר שקרא <b>ערום</b> במקום הזה המבין בחכמת משפטי הכוכבים ואמר כי הערום והבקי במשפטים ההם בראותו חכמת הכוכבים גוזרת חול רעה על מקום מהמקומות הוא יסתר מן הרע ההוא שלא יבואהו. ונאמר על דרך משל כי אם יראה שהמערכת תגזור להיות בו חום גובר אותו זמן הוא יכין לו מקום ומזון יועילוהו נגד החום ההוא וישמר בכל יכלתו. וכן אם ראה חבור גוזר על השחתת עיר או גליל ושתהיה חרב פושטת באותם המקומות הוא יברח משם אל מקום אחר או ירוץ אל מגדל עוז והוא שם ה' אשר בו ירוץ צדיק ונשגב. אמנם ה<b>פתאים</b> והם אשר סכלו זה והם מכת האנשים אשר לא תלו בטחון בה' ית' וית' שיסבב הצלחתם הם עוברים לפי תומם ויד ה' היתה בם להומם. ואפשר שקרא <b>ערום</b> החכם והזריז בהצלת נפשו ואמר כי הזריז והפקח בבוא יום רעה יסתר בסתר עליון ובצל שדי יתלונן והוא יצילהו מפח יקוש ומדבר הוות. אמנם הפתאים אשר לא ירוצו למגדל עוז שם ה' הם עוברים בקרב הצרות ומקבלים העונש והרעה.
<h3>פסוק יג</h3>
אמר כי מי שיעשה <b>ערבות</b> לאיש <b>זר</b> או שהפסיד ממונו ועשה חוב בעבור אהבת נשים <b>נכריות</b> ראוי הוא שיבואו אל ביתו לעבוט עבוטו ואם לא ימצאו לו דבר יפשיטוהו את בגדיו ויקחום בעבור החוב שעשה. ופי' <b>חבלהו</b> קח משכונו. ואפשר שקרא <b>זר</b> המלך זקן וכסיל וקרא הנפש המתאוה <b>נכריה</b> לפי שהם זרים ונכרים מעצמות האדם. ואמר כי הנמשך אחריהם ראוי שישוללו ממנו כל הטובות.
<h3>פסוק יד</h3>
אמר כי מי ש<b>יברך רעהו</b> או שיהללוהו <b>בקול גדול בבקר השכם קללה תחשב לו</b> מפני שהרואים והשומעים יביאו לספר בגנותו בראותם שזה מתאמץ לספר בשבחו.
ואפשר שקרא <b>רעהו</b> הכח השכלי ואמר כי מי שיעוררהו שכלו לחקור במושכלות בימי הבחרות בעוד שהכחות הגופניות חזקות והוא שכנה <b>בבקר השכם</b> הוא דבר בלתי ראוי כי יקח דמיונו דיעות מופסדות לחולש שכלו ולתגבורת תאוותיו.
ואחרי שהזכיר גנות הרשעים והאוילים זכר גנות הנשים הסכלות ואמר <b>דלף טורד ביום סגריר</b> וגו'.
<h3>פסוק טו</h3>
אמר כי ה<b>דלף</b> ה<b>טורד ביום סגריר</b> ו<b>אשת מדינים</b> שניהם שוים בענין אחד. ו<b>דלף טורד</b> יקרא הדלף בעת שלא יפול במקום אחד מיוחד אלא אחת הנה ואחת הנה. או יקרא <b>טורד</b> בעבור שיטריד האדם בנפילתו עליו. ואמרו <b>ביום סגריר</b> ר"ל בעת שירד מטר סוחף שכל אדם נסגר בתוך ביתו וזה הדלף בעבור שהוא נופל אחת הנה ואחת הנה לא יוכל לכוין עמידתו במקום מכוון וחוצה לביתו לא יוכל ללכת מפני שהוא יום סגריר. וכן יקרה אל האדם בעת שתהיה לו אשת מדינים כי הוא לא יוכל לנוח בביתו מפני מדיני אשתו ושאר הנשים יש בהם מן הסכנה והעונש מה שאין הפה יכולה לדבר.
או יאמר כי כמו שהדלף טורד האדם ממחשבותיו כן האשה שהיא אשת מדינים טורדת האדם מכל מחשבותיו.
<h3>פסוק טז</h3>
<b>צפניה צפן רוח</b> ר"ל מי שרוצה להצפינה ולהסתירה הוא כאלו רוצה לצפון הרוח ולהסתיר אותו שלא יוכל להסתירו. והענין כי מי שישתדל לצפון ולכופה שלא תעשה נבלה דומה במעשהו לאיש שירצה לאסוף רוח בחפניו לפי שאינה מזומנת להסתתר ולהצפן לדמיון השמן הטוב הקורא והמכריז על עצמו אעפ"י שהוא צפון תחת היד או בתוך הכלי והוא אמרו <b>ושמן ימינו יקרא</b> כלומר אינה אוחזת במדת הצניעות רק מכרזת על עצמה במעשיה לדמיון האיש שיוליך השמן הטוב בימינו שריחו הולך רכיל וקורא ומכריז על עצמו.
ויש מפרשים <b>ושמן ימינו יקרא</b> שהנמשך אחר האשה יוכה ויופצע עד שימינו תקרא שמן שמן לרכך מכתו. ולפי זה הפירוש היה לו לומר <b>תקרא</b> לשון נקבה.
או יאמר שאשת מדינים היא לדמיון הדלף הטורד שהוא לא יפול במקום מיוחד רק יטריד מקומותיו אחת הנה ואחת הנה וכן ענין האשה הזונה לא תעמוד בירכתי הבית רק פעם בחוץ פעם ברחובות ואצל כל פינה תארוב.
ואחר שהזכיר גנות הכסילים והסכלים וזרז על קבלת המוסר והתוכחת אמר לא יקל בעיניך ענין המוסר והתוכחת כי כמו שה<b>ברזל</b> האחד <b>יחדד</b> פני חבירו ולא יתוקן עוות ה<b>איש</b> כי אם בתוכחת שיוכיחהו איש אחר. וכמו ש<b>נוצר</b> ה<b>תאנה יאכל פריה</b> כן האיש ששומר מצות אדניו המוכיחו יבא לידי כבוד.
<h3>פסוק יז</h3>
מלת <b>יחד</b> סובלת שני פירושים אם שיהיה עניינו מענין הילכו שנים יחדו. ואם שיהיה שרשו חדה ובא על משקל ותחז בציון עינינו. שמאל בעשותו ולא אחז. מן חזה. ויחד הראשון הוא בקמץ לפי שהוא באתנח ולא אמרנו שהוא מן חדד כאשר חשבו רבים מלשון וחדו מזאבי ערב. תחתיו חדודי חרש. לפי שאם יהיה <b>יחד</b> מן חדד היה אומר ברזל בברזל יחוד על משקל יסוב. תחוג לי בשנה. את אשר תחון יוחן. אף יחום ויאמר האח. אמנם אם היות שרשו חדה לפי אחד הפירושים הוא כענין חדדם ותהיה הה"א מומרת מאחד הכפלים כאשר היתה ה"א שגה תמורת גימ"ל שגג וכן הוא הנלקח ממנו מה נחנת תמורת נו"ן חנן. ויהיה ענין הפסוק כן כמו שהברזל בעת שתחככהו על ברזל אחר יחדד וישנן כל אחד מהם פני רעהו ויזמנם אל החתיכה ואל המכוון מהם כן הענין באנשים שהאחד מהם יבין ויחכם בסבת רעהו כי יותר יבין האדם בהיות לו חבר יתעסק עמו על קניית החכמה משיעמוד האדם לבדו וישקוד עליה. ולפי' צוו רז"ל עשה לך רב וקנה לך חבר.
וכן יהי' הפירוש גם כן אם נפרש <b>יחד</b> מענין יחדו כלומ' כשיתחבר הברזל עם הברזל ויחככם יחדיו זה בזה יהיה בזה הענין תקונם ואם לא נזכר. וכן יהיה הענין בהתחבר איש עם רעהו ויעמדו יחדיו.
או יהיה אמרו <b>ברזל בברזל יחד</b> כענין אף צבת בצבת עשויה כלומר לא תוכל לעשות מן הברזל פעולה מתוקנת אלא עם כלים מברזל. ולדמיון זה לא ישכיל האדם רק זה מזה והכל ענין אחד.
<h3>פסוק יח</h3>
אמר כי מדרך העולם הוא שהאיש שהוא טורח בעבודת האדמה וכאשר התאנה חנטה פגיה הוא שומר אותה מכל דבר שיזיק לה הוא לבסוף אחר שטרח בה ושמר אותה מכל היזק <b>יאכל פריה</b> ולא הפסיד הטורח והעמל שסבל בה. וכן הענין במי שטורח ב<b>שמירת אדוניו</b> ויעמול במה שיצטרך אליו אדוניו הוא יכובד כלומר שיגיע בשכרו שהאדון <b>יכבד</b> אותו בעבור מה שסבל מן הטורח בעבורו. ואפשר שכוון לומר שני העניינים האלה להעיר על דבר אחר יותר נכבד ואמר אנו רואים כי מי שישתדל על דבר מן הדברים לא הפסיד השתדלותו כי אנו רואים ש<b>נוצר</b> ה<b>תאנה</b> הוא <b>יאכל פריה</b> וכן אנו רואים כי <b>שומר אדניו יכובד</b> ומהם נלמוד ואם לא נזכר כי מי שיטרח בעבודת אלהי האלהים ואדוני האדונים ששכרו אתו ופעולתו לפניו.
ואפשר שקרא <b>אדוניו</b> השכל שהמכוון ממנו שיהיה אדון כענין שנאמר ואל אישך תשוקתך והוא ימשול בך. ואמר כי מי שהוא שומר אותו מן הדברים המטרידים אותו לעשות פעולתו הוא יגיע לבסוף אל ההצלחה האמתית ויתכבד הכבוד המתכבדות בו נפשות הצדיקים בעולם הנשמות בעת שיהיו צדיקים יושבים ועטרותיהם בראשיהם.
ואחר שהזכיר כי שומר מצות רבו יכובד אמר כמו שה<b>מים</b> יחדשו <b>פנים</b> בפני המביט בהם כן <b>לב האדם</b> המשכיל יחדש לב נבון ומשכיל באדם אחר אמנם יש באדם מונעים רבים והם עיני התאות שלא תשבענה לעולם והוא אמרו <b>שאול ואבדון לא תשבענה ועיני האדם לא תשבענה.</b> כלומ' כמו שהשאול והאבדון לא תשבענה כן עיני האדם לא תשבענה.
<h3>פסוק יט</h3>
אמר כי כמו המעשה שיעשו ה<b>מים</b> ש<b>הפנים</b> שאתה מראה אליהם יראו הם לך אותם הפנים בעצמם מפני שסבתה הוא התהפך הצורה הנחקקת במים ותראה אותה בעצמה כן הענין באנשים שה<b>לב</b> שיהיה לך על איש מן האנשים יהיה לו עליך דומה למאמר רז"ל מה דבלבך על חברך לבא דחברך עלך.
ועל דרך נסתר <b>כמים הפנים לפנים</b> הוא הודעת שלמה המלך ע"ה שכמו המים להיותם ספיריים מקבלים הצורות והמראות כן קיבול רוחני ב<b>לב האדם</b> ר"ל השכל בקבול המתואר וזה כי הפנים והצורות הנחקקות בהם הם אותות ורשמים לפנים האמיתיים באדם הנחקק בשכל שהוא אות ורושם לאדם האמיתי.
ביאור אחר הודעת שלמה המלך ע"ה היות המים להיותם ספיריים ומקבלים הצורות קבול רוחני כן <b>לב האדם</b> ר"ל בכח הנפשיי בקבלה המתוארת להיות הפנים הדבקים לפנים בחלק אחד מהמים וקבלת פני איש אחד או קבלת צורה אחת אינה מועלת קבלת צורה אחרת בחלק אחד בעצמו כמו שישיג בקבלות הענינות ועל דרך דומה ידבק האדם הרמוז אליו לאדם בכח הנפשי וקבלת הכח הנפשי המתואר פרטי אחד אינה מונעת קבלת פרטי אחר כמו שהתבאר במקומו.
ביאור אחר על המאמר המתואר הוא הודעת שלמה ע"ה היות המים להיותם ספיריים ומקבלים הצורות קבלו רוחני בלב האדם ר"ל בכח השכלי בקבול המתואר וזה כי כל צורה וכל מראה הנחקק במים מתאחד למראה אחר הנחקק בהם ושבים צורה אחת ומראה אחד עצמו כן לפי קצת מהחכמים כאדם הרמוז אליו מתאחד לאדם אחר בשכל ושבים צורה אחת.
ביאור אחר הוא הודעת שלמה ע"ה היות המים כלב האדם להיות פני המים ומראיהם לפנים ולמראים החיצונים הנחקקים בהם כאדם הפנימי לאדם החיצוני בלב. וזה כי כמו שמראה המים מתחייב מהמראה החיצוני ואין להם מראה אחר כן האדם הפנימי שהוא האדם המושכל מתחדש ומתהוה מאדם החיצוני בשכל ואינו מוטבע בו בלתי נקנה מחוץ כאמונת קצת הקדמונים.
ביאור אחר הוא הודעת שלמה ע"ה היות המים העליונים ולא המים התחתונים בביאורים הקודמים שהם הפנים והצורות לכל הפנים ולכל הצורות העלולות ועצמותם בלב האדם ר"ל השכל לאדם להיות עצמותו ופניו האמתיים.
<h3>פסוק כ</h3>
אמר ה<b>שאול</b> והוא הקבר וה<b>אבדון</b> והוא הפסד ההויות שני אלו העניינים לא ישבעו לעולם. וכן <b>עיני</b> ה<b>אדם לא תשבענה</b> מקנייני העולם. והזכיר העינים בעבור שהם הרואים והם מגידים הדבר אל הלב והלב חומד אותם על דרך שאמר וכל אשר שאלו עיני לא אצלתי מהם. אמר שאלו עיני בעבור שהם הרואים ובסבתם יבוקשו הענינים כאלו הם השואלים.
ואחרי שהזכיר כי <b>עיני האדם לא תשבענה</b> אמר אם תרצה להבחין החכם אם חכם הוא באמת דע כי כמו שיש מצרף לבחון בו הזהב כן יוכל האדם לבחון האיש אם הוא חכם והוא לראות אם יתהלל הוא או אם יהולל מכל האנשים בכלל והוא אמרו <b>מצרף לכסף וכור לזהב.</b>
וכן אם תרצה לבחון האיש אם הוא סכל באמת תוכל להכיר אותו בענין זה שמדה אחת דבקה בו והיא <b>שאם תכתוש את האויל במכתש בתוך הריפות בעלי לא תסור מעליו אולתו.</b> ואמר אחר זה עצתי היא שתהיה מכת החכמים שנותנים לבעל ענייניהם והוא <b>ידוע תדע פני צאנך שית לבך לעדרים כי לא לעולם חוסן</b> וגו' <b>גלה חציר ונראה דשא</b> וגו'. <b>כבשים ללבושך</b> וגו'. <b>ודי חלב עזים</b> וגו'. אמנם הרשעים שאינם משגיחים על עניניהם הם בענין רע ו<b>נסים</b> לפעמים <b>ואין רודף</b> אותם. אמנם ה<b>צדיקים ככפיר יבטח.</b> או יאמר כי כמו שתוכל להכיר הכסיל במדה הנזכרת שאם תכתוש אותו במכתש לא תסור מעליו אולתו כן תוכל להכיר הרשע במדה הזאת שהיא דבקה בו שהוא מיראתו בעבור הרע שידע שעשה שיעמוד לעולם בפחד ורעדה וינוס לפעמים ואין רודף. וכשתראה האדם עומד בפחד וינוס ואין רודף יש להאמין שהוא רשע. וכן תוכל להכיר הצדיק שהוא עומד לבטח ולא יירא מפחד פתאום והוא אמרו <b>וצדיקים ככפיר יבטח.</b>
<h3>פסוק כא</h3>
אמר כי <b>מצרף</b> יש שבו יצרף הכסף ויבחן אם הוא כסף סיגים ואם הוא כסף נבחר והמקום אשר בו יצרף הכסף נקרא <b>מצרף.</b> וכן יש <b>כור</b> אשר בו יבחן הזהב אם הוא זהב מובחן ואם לאו. וכן יש כור ומצרף שבו יבחן האדם אם הוא אדם בצורתו האמתית או אם הוא בהמה על צורת איש. ומה הוא זה הדבר שבו יבחן האדם הוא <b>לפי מהללו</b> כלומ' בענין זה תבחן אותו שתראה איך יהללוהו האנשים כי אם תראה שהאנשים יספרו בשבחו ויהללו פעולותיו תדע כי הוא שלם. ואם תראה שלא יהולל תדע כי הוא לא הגיע אל השלמות שראוי שיהולל בעבורו.
או יאמר <b>ואיש לפי מהללו</b> כלומר והאיש תוכל לבחון שכלו לפי מה שתראה ממנו שהוא יהלל עצמו כי אם תראה שהוא יהלל עצמו תדע שהוא חסר ולא הגיע אל השלימות. ואם תראנו שפל בפני עצמו ולא יתהלל בדבר מן החכמה תדע שהוא הגיע אל השלמות מפני שהשיג מעלת אלהיו ית' ומעלת מלאכיו עושי רצונו ומעלת גלגליו וצבאותיהם גבורי כח עושי דברו והבחין קטנות ערכו במציאות לא יתהלל בדבר מן החכמה כי ידע כפליים לתושיה. וגם לא יתהלל במעשיו כי ידע חסד אלהים על ברואיו ומתוך זה תבחן בין השלם ובין הבלתי שלם כפי מה שתראה שיתהלל וזה מבואר.
<h3>פסוק כב</h3>
<b>מכתש</b> הוא שם מן כתש והוא הכלי שכותשים בו הבר וזולתו. ה<b>ריפות</b> הוא החטה הנחבטת והנכתשת ונקראת כן מפני שהיא נכתשת ונשברת. מן עמודי שמים ירופפו. <b>בעלי</b> שרשו עלה והוא יד המכתש ובלשון רז"ל הוא בוכנא ונקרא עלי בעבור שמכין אותו מעל. ואומר <b>אם תכתוש את</b> האיש שהוא <b>אויל בתוך המכתש</b> בתוך החטים הנכתשות עם ה<b>עלי</b> והענין שתרבה לייסרו ולהוכיחו <b>לא תסור מעליו אולתו.</b>
ולא בא זה הפסוק לומר שיש להתייאש מן התוכחות כי לא יועילו המוסר והתוכחת רק אמר כי לפעמים ימצא איש הגיע מסכלותו שאם תוסיף לייסרו ולהוכיחו לא תסור מעליו אולתו. ואפשר שקרא אויל המלך זקן וכסיל ואמר כי הוא בטבעו שיתאוה הרע לעולם וכל אשר תשתדל להסיר מעליו אולתו לא תוכל שטבע המציאות כן יחייב.
<h3>פסוק כג</h3>
אמר ראוי לך ש<b>תדע פני צאנך</b> אם יש לך צאן. <b>ותשית לבך לעדרים</b> והם עדרי הצאן והבקר ודומיהם והענין שתפקוד אתה בעצמך צאנך ועדריך והוא הדין לכל מה שיהיה לך מקנייני העולם. ולא תתלה כל בטחונך ביד אחרים רק אתה בעצמך תפקוד אותם כדי שלא יוכלו המשתדלים בענייניך לרמותך וגם שאתה תראה בענייניך ותחמול עליהם ותשתדל בכל הצריך אליך יותר מזולתך.
<h3>פסוק כד</h3>
ונתן הסבה בזה ואמר זה שאני מיעצך לדעת אתה בעצמך ענייניך ולפקדם ולשית לבך אל כל אודותיהם הוא <b>כי לא לעולם חוסן</b> כלומר הזמנים הם משתנים והזמנים שהם נכונים למצוא קנייני העולם לא יעמדו קיימים אל האיש רק יכול להיות שתתחדש מתכונת לא ידרכו ענייניך על דרך ההצלחה. ומפני זה אם יהיה לך מן ההון מה שיספיק לא יכאיב אותך כל כך השתנות הזמן. שאם היום יש לך עבדים ומשרתים לפקוד ענייניך ואינך צריך להשתדל עליהם יכול להיות שהיום ולמחר בהשתנות הזמן לא יהיו לך משרתים ותצטרך לעשות הדבר אתה בעצמך ולכן טוב שבעת הצלחתך תפקוד ענייניך אתה בעצמך שאם יבוא זמן שתצטרך לעשותם אתה בעצמך לא יכבד עליך.
ואומרו <b>גלה חציר ונראה דשא</b> ר"ל הקניינים הזמניים אינם נצחיים רק הם כחציר גגות בבקר יציץ וחלף לערב ימולל ויבש כלומר ענין קנייני העולם הוא כמו החציר וכמו שהחציר הוא מתגלה ומתראה עד קץ ידוע ובסוף גידולו ייבש והוא אומרו <b>ונאספו עשבות הרים</b> כן הענין בקנייני העולם הזה כי היום ישנם ומחר אינם.
או יאמר <b>ידוע תדע פני צאנך שית לבך לעדרים</b> וכן ראוי לך להתבונן על החציר ועל עשב השדה לאצור מהם בעבור הבהמות. וכן <b>כבשים ללבושיך</b> כלומ' צריך אתה ליקח גז כבשיך לצורך מלבושך ושכר ה<b>שדה</b> וה<b>עתודים</b> כלומר ולהתחכם על העתודים על הצריכים להשאיר מהם לזרע ועל הראויים לימכר או לשחוט אותם לצורך אכילה. וכן <b>די חלב עזים ללחמך</b> כלומר ויספיק ויהיה די חלב עזיך בעבור מאכלך ולמאכל בני <b>ביתך</b> ולצורך <b>חיי נערותיך</b> והם שפחותיך.
ורמז באלה המאמרים שראוי לאדם לפקוד מדותיו אם הם רצויות בעיני ה' ואדם וישיב אל לבו לפרוע חובות האלהים עליו ויראה ויחשוב אם הכין מן הצידה מה שתספיק לו לצורך הנסיעה הגדולה אשר הוא מעותד אליה. וסוף דבר יחשוב בכל מה שכוון ממנו שיעשהו בהיותו בעולם המעשה. <b>כי לא לעולם חוסן ואם נזר לדור ודור</b> כלומר לא תחשוב שתחיה לעולם רק אתה צריך להעלות בלבבך כי צל ימינו עלי ארץ ולכן אין להתרשל מן המעשה הטוב אשר צווית עליו בהיותך בעולם המעשה כי בעולם הגמול תקבל כפי מעשיך.
<h2>פרק כח</h2>
<h3>פסוק א</h3>
אמר כי ה<b>רשעים</b> הם בפחד תמידי בעבור רשעם כי הם יודעים מה שפעלו מן העול והעונש הראוי לחול עליהם בעבור חטאם וכמו שהם יודעים הרשע שעשו כן יחשבו שהרשע ההוא מתפרסם לאנשי העולם ולכן פחדם מענשם הוא תמידי ורצוף ולפעמים הם <b>נסים</b> בראותם אנשים יבאו לנגדם והאנשים ההם הולכים לפי תומם והרשעים יחשבו כי בעבור רשעם יבואו בידעם כי הם ראויים לכך והם נסים לרוב פחדם <b>ואין</b> מי ש<b>ירדפם</b> אמנם הם חושבים שיורדפו. והיה ראוי שיאמר <b>נס ואין רודף רשע</b> או <b>נסו ואין רודף רשעים.</b>
<b>וצדיקים ככפיר יבטח</b> ר"ל אך הצדיקים הם בהפך הרשעים כי הם כמו הכפיר אשר יבטח כלומר שיעמוד לבטח ולא ינוס ובא בחסרון מלת אשר. או יאמר כל אחד מהצדיקים הוא יבטח לדמיון הכפיר. או יהיה אמרו <b>נסו ואין רודף רשע</b> בענין זה כלומ' בעת שתראה אנשים ינוסו ואין מי שירדפם תדין שכל אחד מהם הוא רשע ותדין שהיו צדיקים בעת שכל אחד מהם יבטח ככפיר. ורמז גם כן בפסוק זה כי הצדיקים הם עומדים לבטח ולא יראו מצרות הזמן בעבור היות נפשותם למעלה מן הזמן והם לא יזיקו עד שיפחדו פן יוזקו וגם בעת המות יבטחו באלהים שהוא יגמלם טוב בעבור ישמרו חקיו ותורותיו ינצורו.
ואחרי שהזכיר <b>נסו ואין רודף רשע וצדיקים ככפיר יבטח</b> בא לומר כי זה הענין יהיה בעת שתלך הנהגת הארץ על הטוב שבעניינים והוא שיהיה המלך או המושל מנהיג העם ביושר ובצדק. אמנם לפעמים יהיו מנהיגי הארץ רבים ולא תלך הנהגת הארץ בצדק ולא יעמדו לבטח הצדיקים ולא תאחוז רעדה חנפים וזה יסכים ה' ית' בעבור פשעים שפשעו עם הארץ ועל כן תגזור חכמתו שיהיו שריה רבים שתלך עניין הארץ ההיא מרע אל רע והוא אמרו <b>בפשע ארץ רבים שריה.</b> אמנם אם ימשול עליהם אדם מבין יודע בענין זה יאריך ה' ית' שלותם.
<h3>פסוק ב</h3>
אמר כי בעבור ה<b>פשע</b> שפשעו אנשי ה<b>ארץ</b> סבב ה' ית' בעבור עונם שיהיו <b>שריה רבים</b> כדי שלא יצא עניינם אל תכלית טוב וזה כי בעת שיהיו מנהיגי הארץ רבים ירצה האחד חילוף מה שירצה האחר ולפעמים יסמכו זה על זה בהנהגה מן ההנהגות עד אשר בעבור זה יגרמו השחתת העיר ואבידתה כי העסקים והמלאכות אשר לא יוחדו אנשים כל אחד ואחד על עסק אחד מהם לא יצא עניינם אל תכלית טוב כי יסמכו זה על זה. ולפיכך צותה התורה משורר ששיער ושוער ששורר חייב מיתה.
<b>ובאדם מבין יודע כן יאריך</b> ר"ל כי בעת שתהיה הנהגת העיר על יד אדם אחד ובתנאי שיהיה מבין ויודע שידע להנהיגם הנהגה הראויה להם יאריך שלומם ושלותם מפני שהוא ישים עינו ולבו להנהיגם בטובה שבהנהגות ומפני זה ילך עניינם אל תכלית טוב. ויהיה <b>יאריך</b> פועל עומד ואם הוא פועל יוצא אומר שהאדם המבין והיודע יאריך שלום העיר.
ואפשר כי בעבור היות הכח השכלי אחד והוא הראוי והמכוון בהנהגת גוף האדם קראו אותו <b>מבין</b> ו<b>יודע</b> ובעבור היות כחות הנפש רבים קראם שרים רבים באמרו <b>רבים שריה</b> ואמר כי בעבור <b>פשע</b> שיהיה באדם יסבב ה' ית' שימשלו הכחות הגופניות ותהיה הנהגת הגוף ופעולותיו על פיהם וזה כי הם לא יבקשו לעולם רק הקניינים הזמניים שאינם נצחיים. אמנם בעת שימשול הכח השכלי מכחות הנפש שהוא עצמות האדם וינהיג הגוף וכליו ופעולותיו על פי רצונו הוא יאריך שלות הגוף והנפש מפני שהוא יפעול לעולם פעלים יעמוד הגוף על בריאותו ויתן לכל חלק מחלקי הנפש חוקו וישתדל להגיע אל ההצלחה האמיתית ובכן יאריך ימים לעולם שכולו ארוך.
ואחרי שהזכיר כי <b>בפשע ארץ רבים שריה</b> ובאדם מבין ויודע שימשול עליהם תארך שלותם הזכיר <b>גבר רש ועושק דלים</b> כלומר לפעמים יזדמן שלאשמת העם ימשול עליהם גבר רש והוא האיש שלא ישבע לעולם מן העושר ואפי' אם יהיה לו הון רב הוא חושב היותו רש ומתוך כך כמו שהיה לו לשפוט הדלים משפט צדק ולשמרם מן העושק והגזל הוא עושק אפי' מן הדלים. או יאמר עושק שכר הדלים כי הדלים הם שוכרים עצמם במלאכת אחרים והוא דומה בעניינו ל<b>מטר סוחף</b> שמדרך המטר להוליד התבואה ומתוך היות המטר סוחף ויורד בזעף הוא מקלקל אותה לגמרי כן המושל כשיהיה רש בעיניו הוא עושק הדלים אעפ"י שהמכוון מן המושל להסיר העושק מבני אדם. והאנשים הרשעים שהם <b>עוזבי התורה</b> יהללו זה המושל הרשע הרש בעיניו העושק הדלים. אמנם <b>שומרי התורה יתגרו</b> ברשעים והסבה היא כי <b>אנשי רע לא יבינו משפט</b> כלומר לא יבינו מעלת המשפט ועל כן יהללו הרשע העושק הדלים <b>ומבקשי ה' יבינו כל</b> ולכן <b>שומרי תורה יתגרו בם.</b>
<h3>פסוק ג</h3>
אמר כי האיש שהוא <b>רש</b> והוא משתדל <b>לעשוק הדלים</b> כדי שיעשר ויקום חילו לא הרויח מאומה כי ההון שיקנה האדם על דרך העושק לא יצלח כי יחול עליו בסבתו העונש האלהי והוא דומה במעשהו אל המטר הסוחף שאע"פ שדרך המטר הוא להוציא לחם מן הארץ זה המטר בעבור היותו <b>סוחף</b> והענין שיהיה נופל בחוזק לא יעשה תועלת באדמה. וכן מי שהוא <b>רש ועושק דלים</b> אע"פ שדרך קניית הממון להסיר הריש בהיות הממון נקנה על דרך העושק לא יעשיר בעליו. ולשון <b>סוחף</b> כמו מדוע נסחף אביריך ואומר אחריו לא עמד כי ה' הדפו מורה שענין נסחף נפל. וכן ענין <b>מטר סוחף ואין לחם</b> ר"ל נופל על הארץ. ובדברי רז"ל סחיפא שרי זקיפא אסור וענין סחיפא הפילה כלומ' הטה אותה ואם נדמה שתי המילות האלו ללשון ערבי שאמ' סיחפה הרוח את העבים כשירצו לומר העבירתם סחפתי את השער מן העור כלומר גרדתיו סחפתיו כשירצו לומר דחיתיו יהיה נכון גם כן ויהיה על ענין הזה ביאור נסחף אביריך נדחה ויהיה ענין מטר סוחף גורף ומוליך כל זרע וכל צמח.
ואפשר שכיוון באומרו <b>גבר רש ועושק דלים</b> כלומ' האיש שהוא רש מן החכמה ועושק הכחות השכליות ולא יתן להם לחם חוקם שהם המושכלות הוא לא יצלח במעשהו ופעולותיו לא יביאו אל שלימות כמטר הסוחף שלא יצא בסבתו לחם מן הארץ.
<h3>פסוק ד</h3>
אמר כי האנשים שהם <b>עוזבי תורה</b> עזיבתם התורה גורמת להם שהם <b>יהללו</b> ה<b>רשע</b> ופעולותיו כי אם היו מקיימים דברי התורה היו מואסים הרשע וקצים בו ובפעולותיו. אמנם האנשים שהם בהפך עוזבי התורה והם <b>שומרי התורה</b> לא די שהם לא יהללו את הרשע אלא שהם יתגרו עם עוזבי התורה המהללים הרשע וכל שכן שיתגרו ברשע. או יאמר <b>יתגרו בם</b> כלומר ברשע ובמהלליו.
ואפשר שכוון לומר כי <b>עוזבי התורה יהללו</b> המלך זקן וכסיל וימליכוהו ויהיו סרים אל משמעתו. אמנם <b>שומרי התורה יתגרו</b> במלך זקן וכסיל ובנמשכים אחריו.
<h3>פסוק ה</h3>
אמר כי ה<b>אנשים</b> המוטבעים על המעשה ה<b>רע לא יבינו משפט</b> כלומר לא ימצא בפעולותיהם דבר הולך על הצדק והמשפט רק יתנהגו על פי תאותם. אמנם מבקשי ה' והם האנשים החשובים המבקשים להדמות לאלהיהם כפי היכולת הם <b>יבינו כל</b> ר"ל כל מה שצריך אליהם להבין. או יאמר ישימו השתדלותם להשכיל ידיעת כל הנמצאים אם יעזרם האלהים על זה.
או יאמר <b>אנשי רע לא יבינו משפט</b> כלומר האנשים הרשעים ישתדלו בעשיית הרע ולא יבינו כי על כל מעשיהם האלהים יביאם במשפט אם שלא יבינו המשפט כלל ולא ידעוהו אם שידעוהו ויעלימו עיניהם ממנו כאילו לא יבינהו. אמנם <b>מבקשי ה'</b> הם <b>יבינו כל</b> הצריך וידעו כי על טוב ועל רע ישולם גמולם.
ואחרי שהזכיר כי <b>מבקשי ה' יבינו כל</b> ולכן יתגרו ברשעים ולא יהיו מכת המהללים הרשע הנזכר שהוא רש בעיניו ועושק דלים. אמר <b>טוב רש הולך בתומו</b> כלומ' המושל רשע הנזכר העושק דלים הוא עשיר אלא שהוא רש בעיניו ומתוך כך <b>עושק</b> ה<b>דלים</b> ואשריו אם היה רש מן הממון ולא רש מן הדעת והוא <b>הולך בדרך תמים</b> כי <b>טוב רש הולך בתומו</b> מהיות <b>עקש דרכים והוא עשיר</b> כזה הרש בעיניו שהוא עשיר בעיניו ועושק הדלים כל זה גרם לו סכלותו שאננו <b>בן מבין</b> כי לו יהיה בן מבין היה <b>נוצר</b> ה<b>תורה</b> ולא היה עושק הדלים וגם גרם לו לעשוק הדלים היותו <b>רועה זוללים</b> והוא במעשה הזה <b>יכלים אבותיו</b> ו<b>ירבה הונו בנשך ותרבית</b> כי לא יספיק לו המעט אחר היותו רועה זוללים ובהיותו מרבה הונו בנשך ומרבית יסכים האל ית' שהממון ההוא יירשנו איש שהיה <b>חונן דלים</b> הפך מה שכוון הוא לעשוק הדלים ולהסיר רישו כמו שאמר <b>גבר רש ועושק דלים.</b>
<h3>פסוק ו</h3>
אמר כי יותר טוב הוא לאיש שיהיה <b>רש</b> ויהיה <b>הולך</b> בדרך ה<b>תמימות</b> והשלימות אשר כוון ממנו מהיותו <b>עשיר</b> ויהיה עקש בפעולותיו. וזה כי הרש בתמימות פעולותיו נקוה ממנו שיעשיר וגם אם לא יעשיר לא יחסר כל טוב כל ימי חייו כי מתוך היות כל פעולותיו רצויות יתחברו עמו האנשים. מצורף אל זה שתהיה ברכת ה' בכל אשר יש לו. אמנם העשיר אשר הוא <b>עקש דרכים</b> יתרושש בעבור עקשותו.
<h3>פסוק ז</h3>
אמר כי הבן כשיהיה <b>מבין</b> הוא ישמור תורת אלהיו וישמור גם כן מה שיורוהו אנשי החכמה. אמנם הבן כשלא יהיה מבין הוא יתחבר ויהיה נמשך אחר הזוללים ומתוך כך <b>יכלים</b> אבותיו כלומר גורם שאבותיו יקבלו כלימה בסבתו. ואפשר שקרא רועה זוללים האדם הנמשך אחר תאות הגוף וקרא השכל <b>אב</b> ואמר כי האדם שהוא נמשך אחר תאוותיו הגופניות הוא יגרום כלימה אל השכל שיעבידהו אל הגוף ותאוותיו.
<h3>פסוק ח</h3>
אמר כי האיש שהוא <b>מרבה הונו</b> בקחתו <b>נשך ותרבית</b> הסכים זה הדבר ה' ית' על ידו כדי שיבוא זה הממון לבסוף בידי אדם ש<b>יחון</b> ה<b>דלים</b> אם שיצא מחלציו בן שיחון הדלים או שיקח הממון ההוא ממנו מלך או שופט ויחון בו הדלים. סוף דבר אמר כי ה' ית' סבב זה כדי שיחוננו בזה ההון הדלים. או יאמר מי שהוא מתכוין להרבות הונו בנשך ובתרבית כדי לחון בו הדלים אז יסכים ה' ית' על ידו שיקבץ מן הממון שיעור רב.
ואפשר שזה הפסוק אשר לפניו שאמ' <b>ורועה זוללים יכלים אביו</b> ואמ' ההכלמה שיכלים אביו הוא שבעבור זוללותו לא יספיק ממונו אליו ומתוך כך ישתדל <b>להרבות הונו בנשך ובתרבית</b> ולא יועיל בזה כי ל<b>חונן דלים יקבצנו</b> והוא <b>מסיר אזנו משמוע תורה וגם תפלתו</b> היא <b>תועבה</b> והוא <b>משגה ישרים בדרך רע</b> ומתוך כך <b>בשחותו הוא יפול.</b> אמנם ה<b>תמימים ינחלו טוב</b> ובעבור שהזכיר למעלה טוב רש הולך בתומו מעקש דרכים והוא עשיר אמ' כי ה<b>עשיר</b> לפעמים ועל הרוב הוא <b>חכם בעיניו</b> ואיננו כן וה<b>דל</b> בשיהיה <b>מבין יחקרנו</b> ועל כן טוב רש הולך בתומו וגו'. או יאמ' <b>חכם בעיניו</b> האיש ה<b>עשיר</b> שאמרתי גבר רש ועושק דלים ו<b>דל מבין</b> הנעשק ממנו שאמרתי עליו ועושק דלים <b>יחקרנו</b> כלומ' היה יודע לחקור אותו אלמלא יראתו אותו שצריך האדם הטוב להסתר בזמן ממשלת הרשעים העושקים הדלים כי כמו ש<b>בעלוץ צדיקים רבה תפארת כן בקום רשעים יחופש אדם.</b>
<h3>פסוק ט</h3>
אמר כי האדם שהוא <b>מסיר אזנו משמוע</b> תורת אלהיו או תורת הוריו ומלמדיו ויעמוד ויתפלל ללא תורה וללא אלהי אמת לא תחשוב שיהיה מעשהו רצוי כי מתוך שלא למד תורה ולא שמע לקול מוריו ולמלמדיו לא הטה אזנו הוא לא ידע בתפלתו מה ישאל וממי ישאל ולפיכך אמר <b>גם תפלתו תועבה</b> כלומר לא די שהוא נתעב ופעולותיו הבהמיות נתעבות אלא אפילו תפלתו שיתפלל בה אל ה' ית' היא תועבה לפניו כי אין בור ירא חטא ותפלתו היא מן השפה ולחוץ ולא יכוון לבו במה שיוציא מפיו ועל הרוב בעת שיתפלל יחשוב על זמותיו ופעלותיו המגונות.
<h3>פסוק י</h3>
אמר כי מי שהוא <b>משגה</b> האנשים ה<b>ישרים</b> ומסיר אותם מן הדרך הטוב ומדריך אותם <b>בדרך רע</b> והענין שיתן להם אמנה כוזבת ודעת בלתי אמתי. <b>בשחותו הוא יפול</b> ר"ל בשחת אשר כרה לישרים והפילם בה או שכוון להפילם בה הוא יפול בשחת ההוא ר"ל כי הוא חשב לאבד נפשות הישרים במה שבדא להם מלבו והוא יענש בעבור זה ויכפל ענשו בהכפל החטא שיעשוהו הנמשכים אחר רעותיו. אמנם האנשים ה<b>תמימים</b> והם האנשים השלמים אשר ירצו לעולם הטוב להם ולזולתם <b>ינחלו</b> ה<b>טוב</b> במוחלט והוא הטוב הצפון ליראי ה' ולחושבי שמו.
<h3>פסוק יא</h3>
אמר כי ה<b>איש</b> ה<b>עשיר</b> הוא בעבור עשרו יהיה <b>חכם בעיניו</b> כאלו יאמר בכח ידי עשיתי ובחכמתי כי נבונותי. אמנם אם יזדמן שיהיה שם איש <b>דל מבין</b> הוא <b>יחקרנו</b> כלומר יוכיח עליו חרפתו ויראה כי איננו חכם על דרך האמת כמו שחשב.
<h3>פסוק יב</h3>
אמר כי <b>בעלוץ</b> ה<b>צדיקים</b> והוא בעת גדולתם שיתנהג העולם על פיהם <b>תרבה תפארת</b> והענין שיהיו פעולות כל איש פעולות מפוארות ורצויות. אמנם <b>בקום</b> ה<b>רשעים</b> ר"ל בעלותם אל מעלת הגדולה והשררה ויתנהגו בני אדם על פי עצתם <b>יחופש אדם</b> כלומר יחופשו האנשים ולא ימצאו כמו אחפש את ירושלים בנרות אש שיחופשו בעבור שהרשעים יתנכלו עליהם ויחפשו אחריהם כדי להעליל עליהם ואם שיברחו בעבור ממשלת הרשעים כענין מי יתנני במדבר מלון אורחים ואעזבה את עמי ואלכה מאתם כי כולם מנאפים עצרת בוגדים. ומתוך כך מי שידרוש אותם בעבור חכמתם צריך לחפש אחריהם כי לא ימצאם במקומם הידוע כי כבר ברחו כדי שלא לראות העול הנעשה בארץ.
ואם יהיה <b>יחופש</b> מן התחפש ובוא במלחמה אמר כי בקום הרשעים למשול צריך האדם השלם שלא ירצה לעשות כמעשיהם שיתחפש כלומר שישנה מלבושיו כדי שלא יוכר כי אם יוכר יענישוהו או יכריתוהו מן העולם.
ואפשר שקרא הכחות השכליות <b>צדיקים</b> והכחות הגשמיות <b>רשעים</b> ואמר כי בעלוץ הכחות השכליות והוא בעת שתגבר יד השכל ויתנהגו כחות הגוף על פי עצתו ירבה התפארת וההוד והענין כי מהם ומפעולותיהם לא יצא כי אם דבר מפואר רצוי וטוב בעיני אלהים ואדם ומפני זה ירבה התפארת וההוד בסבתם בעולם הזה כי בעלי המדות החשובות ישובחו ויפוארו וגם בהפרד הנפש מעל גויתה תכובד בעולם הנשמות ויתנו לה מפרי ידיה ויהללוה בשערים מעשיה. אמנם בקום רשעים והמה הכחות החמריות במלוך מלך זקן וכסיל יחופש הכח השכלי שהוא עצמות האדם ואיננו. או שיחפשו אחריו כחות הגוף להעבידו אליהם.
או יהיה ביאור <b>יחופש</b> ישתנה והענין כי במלוך הכחות החמריות הכח האלהי אשר כוון ממנו התכלית הטוב וההצלחה האמיתית ישנה פעולותיו והענין שהוא ישתמש במיני הפחיתיות ובחדש הדעות ובהאמנת דעות בטלות וזה רצה באמרו <b>יחופש אדם.</b>
ואחרי שאמר <b>במקום רשעים יחופש אדם</b> סמך אליו <b>מכסה פשעיו לא יצליח</b> כלומר בקום הרשעים ויחופש בעבור האנשים להזיקם מי שיכוין אליו לכסות פשעיו לא יצליח כי כל דבר לא יכחד מן המלך. ומדרך העולם שהאיש שהוא <b>מודה ועוזב ירוחם.</b>
מכל מקום אין לסמוך על זה לעשות הרע ולהודות אותו אחר כן כי <b>אשרי אדם</b> שהוא <b>מפחד תמיד</b> והאיש שהוא <b>מקשה לבו יפול ברעה</b> מפני שהמושל על עם דל כשיהיה רשע הוא לדמיון <b>ארי נוהם ודוב שוקק</b> והנגיד והוא ה<b>מושל על עם דל</b> הוא <b>חסר תבונות</b> לפעמים <b>ורב מעשקות</b> ו<b>שונא</b> לקבל <b>שוחד</b> כי רוצה ליקח הכל ולפעמים <b>יאריך ימים</b> בממלכתו ולכן אשרי אדם מפחד תמיד ולא יקשה לבו אפי' על דבר קל פן יפול ברעה.
אמנם אם יגיע מרשע איש להרוג נפש זה אין לו תקנה עולמית והוא שסמך אל זה <b>אדם עשוק בדם נפש עד בור ינוס אל יתמכו בו.</b> ומי ש<b>הולך</b> ולא יזיק לאחר לא בגוף ולא בממון <b>תמים יושע</b> ומי שהוא <b>נעקש דרכים יפול באחת</b> ולכן יש לכל אדם להמנע מהזיק לזולתו ולעשוק רק ישתדל בעבודת אדמתו כי ה<b>איש</b> ה<b>עובד אדמתו ישבע לחם</b> ומי שהוא <b>רודף</b> אחר ה<b>ריקים ישבע ריש.</b> ומוסף על זה שאמרתי שישבע לחם הוא שאם יהיה <b>איש אמונות</b> יהיה <b>רב ברכות</b> כי יצליחהו ה' בכל מעשיו אמנם מי שהוא <b>אץ להעשיר</b> בדרך גניבה וגזל <b>לא ינקה</b> כי יענש.
<h3>פסוק יג</h3>
אמר כי האדם שהוא מעלים ה<b>פשעים</b> שעושה מבני אדם או שלא יתודה מהם לפני בוראו ית' ולא יעזוב פשעיו <b>לא יצליח</b> כלומר הוא לא הרויח מאומה בהעלימו פשעיו כי כבר הם גלויות וידועות לפני בוחן לבות וכליות אלהים צדיק. או יהיה אמרו <b>לא יצליח</b> כלומר לא יכופרו פשעיו אחרי שהוא מעלים אותם ולא יבקש המחילה עליהם. אמנם מי ש<b>מודה</b> פשעיו לפני בוראו ומקוה ממנו הסליחה <b>ועוזב</b> פעולותיו הרעות ולא ישוב לעשותם הוא <b>ירוחם.</b> או הוא ראוי שירוחם.
<h3>פסוק יד</h3>
אמר <b>אשרי</b> ה<b>אדם</b> שהוא <b>מפחד תמיד</b> בכל ענייניו ואינו מתעבר ובוטח כי מתוך שהוא מפחד הוא לא יכניס עצמו בדבר מסוכן. וכוונת המאמר הוא שיבחן האדם בשכלו כל המעשים אשר יעשה ואם יראה שיש בהם דבר הראוי לאדם שיפחד בעשותו המעשה ההוא פן יבואהו עונש או פן יקציף במעשה ההוא שום אדם ימנע מעשות המעשה ההוא. ובהיות האדם על זה התואר לא יפעל דבר שיבא אליו היזק בסבתו וכל שכן שאשריו אם יירא ויפחד תמיד מאלהיו ויזהר מהמרותו ויכון להיות מן הנכתבים לחיים בירושלים של מעלה.
אמנם האיש ש<b>מקשה לבו ו</b>לא יפחד מדבר ולא יראה האחרונות הוא <b>יפול ברעה</b> כלומר בגזירה רעה. או יאמר שתחול עליו גזירה אחת ותכריתהו לגדולתה.
<h3>פסוק טו</h3>
אמר כי כמו שיפחדו האנשים בעת ש<b>ינהום</b> עליהם ה<b>ארי</b> וכמו שיראו בעת <b>שקיקת</b> ה<b>דוב</b> והוא השמעת קולו כן יירא ה<b>עם</b> ה<b>דל</b> במשול עליהם <b>מושל רשע</b> כי המכוון מן המושל הוא שינהיג את העם הנהגה נאותה דרך חסד ורחמים על הטובים יבחר להם הטוב בכל ענייניהם וירחיק מהם הרע בכל יכלתו לדמיון הרועה הטוב שהוא יחזק הנחלות וירפא החולה ויחבוש הנשברת ובזרועו יקבץ טלאים ובחיקו ישא עלות ינהל. אמנם במשול על העם מושל רע הוא יעשוק ויגזול ויחמוס מדמה להם בעת שיראוהו כאלו יראו <b>ארי נוהם ודוב שוקק</b> בא עליהם ולא יחמול וידמה אליהם כאלו הוא אכזרי ולא יחמול עליהם וידמה להם כאלו הוא ארי נוהם ודוב שוקק והמה הצאן אשר נתנו עליו לאכלה.
או יאמר כמו הארי הרעב שהוא ינהום ויאחז טרף וכמו הדוב הצמא כמו ונפשו שוקקה שהם בעבור רעבונם וצמאם ישחיתו כל אשר ימצאו לדמיון זה יעשה המושל הרשע כשימשול על עם דל. וקרא יצר התאוה במלכו <b>מושל רשע</b> וקרא הכחות השכליות <b>עם דל</b> ואמר כי במולכו יגער בכחות השכליות ויחרידם לדמיון מה שיחריד ארי נוהם ודוב שוקק הבעלי חיים שיוכלו עליהם.
גם אפשר שקרא <b>דוב שוקק</b> הדוב המתאוה אל המשגל שהוא ימית כל הנמצא בפגעו בו.
<h3>פסוק טז</h3>
אמר כי ה<b>נגיד</b> והוא המושל או השופט אם יזדמן שיהיה <b>חסר תבונות</b> חסרון תבונתו יביאהו להיות <b>רב מעשקות</b> כלומר לגזול ולעשוק ושהאנשים שיבואו למשפט לפניו יהיו עשוקים במשפט כי יצא מאותו משפט מעוקל. ומתוך שהוא גוזל ועושק לא יאריך ימים ואם לא נזכר. אמנם אם הנגיד יהיה נבון או בעל תבונות שלא יהיה עושק וגוזל רק שיהיה <b>שונא בצע</b> ולא יקח שחד להטות המשפט הוא <b>יאריך ימים.</b>
או יאמר ה<b>נגיד</b> אם יתקבצו בו שני החסרונות האלה אעפ"י שהם חסרונות גדולות מאד והוא שיהיה <b>חסר תבונות</b> ו<b>רב מעשקות</b> אם תהיה בו זאת המדה טובה לבדה והוא שיהיה <b>שונא בצע</b> כלומר שלא יקח שוחד להטות משפט איש הוא <b>יאריך ימים</b> על ממלכתו. ואמר כן להפליג רוע מדת לקיחת השחד מפני שידוע מעניינו שהוא אל כל אשר יפנה ישכיל.
<h3>פסוק יז</h3>
אמר כי ה<b>אדם</b> שהוא <b>עשוק</b> והענין שהוא אסור ונעשק בעבור שהוא חטא והרג את הנפש והוא מעותד לקבל את העונש <b>עד בור ינוס אל יתמכו בו</b> כלומר לא תחשוב שיהיה זה מכת הנאמר עליהם הצל לקוחים למות ומטים להרג אם תחשוך רק זה שחטא <b>בדם נפש</b> הניחהו ו<b>עד בור ינוס</b> כלומר הנח לו שינוס אל ההריגה ואל שאול ירד ולא יהיה מי שירחם עליו. או יהיה <b>עשוק</b> פעול במקום פועל ויהיה עניינו אדם עושק בדם נפש ובא על דרך חץ שחוט שעניינו מן שוחט. כולם אחוזי חרב שעניינו אוחזי חרב. אל איש לבוש הבדים שעניינו לובש הבדים.
גם אפשר שקרא <b>אדם עשוק בדם נפש</b> מי שנתן אמנה כוזבת והפסיד בה נפש זולתו ואמר כי העושה זה אינו ראוי לרחמים ולחנינה רק אל שאול תורד נפשו אל ירכתי בור. ו<b>לא יתמכו בו</b> מה שפעל מן המעשים הטובים כי החטא הוא גדול מאד ויכפל לעולם בהכפל החטאים שיעשם האיש הנמשך אחר אמונתו הרעה.
<h3>פסוק יח</h3>
אמר כי האיש ה<b>הולך</b> ב<b>תמימות</b> והוא השלימות והענין שיכוין בכל מעשיו שיהיו תמימים הוא <b>יושע</b> מצרת הזמן וגם יושע התשועה הרוחנית. אמנם מי שהוא <b>נעקש דרכים</b> והוא העקש בפעולותיו הוא <b>יפול באחת</b> כלומר אם ינצל ברוב מן העקשיות שיעשה סופו שיפול באחת מהם.
<h3>פסוק יט</h3>
אמר כי האיש שהוא משתדל ב<b>עבודת אדמתו</b> ולא יתרשל בה והוא הדין שישתדל על כל דבר שצריך בו שידול הוא <b>ישבע לחם</b> כלומר הוא יגיע לכוונתו במה שיעשהו אחר שיעשהו בזריזות. אמנם האיש שלא ישתדל בעבודת אדמתו רק בעת הראוי לו שיעבוד אדמתו הוא <b>רודף</b> אחר האנשים ה<b>ריקים</b> להדמות במעשיהם או שהוא רודף אחר דברים רקים ושיחות בטלות הוא לא ישבע לחם רק <b>ישבע</b> מן ה<b>ריש</b> והוא העוני. ואמר ישבע ריש על דרך הרחבת הלשון כי הריש הוא העדר ההון ולא ישבע האדם ממנו.
ואפשר שכוון באמרו <b>עובד אדמתו ישבע לחם</b> לומר כי האדם המשתדל בעבודת האדמה שהיא מיוחדת לו לא שיעבוד אדמת זולתו וישימוהו נוטר כרמי זולתו ולא יטור כרמו. הוא ישבע לחם אבירים והוא משל יגיד כי המשתדל בהשלמת נפשו המשכלת אשר היא לו לבדו ואין לזרים אתו הוא ישבע לחם אבירים לחם שמלאכי השרת אוכלים אותו והוא משל אל ההשגה השכלית ואל התענוג הרוחני. אמנם האיש שיניח השלמת נפשו המשכלת והוא <b>מרדף ריקים</b> כלומר שהוא ימשך אחר התאוות הגופניות הוא חסר לב. ר"ל חסר שכל ולא ישבע לחם רק ירעב אל ההשגה והוא עונש הנפש המקצרת.
או יאמר מי שהוא <b>עובד אדמתו</b> ויש לו מן התבואה לשובע עד שהוא תמיד <b>ישבע לחם</b> ולא יעניק מברכותיו לעולם לדלים ולריקים מכל טוב רק ירדפם ויגרשם הוא <b>ישבע ריש</b> כלומר יענישהו ה' ית' בעבור אכזריותו שישבע מן העוני ויצטרך לזולתו.
<h3>פסוק כ</h3>
אמר כי האיש שהוא <b>איש אמונות</b> שיאמין באלהיו שימציא טרפו ולא יהיה אץ להעשיר הוא יהיה <b>רב ברכות</b> והענין שה' ית' אשר תלה עליו בטחונו יצוה את הברכה באסמיו. אמנם מי שהוא <b>אץ להעשיר</b> ולא יבטח אל ה' בכל לבו <b>לא ינקה</b> כלומ' לא יהיה נקי שלא יענש.
או יאמר מי שהוא <b>איש אמונות</b> ו<b>רב ברכות</b> והוא <b>אץ להעשיר</b> כלומר משתדל בכל עוז להעשיר לא יצא נקי מנכסיו מפני שהתחברו בו האמונה והעושר והזריזות.
או יאמר אפי' אם יהיה האיש <b>איש אמונות</b> ו<b>רב ברכות</b> ויהיה <b>אץ להעשיר.</b> <b>לא ינקה</b> שלא יענש כי אחרי שהוא רב ברכות הוא דבר מגונה לו שיהיה אץ להעשיר.
ואחר שהזכיר כי אץ להעשיר לא ינקה סמך אליו <b>הכר פנים לא טוב</b> והוא אזהרה לדיין שלא יהיה גם כן אץ להעשיר ולהכיר פנים במשפט בעבור שוחד שיקבל מבעלי הריב. והוא שאמר <b>ועל פת לחם יפשע גבר</b> כלומר על דבר קטון שיקבל יטה הריב.או אמ' ואיננו דבר ראוי שעל פת לחם יפשע גבר להטות הדין כי זה הוא דרך <b>איש רע עין</b> שהוא <b>נבהל להון ולא ידע כי חסר יבואנו</b> לבסוף. ולכן אני שלמה הוכחתי בימי האנשים ומי שיבא <b>אחרי</b> מן המוכיחים <b>חן ימצא</b> יותר מאותם ש<b>יחליקו</b> להם <b>לשונם</b> ולא יוכיחום מן העושק הנזכר. ובעבור שהזכיר דברי הגניבה והעושק סמך אליו <b>גוזל אביו ואמו ואומר אין פשע</b> כלומ' תמצא אנשים שגוזלים לאביהם ולאמותם ויחשבו שאין פשע בזה ועל דרך האמת <b>חבר הוא לאיש משחית</b> כי עושק וגזל יבא מתכונת נפש רחבה שלא יסתפק במעט ויכוין אל המותרות ומתוך כך יגזול ומתוך שיגזול יעורר על עצמו מדנים ולכן סמך אל זה <b>רחב נפש יגרה מדון.</b> אמנם מי שלא יעשוק ויגזול <b>ובוטח בה'</b> שיטריפנו לחם חקו הוא ית' יעמידנו <b>דשן</b> ורענן. אמנם מי שהוא <b>בוטח בלבו</b> להעשיר באיזה ענין שיוכל הוא <b>כסיל.</b> <b>והולך בחכמה הוא ימלט</b> ולא די שלא יגזול אחרים אלא שהוא <b>נותן לרש</b> ביודעו כי לא יחסר ממונו בעבור שיתנדב ממנו לזולתו כי המעלים עיניו מהתנדב הוא <b>רב מארות</b> וכל שכן כשיגזול אחרים.
<h3>פסוק כב</h3>
אמר כי ה<b>איש</b> שהוא <b>רע עין</b> הוא <b>נבהל</b> לקנות <b>ההון</b> ולהרבות ממונו <b>ולא ידע</b> כי אע"פ שירבה לקנות ממנו <b>יבואנו חסרון</b> ויאבד העושר ההוא בענין רע. או יאמר כי האיש שהוא <b>רע עין</b> הוא <b>נבהל</b> לקנות <b>ההון</b> ולא ידע לקנותו ולא עלה בידו מתוך זה לקנותו ונתן הסבה בזה ואמר <b>כי חסר יבואנו</b> כלומר הסבה אשר בעבורה לא יגיע לקנות מן הממון האיש שהוא רע עין כי הוא יבואנו חסרון הלב ויפיג לבו בעת עשיית הסחורות ולא יחליט עצמו לדבר גדול ומתוך כך לא יעלה בידו לקנות מן ההון דבר גדול. ובאור זה כי האדם הנדיב והשוע שהוא רחב לב לא ירא מהכניס עצמו וממונו בדבר מסופק ומתוך כך ירגיל הסחורות וירויח דבר גדול. אמנם האיש שהוא רע עין מפחדו פן יפסיד ממונו לא יכניס עצמו בדבר מסופק ומתוך כך לא ירויח דבר גדול.
<h3>פסוק כג</h3>
אמר שלמה בפסוק הזה אני הוכחתי בזמני כפי מה שראיתי הצורך. אמנם מי שיבא <b>אחרי</b> ל<b>הוכיח</b> ה<b>אנשים</b> אחרי לכתי אל בית עולמי <b>חן ימצא</b> כלומר גם הוא ימצא חן ולא יחשוב שאם יוכיח האנשים ישנאוהו בעבור זה ולא ימצא חן בעיניהם כי יותר ימצא חן בעיני האנשים אם יוכיחם ממה שאם <b>יחליק</b> להם ב<b>לשונו</b> כלו' שידבר להם דברי חלקות בלשונו ולא יוכיחם.
או יהיה ביאור <b>אחרי</b> הפכפך שהוא הולך אחורנית במדותיו ואמר כי מי שיוכיח האיש שהוא הפכפך וזר הוא ימצא יותר חן בעיניו ובעיני הרואים יותר ממה שאם יחליק אליו בלשונו ויחניפהו.
<h3>פסוק כד</h3>
אמר כי מי ש<b>גוזל אביו ואמו ואומר אין לי פשע</b> בדבר הזה שאיני גוזל אחרים רק אני לוקח מה שהוא שלי אחרי שאני הוא היורש אותם. <b>חבר הוא לאיש משחית</b> כלומר דומה בפעולתו זאת לאיש משחית כלומר אל הגזלן מפני שהוא מקנה לנפשו מדת הגזלנות וגם שהממון ההוא בהיות אביו ואמו בחיים הוא חוקם ואיננו חוקו.
ואפשר שכוון לומר כי האדם שהוא גוזל שכלו הנקרא אביו והענין שלא יקנה בשכלו המושכלות שהם מזון נפשו והוא גוזל אמו גם כן שלא יפיק תאוות החומר והענין שהוא לא ישתדל להוציא שכלו מן הכח אל הפועל וגם לא ימשך אחר תאוותיו הגופניות. <b>ואומר אין פשע</b> כלומ' אין קיצור במעשי אחרי שלא אתפתה ליצרי וארחק מן המדות המגונות <b>חבר הוא לאיש משחית</b> כלומר חבר הוא למשחית נפשו במעשיו הרעים כי המכוון מן האדם הוא להתרחק מן הרע ויכוון אל הטוב ואם לא זכה להשלים נפשו ונשאר עם קצורו לא הגיע אל התכלית המכוון ממנו.
גם אפשר שקרא <b>גוזל אביו ואמו</b> האיש שגוזל משכלו המושכלות והוא מסגף עצמו ומענה גופו ללא סבה מחייבת ואמר כי אינו זה התכלית והמבוקש מן האדם.
<h3>פסוק כה</h3>
אמר כי האדם שהוא <b>רחב נפש</b> בעבור גאותו יש לו נפש רחבה יראה את נפשו עליונה לפי חסרות דעתו ורואה כל האנשים למטה ממעלתו ומתוך כך הוא יחרחר ריב ו<b>מדון</b> ו<b>יתגרה</b> עם האנשים ויעשה עמהם ריב ומדיינים. אמנם האיש <b>הבוטח באלהיו</b> הוא <b>דשן</b> ורענן כי הוא לא יתגאה על האנשים ולא יריב עמהם ומתוך שלא יריב עם אדם יעמוד שלאנן ושליו ויהיה דשן ושמן.
ואם יהיה <b>ידושן</b> מענין והרים את הדשן יאמר כי האדם שהוא בעל נפש רחבה והוא מחרחר ריב והוא בוטח עם היותו בתכלית הרע שה' ית' יושיעהו הוא ראוי שישרף ויעשה ממנו דשן כי הבוטח בה' צריך להיות בעל מדות טובות.
<h3>פסוק כו</h3>
אמר כי האדם שהוא <b>בוטח</b> במה שיתנדב <b>לבו</b> לעשות ולא יכלכל דבריו במשפט ולא ילך במעשיו על דרך החכמה הוא כסיל ומתוך כך לא ימלט. <b>והולך בחכמה</b> והוא האיש שילך בפעולותיו על דרך החכמה ולא יעשה כפי מה שיתנדב לבו בתחלת העיון <b>הוא ימלט</b> מכל היזק.
<h3>פסוק כז</h3>
אמר כי מי ש<b>יתן</b> מהונו <b>לרש</b> הוא לא יבוא לידי <b>חסרון</b> בסבת המתנה ההיא כי בגלל הדבר ההוא יברכהו ה' ית'. אמנם מי שהוא <b>מעלים עיניו</b> מן הרשים ולא יחון אותם מברכותיו יהיה <b>רב מארות</b> כי ה' ית' ישלח בו את המארה והמגערת.
ואפשר שכוון לומר כי האיש שהוא <b>נותן לרש</b> והוא החלק השכלי מכחות נפשו אשר כל כחות הגוף שנאוהו לחם חוקו והוא השכלת המושכלות אשר הוא התכלית אשר כוון ממנו הוא לא יחסר דבר. כלו' מה שמחסר מתאות גופו בקנותו החכמה והמוסר ולכתו על פיהם הוא לא יחסר דבר כי מה שיחסר איננו דבר עצמי לו ולפיכך המחסר דבר שאיננו עצמי לו כאלו לא יחסר דבר. <b>ומעלים עיניו</b> והוא המעלים עיניו מן החלק השכלי ויעבידנו אל המלך זקן וכסיל הוא <b>רב מארות</b> כלו' בעל חסרונות רבות כי המעלים עיניו מן החלק השכלי ומונע ממנו המושכלות הוא מונע ממנו הדברים שהם עצמיים לו. או יהי' <b>רב מארות</b> שה' ית' ישלח בו את המארה ואת המגערת.
ואחר שהזכיר מדות הרשעים ואמר שהרשע הוא <b>רחב נפש יגרה מדון</b> והוא <b>בוטח בלבו</b> ומסיר בטחונו מה' ית' והוא מעלים עיניו מן הרשים אמר עצתי היא ש<b>בקום</b> ה<b>רשע יסתר</b> ה<b>אדם</b> ועל כן בקום הרשעים מסתתרים בני אדם <b>ובאבדם ירבו צדיקים</b> כי הרשע הוא <b>איש תוכחות</b> כלומר שתצטרך להוכיחו תמיד ולא יווסר באחת ובשתים והוא <b>מקשה עורף</b> ועל כן <b>פתע ישבר ואין מרפא.</b>
אמנם <b>ברבות</b> מעלת ה<b>צדיקים ישמח עם</b> כמו ש<b>במשול רשע יאנח עם</b> בעבור שלא יתנהג בחכמה ובדעת ובכשרון כי כמו שה<b>איש</b> בהיות <b>אוהב</b> ה<b>חכמה ישמח אביו</b> כן המושל הרשע הנזכר להיותו <b>רועה זונות יאבד הון</b> וה<b>מלך</b> הוא צריך ש<b>במשפט יעמיד ארץ</b> ובהיותו מושל רשע יהיה <b>איש תרומות</b> כלומר לוקח ממון אחרים ולכן <b>יהרסנה.</b>
<h3>פסוק כח</h3>
אמר כי בעת שימשלו הרשעים על בני אדם יסתרו האנשים הצדיקים ובאבוד הרשעים <b>ירבו</b> ה<b>צדיקים</b> כלומר יגדלו הצדיקים במעלה. ויש מפרשים <b>בקום רשעים</b> עצתי היא ש<b>יסתר</b> ה<b>אדם</b> אמנם לא יעזור זה הפירוש סוף הפסוק. ואפשר שקרא ה<b>רשעים</b> הכחות החמריות ואמר כי כשימשלו הכחות החמריות בגוף האדם יסתר השכל שהוא עצמות האדם ולא יראו פעולותיו הטובות <b>ובאבוד</b> החמריות בעת שיכניעם האדם ולא יניחם על רהבם רק שיעבידם אל השכל כפי המכוון או שיתקררו הכחות השכליות ותראינה פעולותיהם הנכבדות.
ואפשר שרמז <b>בקום רשעים יסתר אדם</b> שבעת ממשלת הכוכבים המזיקים צריך אדם שיסתר על הדרך שפירשנו בפסוק ערום ראה רעה ונסתר. <b>ובאבדם</b> כלומר אחרי שתסור ממשלתם יהיו הכוכבים המורים טובה והצלחה רבים וזה דבר מבואר כי הכוכבים הרעים הם שבתי ומאדים וכאלו בא לומר דרך עצה שיסתר האדם ויניח פעולותיו בעת ממשלת הכוכבים המזיקים שהם מעט מהרבה כי אחרי שתסור ממשלתם ירבו למשול כוכבים מורים על הצלחה וטובה.
<h2>פרק כט</h2>
<h3>פסוק א</h3>
אמר כי ה<b>איש</b> שיוכיחוהו מוכיחיו ועם כל זה <b>מקשה ערפו</b> ולא ישמע לקול מוכיחיו <b>פתע ישבר ואין מרפא</b> כלומר פתאום ישבר בענין שלא יהיה לו רפואה והענין שקושי ערפו יורידהו לבאר שחת. או יאמר האיש שהוא <b>איש תוכחות</b> שהוא מוכיח את האנשים שישובו מדרכם הרעה והוא נאה דורש ואינו נאה מקיים שהוא מקשה ערפו ואינו נוכח במה שיוכיח אחרים פתע ישבר ולא יהיה רפואה לשברו. או יאמר האיש שהוא צריך תמיד לתוכחות תוכחה אחר תוכחה לרוב קשי ערפו שלא יוסר בתוכחה אחת <b>פתע ישבר ואין מרפא.</b>
<h3>פסוק ב</h3>
אמר כי <b>ברבות</b> גדולת ה<b>צדיקים</b> ויתנהגו בני אדם על פי עצתם <b>ישמח העם</b> בעבור שהנהגתם תלך על הטוב שבעניינים כי הם יבחרו אל העם הטוב בכל ענייניהם. אמנם <b>במשול</b> אדם <b>רשע</b> על העם <b>יאנח</b> ה<b>עם</b> מפני שהנהגתם לא תהיה מסודרת. ואפשר שיאמר כי בעת שימשלו הצדיקים והם הכחות השכליות <b>ישמח העם</b> כי תהיה הנהגת הגוף כולו על הטוב שבעניינים. אמנם <b>במשול</b> ה<b>רשע</b> והוא המלך זקן וכסיל <b>יאנחו</b> כחות הגוף כולם מפני שפעולותיו יביאו לאבדן הגוף והנפש.
גם נוכל לומר כי החכם הזה קרא <b>צדיקים</b> הכחות הגלגליות בעת שיורו על הצדק והיושר ובאמרו <b>ברבות צדיקים ישמח העם</b> כוון לומר כי בעת שיתחברו כחות רבות גלגליות בעת התקבץ עם או בנין עיר או מדינה מורות על הטוב ועל הצלחת העם ההוא או המדינה ההיא אז ישמח העם ההוא כלומר יגיעו מפאת הכחות הגלגליות ההם טובות והצלחות יביאו העם ההוא לידי שמחה כי ידוע כי השמחה האמיתית לא תהיה רק עם ההצלחה והגעת הטובה.
ומה שאמר <b>ברבות צדיקים</b> הוא בעבור ששפע הטובה והברכה יהיו יותר בעת שיתחברו סבות רבות ממה שיהיה בהתחברות סבות מעטות או בהיות הסבה אחת בלבד. ואמרו <b>ובמשול רשע</b> כלומר בעת שימשול על עיר או מדינה או עם מושל רע והוא שהאנשים ההם התקבצו להיות עם אחד בעת ממשלת אחד מן הכוכבים המזיקים המורים על כליון והשחתה או אם בנו עיר או מגדל במזל מתהפך או כוכב חוזר אחורנית או בעת שפלות המזל הצומח וכיוצא באלו מן הדברים המורים על הרע ילך עניינם מרע אל רע עד שבסבת חול עליהם הרע מפאת הכוכב הרע המושל בתחלת עניינם הנקרא רשע בעבור היותו מורה על ההיזק והרע <b>יאנח</b> ה<b>עם</b> ההוא וזה מבואר כי האנחה לא תהיה רק עם האבל והצער.
<h3>פסוק ג</h3>
אמר כי ה<b>איש</b> שהוא חושק ב<b>חכמה</b> הוא במעשהו זה <b>משמח אביו</b> והאיש שהוא <b>רועה זונות</b> כלומר שהוא נמשך אחר הזונות <b>יאבד הונו.</b> וקרא רועה זונות האיש המתחבר אל הזונות או המנהיגן כלומ' שתהיינה הזונות תחת הנהגתו ותהיינה צאן ידו. או אמר שמזונו רעייתו הוא הזנות שהוא רועה עצמו מהזנות. ואפשר שמלת <b>זונות</b> כולל הניאוף והיות האדם זולל וסובא כי מלת זונה סובלת שני ביאורים והיא המנאפת והמוכרת המזונות ויהיה לפי זה הפירוש אמרו <b>ורועה זונות</b> מי שהוא נמשך אחר המעדנים.
ואפשר שכוון לומר כי ה<b>איש</b> שהוא <b>אוהב</b> ה<b>חכמה</b> האלהית ומשתדל לקנותה הוא <b>ישמח אביו</b> כלומר הוא מעדיף אור שכלו. <b>ורועה זונות</b> כלומר מי שלא ישים עיונו בחכמה האלהית אלא שיסתפק בחכמות הלמודיות הנקראות <b>זונות</b> לפי שהן מושכות לב האדם הוא <b>יאבד הון</b> כלומר בחשבו שקנה מן החכמה שכח כי אבד הון גדול והוא מה שלא למד מחכמת הטבע ומחכמת האלהות.
<h3>פסוק ד</h3>
אמר כי ה<b>מלך</b> שינהיג עמו בדרך ה<b>משפט</b> הוא <b>יעמיד</b> ארצות מלכותו על הטוב שבענינים. אמנם אם המלך יהיה <b>איש תרומות</b> כלו' לוקח המתנות מבני אדם הוא יהרוס העיר במעשהו זה. ויש מפרשים הפסוק בענין זה אע"פ שה<b>מלך יעמיד</b> אנשי ארצו ב<b>משפט</b> אם יהיה <b>איש תרומות</b> יהרסנה.
ואחר שהזכיר כי ה<b>מלך במשפט יעמיד ארץ</b> ואם הוא איש תרומות <b>יהרסנה</b> אמר <b>גבר מחליק על רעהו רשת פורש על פעמיו</b> כלומר האיש שהוא מסית המלך הרשע להתעולל ברשע על רעהו ויהיה מתאנה עליו לא יחשוב שעשה מעשה מועט כי הוא כאלו פרש רשת ותפש האיש ההוא ונתנו ביד שולליו. ויהיה פי' <b>מחליק</b> מחליק הדרך כדי שהדבר שיפול יפול על רעהו ודמה בזה המסבב ביאת הרעה על חברו. והכינוי במלת <b>פעמיו</b> שב אל <b>רעהו</b> כלומר רשת פורש על פעמי רעהו.
או יהיה הכינוי במלת <b>פעמיו</b> שב אל ה<b>מחליק</b> כלומר זה חושב לסבב הרעה ולהביאה על רעהו והוא מסבב אותה על עצמו כי מתוך דבריו יתחכם המלך לקחת ממונו גם כן. <b>ובפשע איש רע מוקש</b> כלומר ובפשע שיפשע הרשע לסבב ביאת הרעה אל רעהו יביא עליו רע מוקש. אמנם ה<b>צדיק</b> שלא יחשב להזיק לאחר מתוך שלא יזיק לא יוזק ולכן <b>ירון ושמח</b> כי <b>יודע צדיק דין דלים</b> ולא יסבב שיעושקו מן המלכים ומן המושלים הרשעים. אמנם ה<b>רשע לא יבין דעת</b> ויזיק לזולתו ויוזק.
וכל מחשבת <b>אנשי</b> ה<b>לצון</b> היא <b>להפיח קריה</b> כלומר להביא עליהם מפח נפש. אמנם ה<b>חכמים</b> הם <b>ישיבו אף</b> אחורנית כשיהיה חרון אף בעולם כל שכן שלא יעוררהו. והרע הגדול הוא כש<b>איש חכם נשפט</b> את <b>איש אויל</b> שהחכם <b>ירגז</b> והכסיל <b>ישחק</b> לסכלותו <b>ואין נחת</b> ולא הסכמה ביניהם והסבה שאין נחת והסכמה ביניהם היא כי יש שנאה טבעית בין החכם והאויל והוא אמרו <b>אנשי דמים ישנאו תם</b> .ואמרו <b>וישרים יבקשו נפשו</b> כלומר אנשי דמים שונאים האיש התם כמו שהישרים יבקשו להתחבר עמו על מעלת נפשו ואיך יוכל להיות נחת והסכמה ביניהם.
וה<b>כסיל</b> בהשפטו עם החכם יוציא <b>כל רוחו</b> ומתוך כך יביא החכם לידי כעס וה<b>חכם</b> לא יוכל להשיב רק <b>באחרונה</b> בעבור שהכסיל רוצה להוציא כל רוחו. אמנם החכם שהוא ישים טענתו <b>משובחת</b> אף על פי שישיב באחרונה ומדרך העולם להיות צדיק הראשון בריבו.
<h3>פסוק ה</h3>
אמר כי האיש שאינו מוכיח רעהו רק הוא דובר אליו דברי <b>חלקות</b> לא יחשוב כי הוא יעשה מעשה קטן כי הוא במעשהו זה <b>פורש רשת על פעמיו</b> וגורם לו שיכשל והענין שהוא גורם לו שיהיה שונה באולתו כי אם יוכיחהו אולי יוסר ולא ישוב לעשות כדבר הזה עוד.
<h3>פסוק ו</h3>
אומר כי בסבת ה<b>פשע</b> שיפשע ה<b>איש</b> יבואהו <b>מוקש</b> רע לגופו ונפשו. אמנם הצדיק שלא יפשע וידבק בשלמות לא יבואהו מוקש. אמנם תדבק בו ההצלחה המחייבת הרנה והשמחה ולפיכך <b>ירון ושמח.</b>
<h3>פסוק ז</h3>
אמר כי האדם ה<b>צדיק</b> ידע ה<b>דין</b> של <b>דלים</b> ויעשהו ולא יתרשל מלראות בענייניהם בעבור היותם דלים. אמנם ה<b>רשע לא יבין</b> דבר של <b>דעת</b> ומתוך כך לא יתעסק בענין הדלים. ואפשר שקרא הכחות השכליות דלים ואמר כי האיש השלם הוא יודע דינם והמכוון מהם ויודע כי דינם הוא למלוך וימליכם על כל כחות הגוף. אמנם הרשע הנמשך אחר תאוותיו <b>לא יבין דעת</b> כלומר לא יתן אל לבו להבין ידיעת אמיתת הנמצאות שהוא <b>דין דלים</b> כלומר חוק הכחות השכליות.
<h3>פסוק ח</h3>
אמר כי <b>אנשי לצון</b> יביאו מפח נפש על אנשי ה<b>קריה.</b> אמנם האנשים החכמים אם יהיה חרון אף בעיר הם בחכמתם ישיבו האף ההוא אחורנית ויסירוהו.
<h3>פסוק ט</h3>
אמר כי ה<b>איש</b> ה<b>חכם</b> הוא עומד במשפט ומתווכח עם ה<b>איש</b> ה<b>אויל</b> ולא יבואו לעולם לידי הסכמה כי החכם <b>ירגז</b> ויכעס בראותו האויל יתווכח עמו ויטעון טענות הבל והאויל <b>ישחק</b> בחשבו כי יש ממשות בדבריו ומתוך כך <b>אין נחת</b> ביניהם כלומר לא יבואו לידי הסכמה לעולם.
<h3>פסוק י</h3>
אמר כי <b>אנשי דמים ישנאו</b> האדם שהוא <b>תם</b> כלומר תמים ושלם בעבור שיוכיחם על מעשיהם או בעבור שלא יתחבר עמהם לעשות כמעשיהם. אמנם האנשים ה<b>ישרים</b> שהם בעלי יושר וצדק <b>יבקשו נפשו</b> של תם כלומר ישוטטו אחריו כדי להתחבר עמו וללמוד ממנו ויהיה באור <b>נפשו</b> עצמו.
ואפשר שקרא כחות הנפש החיה <b>אנשי דמים</b> ואמר כי הם ישנאו התם שהוא החלק השכלי. אמנם הכחות השכליות והם אשר קרא ישרים יבקשו הכח השכלי וימליכוהו עליהם. או יאמר כי <b>אנשי דמים ישנאו</b> האדם שהוא <b>תם</b> ואם ימצאו אנשים <b>ישרים יבקשו</b> לקחת <b>נפשו</b> של כל אחד מהם.
<h3>פסוק יא</h3>
אמר כי בעת שיתוכחו יחדו החכם והכסיל הכסיל הוא ירבה דברים ויאמר בפעם אחת כל אשר בלבבו לא יניח דבר שלא יאמרהו מן הדברים הצריכים לו על הענין ההוא. הן דברים אחרים לא יצטרך אליהם. אמנם החכם לא ירבה דבריו רק אחר שישלים ה<b>כסיל</b> להוציא <b>כל רוחו</b> הוא <b>ישביח</b> הרוח ההוא כלומר ישפילהו ויכניעהו. מן משביח שאון ימים בשוא גליו אתה תשבחם כלומר בדבור אחד שידבר באחרונה ינצח וישבר טענות הכסיל.
או יאמר והחכם באחרית דברי הכסיל יאמר טענתו ויפארנה וישימנה משובחת. או תהיה מלת <b>באחור</b> מקור מהבנין הדגוש ובא על דרך שמות ושאוף מן ואחר עד עתה מלאתך ודמעך לא תאחר שעניינם העכוב ור"ל שהכסיל ימהר להוציא כל רוחו אמנם החכם בעכבו ובאחרו לומר טענותיו הוא משביח לבסוף טענותיו כלומר כי אחור ענותו סבה להיות טענתו משובחת.
ובעבור שהזכיר למעלה <b>מלך במשפט יעמיד ארץ וגו'</b> אמר מה גדלה אשמת המלך וה<b>מושל</b> כשיהיו רשעים שאף אם לא יהיה המלך רשע אלא שיהיה <b>מקשיב על דבר שקר</b> גורם ש<b>כל משרתיו</b> יהיו <b>רשעים.</b> ואם ה<b>רשים</b> והם הדלים והצדיקים <b>ואנשי תככים</b> שהם אנשי דמים ומרמה תראם נפגשים זה בזה ויכוונו הרשעים לעשקם ולגוזלם יהיה לפעמים סבה ש<b>יאיר עיני שניהם ה'</b> כי הרש יבטח בשם ית' לפחדו מאיש תככים לא יוכל לגזול לרש מה שאין לו ואז אולי יתן אל לבו עוני הנעשקים וישוב מדרכו הרעה.
<h3>פסוק יב</h3>
אמר כי כשיהיה האדון מטה אזנו לשמוע <b>דברי שקר</b> שיעידו הרשעים על אנשים צדיקים <b>כל משרתיו</b> ילמדו ממנו ויהיו <b>רשעים</b> כמותו גם כן. וכאלו יאמר מה גדלה אשמת ה<b>מושל</b> בהיותו <b>מקשיב</b> אל אנשים ידברו השקר שהוא במעשהו זה גורם לכל משרתיו שיפעלו השקר ושיהיו רשעים. ויכפל ענשו בהכפל חטא משרתיו שילמדו ממנו במעשה ההוא או שיעשו הרשע במצותו.
או יהיה ביאור <b>מושל מקשיב על דבר שקר</b> בענין זה כבר ידעת כי הכוכב מז' כוכבי לכת המיוחד לממשלת היום המיוחד לו אעפ"י שהתיחדו לו השעה הראשונה מן היום או מן הלילה והשעה השמינית גם כן עם כל זה הוא מושל ושליט בכל יום ההוא או הלילה ההוא ןאעפ"י שישתתפו עמו בממשלתו שאר כוכבי לכת כל אחד בשעתו עם כל זה הממשלה האמיתית היא לבעל היום או הלילה.
וקרא החכם הזה הכוכב המתחיל למשול בתחלת היום או בתחלת הלילה <b>מושל</b> ושאר הכוכבים המשתתפים עמו בממשלתו בשאר שעות היום או הלילה קרא <b>משרתיו</b> ורצה באמרו <b>מושל מקשיב על דבר שקר</b> לומר כי בעת שיהיה הכוכב המושל בתחלת היום או בתחלת הלילה <b>מקשיב על דבר שקר</b> כלומר שיהיה מן הכוכבים הרעים כמו שבתי ומאדים או שיהיה מורה על פחיתות מדה או מניעת פעולה טובה לא תחשוב ששאר הכוכבים הטובים שישתתפו עמו בממשלתו ביום ההוא או בלילה יוכלו לבטל ההיזק שיורה עליו המושל רק כל משרתיו יהיו רשעים כלומר כל שאר הכוכבים שישתתפו עמו בממשלתו יקראו רשעים כלומ' כי אין ביכולתם למנוע ההיזק שיורה עליו המושל ביום ההוא כי אף בזמן ממשלתם יורו על הרע ועל החסרון שיורה עליו הכוכב המושל עם היותם כוכבים טובים.
<h3>פסוק יג</h3>
אמר כי ה<b>רש</b> והאדם שהוא <b>איש תככים</b> כלומר בעל מרמות ותוך בעת שהם מתחברים זה עם זה יהיה זה הדבר סבה שיאורו עיניהם ממחשך הסכלות אשר הם בו וזה כי הרש בהתחברו עם איש תככים לא יוכל להנות ממנו ומתוך כך ישים בטחונו באלהיו שירחם עליו וישתדל לפעול פעלים שיצא מעניותו כי לא יבטח בחברו שהוא איש תככים שיתנדב לו מממונו וישתדל למצוא טרפו ולחם חוקו בזעת אפו.
וכן האיש שהוא בעל מרמות ותוך ומדרכו שהוא לעולם ישתדל לרמות את חברו בעת שיזדמן שיתחבר עם איש רש יהיה זה הדבר סבה שיאורו עיני שכלו וזה כי הוא לא יוכל לגזול לרש מה שאין לו ומתוך כך יתייאש מן הגזילה וישוב לו לטבע אחרי הרגילו בזה זמן רב. וגם בראותו עוני חברו וחסרונו יהיה סבה שיתעורר וימנע מחטאו עוד פן ירוששהו השם ית' בעבור רשעו.
ואחרי שהזכיר ענין המושל הרע באמרו <b>מושל מקשיב על דבר שקר כל משרתיו רשעים</b> הזכיר המלך הצדיק והוא שסמך אל זה <b>מלך שופט באמת</b> וכו'.
<h3>פסוק יד</h3>
אמר כי ה<b>מלך</b> בעת ש<b>ישפוט באמת</b> ה<b>דלים</b> שלא יטה משפטם בעבור היותם דלים בהיותם נשפטים לפניו עם גדולים מהם רק שיוציא לאור משפטם וישפוט אותם משפט אמת <b>כסאו לעד יכון</b> כלומר ממלכתו תכון לעד וזה שהעם יאהבוהו בעבור שפטו אותם משפט אמת וגם תחול עליו ברכת ה' בעבור יושרו.
ואחרי שאמר שהמלך השופט באמת הדלים <b>כסאו לעד יכון</b> אמר <b>שבט ותוכחת יתן חכמה</b> כלומר השבט והתוכחת של מלך הנזכר בהכות הרשעים בשבט פיו ובמוסרי אכזרי <b>יתן חכמה</b> באנשים כלומר יגרום שיתנהגו אנשי מלכותו בדרך חכמה כי בהיות האנשים משולחים לעשות איש ואיש כפי תאוותו וילכו בשרירות לבם יהיה סבה לכל רע ולכל מרי והוא אמרו <b>ונער משולח מביש אמו.</b> ולכן צריך שהמלך יוכיח אנשי ממלכתו בשבט פיו ובמוסרו פן ירבו הרשעים כי <b>ברבות</b> ה<b>רשעים ירבה פשע</b> והצדיקים יראו עצמם בענין רע כי ברבות הרשעים תהיה מפלת הצדיקים והוא אמרו <b>וצדיקים במפלתם יראו.</b>
<h3>פסוק טו</h3>
אמר כי <b>שבט</b> מוסר וה<b>תוכחת</b> הם יתנו לנער חכמה כי עיר פרא אדם יולד. ואם לא יוכיחו הנער בנערותו להסיר אולתו הקשורה בלבו ישאר בער נמשל כבהמות נדמה ולפיכך אמר כי ה<b>שבט</b> והמוסר שיהיה על ידי מעשה בהכות הנער ובייסרו וה<b>תוכחת</b> והוא שיהיה על ידי דבור ולמוד וגערה הם יסירו האולת הקשורה בלב נער ויתנו לו חכמה.
אמנם ה<b>נער</b> ה<b>משולח</b> והוא ההולך בשרירות לבו לא יוכיחהו מוכיח ולא ייסרהו הוא יגרום <b>בשת</b> וכלימה ל<b>אמו.</b> ויש לדעת כי הוא מביש אביו גם כן. אמנם הזכיר האם בעבור המצאו עם האם יותר מהמצאו עם האב. ועוד שרוב בנים דומים הם לאחי האם כל שכן שידמו לאמם שבנין גופם הוא מדמי האם כי כבר התבאר בחכמת הטבע כי הוולד הוא מדם האם וזרע הזכר הוא פועל בדם האשה ונכנס בו ופועל בו לצייר האברים לדמיון מה שיפעל הרוח של זגג והוא האומן העושה כלי זכוכית שהוא משלח רוח פיו בתוך הזכוכית הנמס והוא הנוקב אותו ופועל בו ומוציא כלי למעשהו ולכן אחרי היות גוף הבן מזרע האם אם יזדמן שיהיה הבן רע הוא יורה שחמרו שהוא מדם האם הוא חומר רע ובלתי נאות ועל זה הענין יהיה מביש אמו שהוא יגלה חרפת רוע מזג אמו מלבד מה שיגרום לה בושת במעשיו הרעים.
<h3>פסוק טז</h3>
אמר כי <b>ברבות הרשעים</b> והוא שיהיו מהם רבים בעיר אחת או שתרבה גדולת הרשעים <b>ירבו</b> ה<b>פשעים</b> כי הם לא יחשבו ולא יפעלו כי אם רע. <b>וצדיקים במפלתם יראו</b> כלומר כי האנשים הצדיקים הם יראו במפלת הרשעים הנזכרים ור"ל כי בין אם יהיו הרשעים רבים או שתרבה גדולתם סופם שיפלו והצדיקים יהיו קיימים ויראו במפלתם. ואפשר כי הכנוי במלת <b>במפלתם</b> שב אל הצדיקים ור"ל כי ברבות הרשעים אז הצדיקים יראו מפלת עצמם כי הרשעים הם מתחכמים להרע לצדיקים.
ואחר שאמר כי <b>ברבות</b> ה<b>רשעים ירבה פשע</b> אמר <b>ייסר בנך</b> כי יש תקוה שלא יהיה מכת הרשעים ומוסף על זה ש<b>יניחך ויתן מעדנים לנפשך</b> ולכן הוא טוב לייסרו בדברי תורה ומוסר כי <b>באין חזון יפרע עם ושומר תורה אשרהו.</b>
וזה שאמרתי לך לייסר הבן בדברי תורה ומוסר לא תחשוב שיספיק כן לעבד כשיהיה משולח לייסרו בדברים כי <b>בדברים לא יוסר עבד כי יבין ואין מענה</b> וצריך לייסרו בשבט מוסר ובעבור שהזכיר שראוי לייסר הבן בדברים והעבד בשבט מוסר אמר אם יעלה בלבך להוכיח שאר האנשים ותראה איש שיהיה <b>אץ בדבריו</b> הזהר מהוכיחו כי אין בו תקוה שיקבל תוכחותיך כי יותר <b>תקוה</b> יש להשיב ה<b>כסיל</b> מכסילותו מלהשיב ממדתו המגונה מי שהוא אץ בדברים.
ואחר שהזכיר כי <b>בדברים לא יוסר עבד</b> כי צריך להוכיחו בשבט מוסר אמר כי האיש ש<b>יפנק מנוער עבדו</b> ולא ייסרנו בשבט מוסר <b>באחריתו</b> יהיה העבד אדון לו ומדרך העבד שהוא <b>איש אף</b> ו<b>יגרה מדון ובעל חימה ורב פשע</b> לרוב גאותו ומדרך העולם ש<b>גאות אדם תשפילנו</b> והאיש שהוא בהפך זה הוא <b>שפל רוח יתמוך כבוד</b> שהוא הפך השפלות.
ומדרך העבד שהוא גנב וכשיבוש אז יפחד לגנוב הוא בעצמו הוא <b>חולק</b> עם ה<b>גנב</b> ו<b>שונא נפשו</b> כי <b>אלה ישמע ולא יגיד</b> כלומר יודע אלות התורה החלות על הגנב ולא ימנע מחלוק עם הגנב בעבור זה וזה יורה כי הוא ירא וחרד מעונש הרשעים והמושלים יותר ממה שהוא חרד מן האלהים שהזהירו מן הגניבה והגזל.
ולכן אמר <b>חרדת אדם יתן מוקש</b> כלומר החרדה שתהיה לחולק עם גנב מן האדם ולא מה' ית' יביא מוקש על עצמו ואשריו אם לא יהיה חולק עם גנב כדי להעשיר והיה תולה בטחונו בה' כי ה<b>בוטח בה'</b> אשריו. ובעבור שהזכיר חרדת אדם סמך אליו <b>רבים מבקשים פני מושל</b> כלומ' רבים הם שבעת חרדתם הם מבקשים פני המושל להעביר על עונם בשוחד שיתנו לו. אמנם <b>מה'</b> הוא <b>משפט</b> ה<b>אנשים.</b> אמנם האנשים לא יבינו זה רק הצדיקים שמעשה הרשעים ואנשי עול הם תועבה בעיניהם וכמו ש<b>תועבת</b> ה<b>צדיקים איש עול</b> כן <b>תועבת</b> ה<b>רשע</b> הוא <b>ישר דרך.</b>
<h3>פסוק יז</h3>
אמר ראוי לך ש<b>תייסר בנך</b> ותדריכהו בדרך טובה ובכן יניח לך מעצבך ומרוגזך כי אם תייסר בנך עד שיקנה דרך חיים הוא לעת זקנתך יהיה עוזר בצרתך ויתן לך מנוחה והענין שתעמוד אתה במנוחה והוא ימציא טרפך גם תעמוד במנוחה ובהשקט מענייניו שלא יטריד לבך במעשיו כי לא יפעל כי אם הטוב. <b>ויתן מעדנים לנפשך</b> כלומר והוא יעשה מעשים שתתעדן בו נפשך.
<h3>פסוק יח</h3>
אמר כי כשיתנהג העם ללא תורה וללא אלהי אמת והוא אמרו <b>באין חזון. יפרע עם</b> כלומר יהיה פרוע לשמצה בקמיו וזה שהתורות והחקים והסייגים והגדרים הם תפארת האומה ומעלתה כי היות האדם משולח לפי טבעו ולפי תאותו הוא דבר רע מאד. ולפיכך אמר <b>ושומר תורה אשרהו.</b> כלומ' והעם שהוא שומר תורת אלהיו ושהוא מתנהג על פי התורה והחוקה אשריו והאשור הזה הוא כולל האשור הזמני והאשור הרוחני כי מי שהוא שומר תורת מנהיגיו אשריו בעולם הזה כי לא יבואנו עונש זמני כי שומא מצוה לא ידע דבר רע. ומי שהוא שומר תורת אלהיו אשריו בעולם הזה וטוב לו לעולם הבא.
<h3>פסוק יט</h3>
אמר כי ה<b>עבד</b> מטבעו הרע שהוא <b>לא</b> יקבל <b>מוסר</b> בעבור <b>דברים</b> שתדבר אליו רק צריך ליסרו בשבט ואם לא נזכר. <b>כי יבין ואין מענה</b> כלומר כי הוא יבין מה שתאמר לו וישתוק ולא יענה ולא יוסר בעבור דבריך. או יאמר כי יבין כלומר ומגודל קושי ערפו שלא יוסר בדבריך אף על פי שיבין מה שתאמר לו ואף על פי שאין לו מענה נגדך.
<h3>פסוק כ</h3>
אמר אם תראה איש נבהל להשיב ולא יתבונן במה שיש לו להשיב לא תקוה ממנו טוב ויותר <b>תקוה</b> יש באיש ה<b>כסיל</b> כשלא יהיה <b>אץ בדבריו</b> ממה שיש <b>ממנו.</b> או יאמר אם תראה איש שיהיה נמהר בדבריו יותר תקוה יש לנו במי שלא הגיע במעלתו ויש לו מן הכסילות יותר ממנו. ושתף האיש שהוא <b>אץ בדבריו</b> בענין הכסילות כי הוא ממעשה הכסילות. או יאמר אם ראית איש שיהיה נמהר בדבריו נקוה ממנו שיהיה כסיל.
<h3>פסוק כא</h3>
אמר כי מי שהוא מענג ומעדן <b>עבדו</b> בעת <b>נערותו</b> סוף שהעבד ההוא לא יהיה נשמע אליו רק יהיה לו במקום בן. ומלת <b>מפנק</b> אין לו ראיה בלשון עברי ומצאנו אנקלוס שתרגם והוא יתן מעדני מלך תפנוקי מלכין. והענוג מאד ודמפנק לחדא. ואכל ושבע ודשן ויכלון וישבעון ויתפנקון. וכמו שענין מלות האלה הוא ענין העדון והענוג והדשנות כן ענין <b>מפנק מנוער עבדו</b> המעדנו והמענגו והמדשנו. ומלת <b>מנון</b> שרשו נין מן ולניני ולנכדי נין ונכד כלומר כי מי שלא יכניס העבד תחת שבט מוסרו ולא יטיל עליו יראה בתחלת עניינו הוא לא ירא ממנו באחרית רק ישתעשע עמו ויתנהג עמו כענין הבן עם האב.
ואפשר שקרא יצר התאוה <b>עבד</b> לפי שהמכוון ממנו הוא שיהיה עבד נרצע אל החלק השכלי והענין שבאמצעותו ובאמצעות כליו יקנה האדם התחלות ודמיונות מן המורגשות ועליהם יבנה מופתים להשיג המושכלות גם המכוון ממנו שהוא וכחותיו יהיו סרים אל משמעת השכל. ואמר כי מי שהוא מעדן ומענג הכח הבהמי וממלא כל תאוותיו סופו שהוא יעמוד במקום הבן כלומר שיעמוד במקום הכח השכלי וימלוך במקומו כי המכוון הוא שימלוך השכל לא שימלוך המלך זקן וכסיל.
<h3>פסוק כב</h3>
אמר כי האיש שהוא <b>איש אף</b> כלומר בעל כעס וממהר לכעוס יחרחר ריב ומדנים ומוסף על זה שמי שהוא בעל חימה יהיה מרבה לפשוע כי הכעס מסלק את הדעת ויביא האיש להשחית נפשו ולהזיק לזולתו ופנה למעלה.
<h3>פסוק כג</h3>
אמר כי ה<b>גאוה</b> שתהיה ל<b>אדם</b> הגאוה ההיא תגרום <b>השפלתו</b> וזה בעבור שהוא יחזיק עצמו בחזקת גאה ורם לא יטרח בעבודת אדמתו ובעסקיו ומתוך כך יתרושש וגם האנשים בראותם אותו שיתגאה אשר לא כדת ישפילוהו. גם האלהים יעץ להשפיל הגבוהים ולהגביה השפלים. גם בעבור גאותם ידברו בגאה וגאון ודרך רע ופי תהפוכות ומתוך כך יענשו והאנשים יכוונו להשפילם.
או יאמר <b>גאות אדם תשפילנו</b> כלומר הגאוה שתהיה לאדם היא מורה על שפלות מעלתו כי הגאוה לא תהיה רק בבעל נפש שפלה שלא תכיר ערך עצמה ושפלותה ובעבור זה תשפל מעלתו בחייו ונפשו תהיה שפלה עם נפשות המקצרים.
אמנם מי שהוא <b>שפל רוח יתמוך כבוד</b> והענין שהוא ראוי שיכובד ויכובד כי שפלות רוחו מורה על השיגו אמתת הנמצאות ובחינת גדולת האלוה ית' ומלאכיו הקדושים ורוממות גלגליו ורואה כל זה העולם השפל כנקודה קטנה נתונה בתוך הגלגלים ורואה מין האדם לבדו וכל שכן עצמו דבר נבזה ושפל ומפני זה תשפל רוחו ותקטן מעלתו בעיניו ומתוך כך יירא מאלהיו ויתרחק מהמרותו ויפרע חובות האלהים עליו ובעבור זה יכובד בין האנשים ונפשו תכובד בעולם המלאכים והוא אמרו <b>ושפל רוח יתמוך כבוד.</b>
ובעבור שהתבאר כי שפלות הרוח והוא הכניעה והענוה כשתהיה כפי מה שתחייב אותה השכל היא המעלה המהוללה שבכל המעלות ובהיותה בענין אחר היא מן המדות הפחותות והבהמיות. יש לנו לבאר גדר השפלות והכניעה ובאיזה ענין תהיה מעלה ובאיזה ענין תהיה שפלות וחרפה. ואומר כי הכניעה בכלל היא שפלות הנפש ושחותה ומיעוט ערכה אצלה והיא מדה ממדות הנפש וכאשר תתיישב בה יראו אותותיה על האברים בלשון הרכה והקול הנמוך והענוה בעת הכעס ומיעוט הנקמה אחר היכולת עליה. והכניעה תחלק לחלקים ואחד מהם כולל האדם ורבים ממיני בעלי חיים שאינם מדברים והיא דלות הנפש וסבלה ההיזק אשר היתה יכולה לדחותו מפני סכלותה באופני דחייתו וזה יהיה מן הכסילים שבבני אדם ועמי הארץ מפני מיעוט ידיעתם וחלישות הכרתם את נפשותם וערכיהם וזה נקרא כניעה בדרך העברה. אבל על דרך האמת הוא דלות הנפש ועוורונה בסכלות הגובר עליה מראות מה שיש בו תקנתה. על הדרך שאמר כי לבם צפנת משכל על כן לא תרומם. אבל ההכנעה האמתית היא אשר תהיה אחרי רוממות הנפש והנשאה מהשתתף עם הבהמות במדותם המגונות וגבהותה מהדמות במדות פחותי בני אדם ביתרון חכמה ויקרת נפש וידיעה ברורה במדות הטובות והמגונות וכאשר יהיה סמוך לזה כניעת הנפש ושפלותה אז תהיה מדה משובחת אבל זולת זה איננו נכנס במדות הנפש המשובחות ומעלות הנפש אך במגונות שבהם כי עניינה בזה הענין כענין הבהמות.
<h3>פסוק כד</h3>
אמר כי האדם שהוא <b>חולק עם</b> ה<b>גנב</b> אף על פי שלא יגנוב הוא הדברים בעצמו הוא שונא נפשו וזה כי הוא ישמע הקללות שיקללו האנשים שנגנב מהם הדבר ההוא ואומרי' כך וכך יחול על ראש מי שגנב ממני דבר פלוני ועל מי שראה או ידע או שמע אם <b>לא יגיד</b> ועם כל זה הוא לא יגיד והנה אחרי שישמע הקללה והוא יודע שהקללה תעשה רושם במקולל ועם כל זה הוא לא יגיד הוא מראה שהוא <b>שונא נפשו.</b>
או יהיה אומרו <b>חולק עם גנב</b> בענין זה כלומר מי שהוא <b>שונא נפשו</b> המשכלת וימנע ממנה חוקה והיא השכלת המושכלות ועושק אותה מן החכמה ועבודת האלהים שהוא מזונה והמכוון ממנה הוא <b>חולק עם גנב</b> כמו שיקרא גנב מי שיקח חוק זולתו ויגנוב ממון חבירו כן יקרא גנב מי שעושק נפשו המשכלת מן הדבר הראוי לה.
ומן התימה שהעושה זה איננו שוגג אך מותרה ועומד מהר סיני ורואה ושומע התורה המצווה על זה שנכרתו בה כמה בריתות ואלות ועם כל זה לא ישמר מזה. או יהיה אמרו <b>אלה ישמע ולא יגיד</b> כלומר ויודע העונש והיא האלה שיש בעשיית זה הדבר ולא יגיד אל לבו לומר אני רוצה להשמר מזה הדבר בעבור מה שיבואני מן העונש בסבתו.
<h3>פסוק כה</h3>
אמר כי ה<b>חרדה</b> היתירה שתהיה ל<b>אדם</b> מכל דבר שיתחדש וגם שיפחד מכל דבר שיעשהו פן לא ילך עניינו אל השלימות תביא <b>מוקש</b> על בעלה וזה שרבוי החרדה ימית לבו בקרבו ולא יעזר וגם אם יבוא האדם לחוש על כל המקרים שיוכלו להתחדש על כל דבר מן הדברים לא יבוא האדם לעשות דבר מהדברים לעולם כי אין דבר שלא יפול עליו ספק ולפיכך יהיה התרשלותו רב ותהיה החרדה הזאת מוקש לנפשו.
גם הזכירו החכמים האלהיים שהחרדה שתהיה לאדם פן יקרהו חולי ידוע אף על פי שלא יהיה מוכן אל אותו החולי ומזג גופו עומד בשווי המחשבה והחרדה שתהיה לו מן החולי ההוא פועלת בגופו ויביא עליו החולי ההוא דומה למה שאמרו רז"ל מחשבה מועלת ולפי שהחרדה היתירה שתהיה לאיש תהיה לו למוקש צריך לאדם שיבטח בה' ית' בכל מעשה יעשהו והוא יסבב הצלתו. והוא אומרו <b>ובוטח בה' ישוגב</b> ומאמר פילוסופי דומה לענין הפסוק הזה המגור לא ידחה מה שנגזר.
<h3>פסוק כו</h3>
אמר כי <b>רבים</b> הם ש<b>מבקשים פני המושל</b> שיתנהג במשפט איש איש כפי רצונו והם חושבים שפעולת תועיל או תזיק ועל דרך האמת <b>מה'</b> הוא <b>משפט איש</b> כלומר כפי מה שגזר האל ית' שמו וסדר שיצאו העניינים אל אחת מן התכליות כן יקום. וכן כמו שירצה השם ית' בחלוף מה שגזר כפי המערכת כענין הצדיקים הגמורים שהם למעלה מן הזמן כן יקום.
ואפשר שכוון באמרו <b>רבים מבקשים פני מושל</b> כענין זה כלומר רבים הם אותם שמכוונים מעשיהם כפי משפטי הכוכבים ובעבור שצריך האדם המכוון אליהם לידע המזל הצומח בעבור היותו הוא המושל וצריך לדעת גם כן אם הכוכב הוא בנשיאותו או בשפלותו וכיוצא בזה קרא המזל הצומח והיות הכוכב בגובה הרום <b>פני מושל</b> ואמ' כי רבים יבקשו ויכוונו במעשיהם לעשות אחר שיחקרו מי הוא המזל הצומח. ואם הכוכב שיכוון אליו הוא בנשיאותו ויחשבו שידיעתם ממשלת הכוכב והמעלה הצומחת תספיק להם. אמנם על דרך האמת <b>מה'</b> שהוא גבוה על כל הגבוהים אשר הוא צוה ונבראו ויעמידם לעד לעולם הוא <b>משפט האיש</b> וכאשר תגזור חכמתו ית' כן יקום. ואמר <b>משפט איש</b> ולא אמר משפט אנשים לרמוז כי השגחתו היא גם בפרטים מן המין האנושי.
<h3>פסוק כז</h3>
אמר כי ה<b>איש</b> שהוא פועל <b>עולה</b> הוא נתעב ומשוקץ בעיני ה<b>צדיקים</b> מפני שהצדיקים יודעים דעת אמיתית כי העול הוא בהמה על צורת איש והוא דבר יותר נתעב מן הבהמה מפני שהבהמה לא כוון ממנה רק שתהיה בהמה. אמנם האיש העול כוון ממנו שיהיה אדם אלהי והוכנו לו כל הכלים שתחול עליו צורת השכל על השלימות והוא בעבור דרך העולה אשר אחז לעצמו יתהפך מהאלהות אל הבהמות לפיכך הוא תועבה לפני הצדיקים.
וכמו שהעוול הוא תועבה בעיני הצדיקים כן הצדיק שהוא <b>ישר</b> בפעולותיו הוא <b>נתעב</b> בעיני ה<b>רשע</b> מפני שהוא יוכיחנו על הרע שיעשהו מפני שהוא חוץ מכוונתו ולא יתחבר עמו לעשות רע כמוהו. ואפשר שכוון לומר כי המלך זקן וכסיל והוא שקרא איש עול הוא נתעב בעיני הכחות השכליות הנקראים צדיקים וכן הכח השכלי והוא שקרא ישר דרך הוא נתעב בעיני המלך זקן וכסיל והוא שקרא רשע.
<h2>פרק ל</h2>
<h3>פסוק א</h3>
אמר כי אלא המשלים שיבואו בזאת הפרשה הם <b>דברי אגור בן יקה</b> והוא שם חכם היה נודע ומפורסם בימים ההם ובעבור היות דבריו נאמרים על דרך המשלים הקודמים חוברו עם משלי שלמה. ואמר כי זאת ה<b>משא</b> והם הדברים שיבואו באלה המשלים הם דברי אגור בן יקה <b>נאם הגבר לאיתיאל לאיתיאל ואוכל.</b> נראה לפי פשט המקראות שהיה איש אחד חכם בדורו של אגור הנזכר והיה שמו איתיאל וזה איתיאל שאל מאגור עניינים עמוקים. ואגור השיבו על שאלתו אלו הדברים שיבואו בזאת הפרשה. <b>נאם הגבר לאיתיאל</b> כלומר אומר אני הגבר ומשיב אל איתיאל אשר שאל ממני מה ששאל בענין זה <b>לאיתיאל ואוכל</b> כלומר איך תשאל ממני עניינים עמוקים כאלה והלא אל איתיאל הוא החכמה והוא היודע הכל ואיך אוכל אני להשיב על דברים כאלו.
<b>כי בער אנכי מאיש</b> כלומר נמשל כבהמות נדמה. ולא איש כלומ' אני בער מהדמות בשכלי אל חכמת השלמים. <b>ולא בינת אדם לי</b> כלומר אין לי חלק מן הבינה כאשר לשאר האנשים עד שאהיה ראוי להקרא אדם. או יהיה אמרו כי בער אנכי מאיש כלומר אני בער יותר משאר האנשים. <b>ולא למדתי חכמה</b> כלומ' וגם לא למדתי מן החכמה שאדע להשיב על דברים כאלו ואחרי שלא למדתי חכמה והיא חכמת האלהות הנקראת חכמה סתם איך אוכל להשיג אל ידיעת הדיעות הנבדלות שהם המלאכים קדושי עליון. או יאמר <b>ולא למדתי חכמה</b> ולא <b>דעת קדושים אדע.</b>
<b>מי עלה שמים וירד.</b> כלומר איך תשאלני בעניינים עמוקים כאלה ומי הוא זה מאנשי החכמה שיוכל לעלות אל זאת המדרגה להשיב על עניינים עמוקים כאלו. מי הוא שעלה בשמים וראה וחקר וידע והשיג מה הם ומה בהם וירד בארץ והודיע לאנשי העולם הדברים ההם עד שיוכלו אנשי העולם לדעתם וכאלו אמר העניינים אשר אתה שואל לא יוכל לדעתם רק מי שעלה בשמים וראה הדברים ההם בעיניו אז יוכל לעמוד עליהם או מי שידע הדברים ההם ממי שעלה שם וירד משם והודיעו האמת והנכון ואחר שהענין כן מי הוא זה שעלה שמים וירד והודיע הדבר הזה לבני העולם עד שנוכל לעמוד על שאלתך.
ואשר שאלתני מענין הרוח ענין פלוני ופלוני <b>מי אסף רוח בחפניו</b> עד שידע להשיב על הענין אשר שאלתני. והזכיר הרוח במקום יסוד האויר. וכן <b>מי צרר מימי</b> העולם <b>בשמלתו</b> עד שיגיע אל תשובת שאלתך ששאלתני בענין יסוד המים <b>ומי</b> הוא האיש אשר <b>הקים כל אפסי ארץ</b> והם גבולי הארץ עד אפס מקום שיוכל להתבונן על מה ששאלת מענין כדור הארץ. מה שמו של אותו שעלה שמים וירד ושאסף רוח בחפניו ושצרר מים בשמלה ושהקים כל אפסי ארץ הגד אם ידעת. ואם תאמר כבר היה האיש הזה שהיה על זה התאר היה לעולמים אשר היו מלפנינו <b>מה שמו ומה שם בנו</b> אחריו שתאמר כי ידעת אותו או שתדע אותו כלומר דבר נמנע הוא שימצא איש שיהיה על זה התואר.
ולכן עצתי היא להניח אלו העניינים הנעלמים אחרי שלא יוכל האדם לעמוד עליהם ולאחוז הדברים התוריים והם אמרות צרופות ואין צורך להביא עליהם מופתים לאמתם כי לא יכחישם מופת והוא אמרו <b>כל אמרת אלוה צרופה.</b> ואם נחזיק באמרות ה' אמרות טהורות שהם ככסף הצרוף בעליל לארץ מזוקק שבעתים יהיה מגן בעדינו כי הוא ית' מגן לחוסים בו ואין לנו להוסיף על דבריו ולחקור במה שלא צוה לחקור פן יבוא במשפט עמנו על השתדלותינו לחקור במה שלא צוה. ואם נאמר כי הוא ית' צוה בזה נהיה כוזבים והוא אמרו <b>אל תוסף על דבריו פן יוכיח בך ונכזבת.</b>
או יהיה אמרו <b>מי עלה שמים וירד</b> בענין זה כלומר אתה שאלתני על דברי חכמה נעלמת ואני <b>לא למדתי חכמה</b> ולא <b>דעת קדושים אדע</b> ואינני יחיד בדורי שלא השגתי אל מעלת החכמה רק ראיתי רבים שחשבו לעלות בשמי שמי החכמה ובחשבם שעלו שמיה הם ירדו והענין שהחטיאו כוונתם. ויש אנשים שהשתדלו לקנות מן החכמה ובחשבם כי הצליחו בקנין החכמה <b>אספו רוח בחפניהם.</b> ויש כת אחרת כוונו לעלות בסולם החכמה ובחשבם שהגיעו אל מעלת החכמה דמו בעניינם אל האיש הצורר מים בשמלה שהמים יצאו מן השמלה לפי שעה וכן קרה אל הכת הנזכרת שהם בחשבם שקנו מן החכמה שיעור גדול דמו לצורר מים בשמלה שלא נשאר להם מקניין החכמה דבר. ו<b>מי הקים כל אפסי ארץ</b> כלומר ויש מהם שכוון לקנות מן החכמה שיעור גדול ונמשך בסוף אחר התאוות העפריות שהם אפס ותהו. ורמז כי כל כתות האנשים שראה מתעסקים בקנין החכמה לא הגיעו אל תכליתה ושבו כלים רקים ובאו על גיבי החכמה ולא מצאו מים. ואם תאמר ידעתי אדם שסחר סחרי החכמה והצליח <b>מה שם</b> אותו האדם ואם תאמר הלך לעולמו ואני מכיר בנו <b>מה שם בנו</b> אחרי שאתה אומר כי תדע.
ואפשר שכוון בפרשה הזאת לרמוז על היות במציאות עניינים עמוקים והם מעמד שכל ובאמרו <b>ולא למדתי חכמה ודעת קדושים אדע</b> הודיע קיצורו בחכמת האלהות ובידיעת השכלים הנפרדים הנקראים <b>קדושים</b> ואחרי כן הודיע קצורו בסדר הגלגלים ואמר <b>מי עלה שמים וירד</b> כלומר מי הוא היודע סדור גלגלי הכוכבים ומפני מה היה סדורם זה הסדר שבתי למעלה מצדק וצדק למעלה ממאדים וכן השאר. וקרא הגלגל עליון בלשון עליה וקרא הגלגלים התחתונים בלשון ירידה. וכאלו שאל מי היודע מפני מה היה סדורם זה הסדר. או ששאל מי היודע אם תנועות הגלגלים היו בסבת השכלים הנפרדים וכנה תנועת הגלגלים בעליה ובירידה אע"פ שהיא בסבוב ואמר מי היודע סבת התנועה הגלגלית.
ויש מפרשים שאמרו <b>מי עלה שמים וירד</b> רמז על יסוד האש וכאלו אמר מי היודע יסוד האש שהוא היסוד העליון שהוא דבק אל שטח גלגל הלבנה. וחומו יורד דבק עם ניצוץ השמש. <b>מי אסף רוח בחפניו</b> כלומר מי היודע בטבע יסוד האויר ושהוא שומר גבולו ועומד בחפניו והכינוי במלת <b>חפניו</b> שב אל הרוח והענין שהוא עומד בגבולו ולא יעברנהו. וכן <b>מי צרר מים בשמלה</b> ר"ל מי היודע יסוד המים שהוא עומד במקומו שומר לסדרו כאלו שלמה פרושה מקפת אותם ושומרת אותם צרורות בשמלותם. <b>ומי הקים כל אפסי ארץ</b> ר"ל ומי היודע שיסוד הארץ הוא יסוד קיים בלתי מתנועע יסובו הגלגלים סביבו. והודיע החכם הזה הקצור שיש בידיעת סבות היסודות ומה שנמשך מהם.
גם אפשר שאמרו <b>מי עלה שמים. מי אסף רוח. מי צרר מים. מי הקים כל אפסי ארץ.</b> ר"ל מי הוא היודע תנועות אלו הגלגלים והיסודות וכחות הארץ אם נתחייבו בעבור קצת מן הדיעות הנבדלות הנזכרות במלת <b>קדושים</b> או בעבור אחד מהם בלבד. ואם אותו החיוב הוא בעבור אחד מהם <b>מה שמו</b> כלומר מה שם שכל הנבדל שהוא פרטי לו. <b>ומה שם בנו</b> כלומר ומה שם אותו הנפעל בעבורו כלומר הגלגל הנעבד לאותו השכל הנבדל המנענע. או היסוד הנעבד אל המניע לו. ואומר אחר זה <b>כל אמרת אלוה צרופה מגן הוא לכל החוסים בו.</b> כלומ' כל יצוריו הם בכונה וסדור נפלא וראיה לדבר שהשגחתו ית' מגעת לגרוע מהיצורים בערך אל העליונים והוא מין האדם והוא אמרו <b>מגן הוא לכל החוסים בו.</b> ואם השגחתו מגעת עד האדם ואינו מתנענע כי אם בצווי קל וחומר שההשגחה היא יותר ויותר בנמצאים העליונים. ואם תרצה לדעת מה היתה הכוונה להיות סדורם כן אל <b>תוסף על דבריו</b> כלומר עד כאן יש לך רשות לדבר ולא יותר.
ומלת <b>תוסף</b> מורכבת משני שרשים מהפעלים שהפ"א שלהם יו"ד ומן הפעלים שלמ"ד שלהם ה"א כלומר מן יסף ומן ספה והחולם אשר בין התי"ו והוי"ו מראה כאילו היה רוצה לומר <b>נוסף</b> על משקל תוריד על דרך הפעלים שהפ"א שלהם יו"ד והשבא אשר בסמ"ך ובפ"א שלהם מראה כאילו הוא מהפעלים שהלמ"ד שלהם על דרך וישת מן היין ויבך עליו וירד מיעקב. ושני השרשים באו בענין אחד והוא ההוספה.
<b>דברי אגור בן יקא.</b> הוא הודעת שלמה ע"ה היות דברי אגור בן יקא <b>המשא</b> המכוון בו דברי היקש המופתי האגור והמחובר מהקדמות שתים המקיא הבין ומוליד ידיעה הנקראת תולדה שאינו דבר אחר כי אם משא ונשיאות הקצה הגדול על האמצעי הנקראת הקדמה גדולה ונשיאות האמצעית על הקטן הנקראת הקדמה קטנה ונשיאות הגדול על הקטן הנקראת תולדה. דברי ההיקש המתואר הם <b>נאום הגבר לאיתיאל</b> ר"ל מאמר האדם וציורו לאיתיאל והוגעתי ה' בדברי במה שאיחש לו חסרון וליאות וקוצר מציאות. <b>ואוכל</b> ליחש לו חסרון ולהלאות אותו לא לסבת שלמות ומעלת השגה כי אם לסבת סכלות וחסרון ידיעה ובלתי היות בי כח להשיג מעלתו והפלגת מציאותו השגה אמתית כי איך אדע דעת קדושים ואיך אשיג מעלת האלהות ולא איגענו בדברי ואיך אשכיל הפלגת מציאות המלאכים הקדושים ולא איחש להם ליאות וקוצר מציאות אם <b>בער אנכי מאיש</b> ואיני יודע החכמה המדינית כלה ידיעה אמתית קיימת המוטבעת לאיש במה שהוא מדיני. <b>ולא בינת אדם לי</b> ר"ל החכמה הלמודית כולה הנערכת לאדם כמו שהתבאר במקומו. <b>ולא למדתי חכמת</b> הטבע למידה שלמה ותכליית. ואם ההשגות המתוארות נעלמות ממני ההעלמה המתוארת. איך <b>אדע דעת קדושים</b> כמו' שאמ' ואם הייתי יודע דעת קדושים ידיעה אמתית הייתי במעלתם ובמקום מדרגתם ולא הייתי במקום ארצי ומדרגה עפריית. כי <b>מי עלה שמים</b> ונתנו לו מהלכים בין העומדים <b>וירד</b> מהם. <b>ומי אסף רוח בחפניו</b> המכוון בו מי הוא האדם האוסף ועוצר הרוח האלהי והעצם המלאכי בחפני שכלו ומשיג אותם השגה שלימה. ואם זאת האסיפה נמנעת והפלגת הרוח המתואר. <b>מי צרר מים בשמלה.</b> המכוון בו מי צרר וקשר בשמלת ציורו המהיות השמימיות הנקראות מים להיותם ספיריות וצייר אותם ציור שלם שאינם במעלת הרוח המתואר ואם זאת הקשירה נמנעת להפלגת מעלתם ואם לא כהפלגת הרוח <b>מי הקים כל אפסי ארץ</b> בשכלו והעמיד כל גבולי הנמצאים הארציים וגדרם וצייר כל תכונתם ציור אמתי ואם הם מוחשים ובלתי עוברים גבול החוש והדמיון. ואם זה האדם חי <b>מה שמו</b> ואם אינו חי <b>מה שם בנו</b> כי <b>תדע</b> כי היה האדם המתואר במציאות. אם כן אין לתמוה אם לאיתיאל והוגעתי ה' ית' בדברי ואיחש לו חסרון וקוצר מציאות לחלשת שכלי כי אם החכמות האחרות וחלקי המציאות האחרים הנעלמות מהשכל העלמה המתוארת אף כי היות נעלמת החכמה העליונה והחלק העליון מהמציאות. וסבת היות נאום הגבר וציורו לאיתיאל לבלתי היותו פשוט וצרוף והיותו מעורב עם הצורות המדומות המחשיכות אור הציור ומכבות נר השכל ומונעות השגת האמתות השגה שלימה אבל <b>אמרת אלוה</b> ית' והשגתו <b>צרופה</b> בלתי מעורבת עם דבר להיותו מגן לכל כלל הנמצאות החוסות בו ומקיף בהם ובלתי מוקף מהם ומעורב עמהם. ואם תכונת עצמותו התכונה המתוארת אין ספק היות תכונת אמרתו זאת התכונה להיות האמירה והעצמות דבר אחד באלוה ית'. ואם אמרתו צרופה ובלתי מעורבת כמו שאמ' <b>אל תוסף על דבריו</b> ר"ל לא תיחש להם תוספת וערוב כי אם צירוף מוחלט <b>פן יוכיח בך ונכזבת</b> המכוון בו אם תבחן בידיעתך בהוכיח בך המוכיח נכזבת ביחסך לאמרת האלוה ית' ודבריו תוספת ועירוב כמו שביארנו.
<h3>פסוק ז</h3>
יראה שגם זאת הפרשה היא מדברי אגור בן יקא והוא כאלו מדבר על דרך התפלה אל ה' ית' ואמר <b>שתים שאלתי מעמך</b> כלו' שני עניינים ששאלתי כבר מאתך ועדיין אני שואל אותם ממך <b>אל תמנעם ממני</b> שלא תתנם אלי <b>קודם מותי.</b> או יאמר <b>שתים שאלתי מאתך אל תמנעם ממני</b> ואם תמנעם ממני קודם תסבב שאמות כלומר יותר אני חפץ שתמיתני משתמנע ממני שתי השאלות האלה. ושני העניינים ששאל האחד מהם הוא <b>שוא ודבר כזב הרחיק ממני.</b> והשני הוא <b>ריש ועושר אל תתן לי הטריפני לחם חקי.</b>
<h3>פסוק ח</h3>
ואמרו <b>שוא ודבר כזב הרחק ממני</b> ר"ל שירחיק ממנו ה' ית' מותרי הדבור והם השוא והכזב וקרא <b>שוא</b> השיחות הבטילות אשר לא יועילו ולא יצילו וכן אמרו רז"ל הדן דמשתבע על תרין דאינון תרין לקי משום שבועת שוא. וכן אמרו לא תשא את שם ה' אלהיך לשוא כלומר ר"ל שלא תעלנו על שפתיך במה שלא יביא אליו הצורך. וכן כל דבור שאינו צריך לדבר מן הדברים ולא יועיל ולא יזיק יקרא שוא. ו<b>כזב</b> הוא הדבור שידובר על דבר בחילוף ממה שהוא שהוא מכזב במה שיאמר ושני אילו המינים מן הדבור הם ממותרי הדבור ושניהם רע. ולפיכך התפלל אל ה' ית' שירחיקם מעליו. והשאילה השנית ששאל הוא <b>ריש ועושר אל תתן לי</b> ששאל מה' ית' שלא יתן לו רש וגם שלא יתן לו עושר ואמר על דרך הרחבת הלשון לשון נתינה על הריש אע"פ שהריש לא יותן כי הוא העדר העושר וקנין הממון. והענין הוא שלא יתננו שיהיה רש כלומר עני ביותר. וכן לא יסכים שיהיה עשיר ביותר רק ש<b>יטריפנו לחם חוקו</b> והוא שיהיה לו כל צרכיו ההכרחיים שלא יצטרך לבריות.
<h3>פסוק ט</h3>
ונתן הסבה במה ששאל <b>ריש ועושר אל תתן לי</b> ולא נתן סבה על ראשון ראשון רק נתן סבת העושר תחלה ואמר הסבה שאני שואל שלא תתן לי עושר והוא הרבוי מן הממון הוא <b>פן אשבע</b> מן הממון או פן אשבע בסבת הממון הרב שיהיה לי ויביאני לכחש ולומר <b>מי ה'</b> כלו' פן רבוי הממון יסיר בטחוני מה' ית' ואבטח על ההון בכל מעשי ואומר מי ה' כלומר מה חפץ לי בו יש לי רב בלעדיו וגם אם אשבע בסבת ההון הרב שיהיה לי יביאני השובע ההוא להטיח דברים כלפי מעלה.
והסבה שאני אומר שלא תעשני לגמרי רש הוא <b>פן אוורש וגנבתי</b> כלומר פן אתרושש יותר מדי ומתוך כך אצטרך לגנוב ולעבור על מצות אלהי או מתוך עניותי אשכח ה' ית' ומצותיו להיותי טרוד בבקשת מחיתי וגם אצטרך למצוא מכולת לביתי בין על דרך אסור בין על דרך מותר ומתוך כך לא ישאר לי מענין האל ית' ומצותיו רק שאחזיק בידי שם אלוהי בלבד. או יהיה אמרו <b>ותפשתי שם אלוהי</b> שמתוך עניותי אגנוב וכאשר ישביעוני השופטים לדעת אם גנבתי ואם לאו ויגישו הספר תורה לפני אתפוש הספר בידי ואשבע על האזכרות שבו לשקר כדי להנצל שלא ימכרוני בגניבתי כי אין לי לשלם.
ואפשר שכיון החכם הזה באמרו <b>שוא ודבר כזב</b> כלומר שירחיק ממנו ה' ית' שיאמין בענין האלהות ובענין שאר הנמצאות <b>שוא</b> כלומר דברים שאין להם מציאות. <b>ודבר כזב</b> כלומ' שיאמין בהם חלוף מה שהם. ואמר אחר זה <b>ריש ועושר אל תתן לי</b> רוצה בענין הריש העניות והחסרון מן החכמה. והענין שהוא שואל מה' ית' שלא יהיה ריק מן החכמה לגמרי וקרא העדר החכמה עניות לפי שהוא העניות הגדול והאמתי על הדרך שאמרו רז"ל מאי עני עני בדעת. וכן שאל מה' ית' שלא יתן לו עושר והוא משל אל הרבוי מן החכמה בענין שיעבור הגבול עד שישומם בעבורה. רק ש<b>יטריפהו לחם חוקו</b> והוא משל שיסכים לידו שיקנה מן החכמה מה שיספיק לו ושיהיה בה שלם ולא יהרוס הגבול אשר לשכל האנושי ויאמר מה למעלה ומה למטה מה לפנים ומה לאחור. ונתן הסבה בזה ואמר <b>פן אשבע וכחשתי ואמרתי מי ה'</b> כלומ' הסבה שאני שואל שלא יסכים בידי להרבות מן החכמה יותר מן הראוי הוא <b>פן אשבע וכחשתי</b> כלומ' פן ארבה לחקור בסבת רבוי חכמתי במה שאין שכל האדם מגיע אליו ותביאני החקירה ההיא בהרסי הגבול להאמין דעת בטל ולחשוב בטול השגחה וכיוצא בה או להאמין קדמות העולם וזה רצה באמרו <b>ואמרתי מי ה'.</b> <b>ופן אורש וגנבתי</b> ר"ל ומה שאני שואל שלא תסכים היותי נעדר מן החכמה לגמרי הוא פן בהיותי נעדר ממנה יביאני העדר החכמה לקנות דעות בטלות ואמונות נפסדות. וקרא קנין הדעות והאמונות הרעות <b>גניבה</b> על דרך הרחבת הלשון כמו ואלי דבר יגונב. ומתוך שאקח דעות כוזבות ואמונות נפסדות ממי שיזדמן אחרי שלא יספיק שכלי להבחין בין האמת והשקר אבוא לכפור באלהות אלהי.
ויש מפרשים <b>שוא ודבר כזב</b> שיהיה השוא והכזב הנמנע שאי אפשר וכן אמרו רז"ל איזהו שבועת שוא זה שהוא נשבע לשנות את הידוע כאדם הנשבע על עמוד של שיש שהוא של זהב והזכיר בכאן שני מיני הכזב שהזכירם אריסטו בשני מספר השמים והעולם. והם הכזב הנמנע והכזב האפשרי ובלשוננו קורא לכזב שאי אפשר <b>שוא</b> ולכזב האפשרי <b>דבר כזב.</b> והם שני מינים תחת שורש אחד וזאת היא הבקשה האחת והבקשה השנית היא <b>ריש ועושר אל תתן לי</b> וזאת השנית היא תלויה בראשונה כי הוא בקש תחלה לעלות בידו הקדמות אמתיות במדה המוכרחת ובמדה האפשרית ואמר אחר שיעלו בידי אלו ההקדמות תן לי כח אעל הדרישה ועל החקירה והתכלית שיעמוד בה ולא יבקש יותר וקרא לחקירה ולדרישה <b>עושר.</b> וקרא לעצלות <b>ריש</b> כלומ' שלא אהיה ריק מן הדרישה וגם שלא אדרוש לאין חקר כי אם אדרוש לאין חקר והוא שאמר <b>פן אשבע</b> יביאני לכחש ולומר <b>מי ה'</b> ואם אהיה ריק מן הדרישה לגמרי יביאני להגשים או להאמין דעת נפסד. ופי' <b>וגנבתי</b> הוא לחשוב דבר בלתי אמתי והוא נקרא גניבה ותפישה ושתי הקצוות האלה רעים אך הטוב והבינוני הוא <b>הטריפני לחם חוקי</b> כלומ' שאהיה דורש כפי מה שישיג אליו השכל האנושי ואעמוד בו והוא חוקי ר"ל גבולי שאגיע אליו מגזרת בשומו לים חוקו.
<h3>פסוק י</h3>
אמר אינו ראוי שאם יחטא עבד אל אדוניו שתגיד אתה חטאו אל אדוניו <b>פן יקללך</b> העבד בעבור שתסבב היזקו ותאשם כלו' שיחול עליך היזק הקללה ההיא כי הקללה תעשה רושם. או יהיה <b>ואשמת</b> סבה שנית כלו' <b>אל תלשן העבד</b> במה שיחטא אל אדוניו <b>פן יקללך</b> מצורף אל זה שתהיה <b>אשם</b> בקנותך לנפשך מדות הרכילות והאכזריות.
ואפשר שקרא <b>עבד</b> יצר התאוה בעבור היות המכוון ממנו שיהיה עבד אל הכח השכלי וקרא הכח השכלי <b>אדוניו</b> ואמר אם תראה לפעמים כח התאוה יוצא מגדר החכמה לפי התאוה במה שלא יחטא אל ה' ית' העלם עיניך ממנו לפרקים בשגם הוא בשר ולא יצא מעפר און ומאדמה לא יצמח עמל וזה רצה באמרו <b>אל תלשן עבד אל אדוניו</b> כלו' לא תחשוב שתוכל להכניעו עד שיהיו כל תנועותיו על דרך השכל. <b>פן יקללך</b> כלומר פן המעשה הזה אשר תעשה בשומך בסד רגליו ותשמור כל ארחותיו ועל שרשי רגליו תתחקה יביאהו לקלל אותך <b>ואשמת</b> כלומ' יביאהו לקוץ בשכל מתוך העבודה הקשה ויפעול ביד רמה פעלים יהיו בזיונך וחרפתך וגם יביאוך לאשמה.
<h3>פסוק יא</h3>
הזכיר החכם בד' פסוקים אלה ד' מיני בני אדם ואמר כי תמצא מין מבני אדם שהם <b>מקללים אביהם ולא יברכו אמם</b> וקרא השכל במקום הזה <b>אב</b> והחומר קרא <b>אם</b> ואמר כי המין הזה מבני אדם יבוזו אל השכל ואל חמודותיו ולא תהיה הנהגת גופם גם כן הולכת על הסדר. גם אפשר שקרא במקום הזה התורה והמצוה <b>אם</b> ואמר כי תמצא מין בני אדם ללא תורה וללא אלהי אמת יבוזו המושכלות ויבוזו גם כן אל התורה והמצות.
<h3>פסוק יב</h3>
ואמר אחר זה <b>דור טהור בעיניו</b> כלו' אתה תמצא מין אחר מבני אדם שהם מחזיקים עצמם בחזקת טהורים ונקיים ועל דרך האמת כשתדקדק בענייניהם תמצאם שלא התנקו מטנוף מעשיהם. או יאמר כי יש מין מבני אדם שהוא טהור במראיתו אמנם מצפון לבם טמא והענין שהוא מראה במעשיו שהוא טהור ונקי אמנם לא יקבץ און לו.
<h3>פסוק יג</h3>
ואמר אחר זה <b>דור מה רמו עיניו</b> כלו' עוד תמצא מין מבני אדם יתנהגו על דרך גאה וגאון יתגאו על בני אדם יראו כל האנשים כאלו הם תחת מדרגתם וזה למעוט שכלם ולמעוט התבוננם ערך עצמם בערך זולתם. או יהיה אמרו <b>דור מה רמו עיניו</b> בענין זה כלו' תמצא אנשים הם הפך מן המין הראשון כי המין הראשון הזכיר בם שלא יתעסקו לא במושכלות ולא במקובלות ולא ישימו עיונם בדברים הם רמים והנשאים מהגיע דעת בני אדם אליהם ורוצים לחקור על דרך החכמה הזה מה שלא יגיע אליו השכל האנושי. או יהיה <b>דור מה רמו עיניו</b> רמז אל אנשים שחשבו שהשגחת ה' ית' לא תעבור גלגל הירח ויאמרו כי לרוממות האל ית' שמו לא ישגיח בשפלים וזה כוון באמרו דור מה רמו עיניו כלו' דור יש שאומ' שעיני ה' והם עיני השגחתו הם משוטטים בכל הארץ ואפי' בשפל שבשפלים התרוממו ונשאו מהשגיח על השפלים. ויהיה הכנוי במלת <b>עיניו</b> ו<b>עפעפיו</b> שב אל ה' ית'. ואמר אחר זה <b>דור חרבות שיניו</b> כלומ' ותמצא מין אחר מבני אדם ש<b>שיניו</b> הם כמו <b>חרבות</b> ו<b>מתלעותיו</b> הם לדמיון ה<b>מאכלת לאכול</b> ה<b>עניים</b> מן ה<b>ארץ</b> וה<b>אביונים</b> מבני <b>אדם</b> ורצה בזה הפסוק לומ' כי תמצא מין מבני אדם שהם בטבעם כטבע האפעה והענין שהם שונאים המין האנושי והם מתכוונים להזיק בכל ענין ואף במקום שלא יקבלו תועלת מן ההיזק שיעשו לדמיון האפעה שהוא מתכוין להשחית המינים לשנאתו אותם בטבעו מבלתי שיכוון למצוא מהם מזונו וכן אלו האנשים יתכוונו להזיק לכל אדם ואפי' לאכול עניים מארץ ואביונים מאדם שלא יקבלו מהם תועלת. או הזכיר עניים ואביונים לפי שההיזק מצוי בהם לשפלותם ואין להם עוזר והוא הדין שיזיקו לכל אדם בכלל. ואפשר שקרא עניים ואביונים הכחות השכליות ואמר כי תמצא מין מבני אדם יהיו פעולותיהם מביאות אל השחתת הכחות השכליות ולבטל פעולתיהם ולמנוע מהם השלמות המכוון מהם והוא אמרו <b>לאכול עניים מארץ ואביונים מאדם.</b> כלו' להשחית הכחות השכליות עד אשר לא תמצאנה בארץ החיים ולא יגיעו אל התכלית המכוון מן האדם השלם.
אמר עמנואל המחבר כתב החכם הפילוסוף האלהי מ"ר יהודה אחי בביאור הפסוקים הנזכרים דברים זה לשונם. אמר היות שלמה ע"ה מזהיר האדם ומונע אותו מהלשין העבד לאדוניו המכוון בו הודעת פעולת הגוף המתואר בעבד לשכל הרמוז באדון לסבה הנודעת. וחפצי בהודעה המתוארת מניעת פעולת הגוף מניעה מוחלטת שהיא תכלית ההודעה וההלשנה. וסבת מונעו האדם והזהירו מהלשין הלשנה כזאת להיותו מקולל ממנו בהלשין אותו ומקבל נזק והפסד במניעת הפעולה הגופנית מניעה מוחלטת. ולסבת זה יאשם לבלתי היות בכח האדם ויכלתו לפעול נאותות עם המניעה המתוארת. ואחר ההזהרה ומניעת ההלשנה לסבת הנזק וההפסד המתחדש ממנה מורה היות ארבע דורות או פרקים זמניים ורדיפות זמניות ארבע עוברות על העבד המתואר אשר באחת מהם פעולתו חלושה מאשר באחרת ופעולת האדון חזקה אינו דבר ניאות המניעה המוחלטת לסבה המתוארת.
והדור הראשון או הרדיפה הזמנית הראשונה מהרדיפות המתוארות היא הרדיפה או הדור יצמח בו הגוף צמיחת כח וצמיחת עצם. ובזה הדור <b>יקלל אביו</b> ומונע אותו מפעולתו לנשיאת נהרות הלחות קולם המונעות הציורים הניאותים והחקויים הראויים. ואם יקלל אביו בזה הדור <b>אינו מברך אמו</b> להיות השטיפה הנערית מזקת לחומר כמו שמזקת לשכל ואם לא על תכונה אחת.
והדור השני הוא הדור ינוח בו הגוף וישקוט להיות' נח אם מצמיחת הכח ואם מצמיחת העצם והוא דור בו הגוף <b>טהור בעיניו</b> להיותו נח ושקט על שמריו ויעמוד ים הלחות מזעפו ואם לא <b>רוחץ מצואתו</b> רחיצה גמורה ומוחלטת לסיבת החום המערב הציורים ומונע ההשגות הראויות לסיבת זה העירוב.
והשלישי הוא הדור יחסר בו הגוף חסרון הכח ולא חסרון העצם והוא <b>דור רמו בו</b> עיני השכל וינשאו עפעפי ההשגות לסבת חסרון האיכות המתואר ותגבורת המנגד והפלגת היבשות המתחדש מהם קיום הנפש ושקידת השכל. ונמצאת בו החכמה מציאות שלם לסיבת הנסיונות וזכירת ענינים רבים המתחזקות להפלגת האיכיות המתוארות. ותסור מהגוף הממוצע לזה הדור שטיפת התענוגים ותשוקת המשגל לסיבת העדר תנועתם החום המפסיק התנועה והיובש שאינו מתנועע בקלות חוץ ממנו. ואם בזה הדור פעולת הנפש עצומה וחזקה מפעלות הגוף אין טוב ונאות להלשין העבד לאדון ההלשנה המתוארת.
והרביעי הוא הדור יחסר בו הגוף חסרון כח ועצם להיות <b>שיניו חרבות</b> ר"ל איכיות מפסידות וממיתות <b>ומתלעותיו מאכלות</b> המכוון בהם כלים משחיתים לאכול מארץ הציורים הפנימיים והחקויים הנכבדים המתוארים בענינם לחלשתם וקוצר יכולת בדור המתואר ולכלות המדעים הרוחניים מבני אדם להיות האדם שב לימי עלומיו בבא ימי הרעה שיבה נפשית לסיבת עצלות הרוחות הנפשיות ועבים.
ביאור אחר על הפסוקים הנזכרים. אמר צואת שלמה ע"ה בלתי היות האדם מלשין עבד אל אדוניו המכון בו הדעת חסרון המציאות הנרמז בעבד לאלוה ית' הנרמז באדון. ורצוני בהודעה המתוארת לייחש לאלוה ית' התחדשות החסרון המתואר והיות הוא הסבה הקרובה לו ולא טבע המקבל. ונרמזת בהלשנה להיות כוונת המלשין על תכונה אחת היות הנלשן מדרך החסרון אל השלמות ולסבת זה היות מלשין אותו לאדון אשר לו העוצם והיכולת לחנינת השלימות והסרת החסרון. והורה אותנו החכם המתואר היות בלתי ראוי להלשין העבד לאדון וליחש חסרון המציאות לאלוה ית' כאלו הוא סבתו וכונה מאתו ובידו כח וגבורה להסרת החסרון להיות השלם שלימות מוחלט פועל פעולה שלימה שלימות מוחלט. ואם יתחדש בה חסרון אינו מצד השלם המתואר כי אם מטבע המקבלו ולא יתייחס לאלוה ית' הסרת החסרון המתואר. ובהיות האדם מלשין הלשנה כזאת העבד אל אדוניו יקלל אותו האדון בהיותו מודיע לו ומיחש אליו מה שאינו סבתו ואינו כונה מאתו לפי גזירת חכמתו הסרת החסרון ההוא. ובחול עליו הקללה ואשם ולהיות החסרון מתחדש מצד המציאות או מכח המקבל לא מכח הפועל או מצד האלוה ית' והיות בכל נמצא מין ממיני החסרון ובאלוה ית' כל מין ממיני השלימות ולא חסרון מה הודיע שלמה בחכמתו ד' דורות, אחד מהם נצחיי נצחות מוחלט, ואחד מהם נצחיי נצחות עלול מהנצחות המוחלט, ואחד מהם זמניי נצחיי לפי בחינות מתחלפות, ואחד מהם זמניי על תכונה מוחלטת, אשר בשלשה דורות מהדורות המתוארות חלקי המציאות הנמצא בו מין ממיני החסרון, ובדור האחר הנצחי נצחות מוחלט המציאות העליון השלם שלימות מוחלט. והורה אותנו החכם המתואר האמצעיים יחד זה אחר זה תחלה ואחר זאת ההודעה הורה הקצוות זה אחר זה.
ואמר היות דור אחד שהוא האמצעי הראשון שבו מציאות או נמצא <b>מקלל אביו</b> ר"ל הישות שהוא לו במקום אב להיות הישות הנפרד כצורה במורכב. והמכוון בקללה החסרון המתחדש בישות המתואר מכח הנמצא והמקבל לבלתי היותו מקבל אותו קבול כללי במציאות ובמקור כי אם לפי תכונת אפשרותו ואם מכח הפועל יתחדש על תכונה כללית. <b>ואת אמו לא יברך</b> כי אם מהותו הנרמז באים להיות בנפרד כחומר במורכב אינו מוגבל הגבלה פרטית לבלתי היות מקובל בנושא מה כמו שיקובל הישות במהות ומצד זה איננו מקולל ממנו אינו מבורך ממנו להיות זאת הברכה והשלימות המתואר חל עליו מהפועל.
ודור אחד הוא האמצע האחרון הוא הנמצא בו נמצא אשר <b>טהור בעיניו</b> ובמראיתו או באיכותיו לבלתי היות בו איכיות פועלות ומתפעלות <b>לא רוחץ מצואת</b> הנושא ומותר החומר. ודור אחד המתואר בנצחות מוחלט שהוא הקצה הראשון הוא הנמצא בו מציאות <b>רמו עיני מעלתו וינשאו עפעפי</b> מציאותו ונעלם מעין כל נמצא.
ודור רביעי שהוא הקצה האחרון הוא הנמצא בו מציאות <b>שיניו חרבות</b> ר"ל כלים משחיתים מחדשים ההויה וההפסד <b>ומתלעותיו מאכלות</b> לאכול ולכלות ה<b>עניים</b> הרמוז אליהם <b>מארץ</b> ולכלות <b>אביונים</b> מבני <b>אדם.</b>
<h3>פסוק טו</h3>
<b>לעלוקה.</b> יש אומרים כי עלוקה שם אדם ויהיה אמרו <b>לעלוקה</b> כמו לשלמה לדוד לידותון לאסף כלו' אלה המשלים חיבר אותם חכם אחד שהיה שמו עלוקה. והנכון הוא שהעלוקה הוא השרץ המוצץ את הדם ולא ישבע. ואמר הכתוב דרך משל כי לעלוקה יש שתי בנות שהם דומות לאמם ואומרות לעולם <b>הב הב</b> כמו העלוקה אמם שהיא לא תשבע גם כן.
<b>שלוש הנה לא תשבענה</b> ר"ל ועוד יש דבר אחר שלישי להם ועמו הם שלשה ששלשתם לא תשבענה. ו<b>ארבע לא אמרו הון</b> כלומ' יש לנו די. והזכיר אחרי כן הארבע בנות.
<h3>פסוק טז</h3>
ואמר <b>שאול ועוצר רחם</b> הודיע כי השאול והוא הקבר לא ישבע לעולם מפגרים. וכן האשה שעצר ה' ית' בעד רחמה ולא תקבל הריון לא תשבע לעולם מהזדוג עם איש לתאותה שיהיה לה זרע אנשים. גם אפשר שקרא פי הרחם והוא הנעצר בעת ההריון והעוצר בעד זרע הזכר עוצר רחם ואמר כי הושם בטבע המקום ההוא להתאות אל המצאת המין האנושי. גם אפשר שקרא החכם הזה ההויה וההפסד שאול ועוצר רחם וקרא ההפסד <b>שאול</b> לפי שמדרכו להפסיד ההויות. וקרא <b>עוצר רחם</b> ההויה לפי שההויה דומה בענין הלידה ואומר כי ההויה וההפסד לא ישבע לעולם ולא ישנו פעולתם כי הם חוזרים חלילה לעולם ותהיה ההפסד סבת ההויה וההויה סבת ההפסד.
ואמר אחר זה <b>ארץ לא שבעה מים ואש לא אמרה הון.</b> קרא השתנות היסודות מזה אל זה שהוא סבת ההויה וההפסד ארץ לא שבעה מים ואש לא אמרה הון. והענין שיסוד הארץ לא ישבע לעולם מהתהפך קצת מן המים אל עפר וכן יסוד האש שהוא היסוד העליון לא יאמר לעולם די בעת שיתהפך חלק מחלקי האויר העליון אל האש. והזכיר השתנות שתי היסודות מן היסודות הארבע והם האש והארץ שהם העליון והתחתון והוא הדין לשאר היסודות כי כולם משתנים זה לזה בכל יום ובכל שעה והענין כי קצת מן הארץ הקרובה אל המים משתנית ומתפוררת ונעשית מים וכן קצת מן המים הסמוכים לאויר משתנים ומתמסמסים והווים רוח. וכן הרוח מקצתו הסמוך לאש משתנה ומתחולל ונעשה אש. וכן האש מקצתה הסמוכה לאויר משתנה ומתכנס ונעשה מים וכן המים מקצתם הסמוכים לארץ משתנה ומתכנס ונעשה עפר. והשנוי הזה הוא מעט ולפי אורך הימים ואין כל היסוד משתנה עד שיעשה כל המים רוח או כל הרוח אש שאי אפשר שיתבטל אחד מן הארבע יסודות אלא מקצת ישתנה מאש לרוח ומקצת ישתנה מרוח לאש וכן כולם וחוזרים חלילה. והשנוי הזה יהיה בסבת תנועות הגלגל סביבם ומסביבתם יתחברו ארבעתם ויתהוו מהם ארבעה מיני הרכבה והם הדומם והצומח והחי והמדבר. ובעבור היות שנוי היסודות וההויה וההפסד סבות המצא הנמצאות והם חוזרים חלילה לעולם פועלים פעולותיהם אמר עליהם כי <b>לעולם לא תשבענה.</b> וכבר חשב אחד מן החכמים שקרא החומר הראשון עלוקה ושתי בנות הם שתי איכויות הנפעלות שהן הלחות והיובש. ואמרו <b>הב הב</b> הם השנים הפועלים והם החום והקור. <b>שלש הנה לא תשבענה</b> רמז לחלולים זה מזה על ידי בינוני כי חלול המים לאש הוא על ידי האויר או הארץ וחלול האויר לארץ על ידי האש או המים. <b>וארבע לא אמרו הון</b> כלומר שארבעתם בכלל ישתנה קצת מהם אל האחר.
<h3>פסוק יז</h3>
אמר שה<b>עין</b> אשר <b>תלעג לאב ותבוז</b> שלא תסור אל משמעת ה<b>אם יקרוה עורבי נחל</b> או <b>יאכלוה בני נשר</b> ותהיה הוי"ו במלת <b>ויאכלוה</b> תמורת או כמו ומכה אביו ואמו שעניינו ומכה אביו או מכה אמו כי על כל אחד מהם שיכה יתחייב. וכן הענין הנה יקרוה עורבי נחל או יאכלוה בני נשר. ואין המכוון שיקרוה העורבים ויאכלוה בני הנשרים. וי"מ יקרוה עורבי נחל ויאכלוה במהירות כאכילת בני נשר שהם חשים לאכול כאמרו יעופו כנשר חש לאכול. ואפשר שקרא השכל <b>אב</b> לפי שאליו תיוחס הנהגת הגוף כאשר תיוחש הנהגת הבית אל האב. וקרא התורה והמצוה <b>אם</b> לפי שהיא הצריכה בתחלת ענין האדם כמו שצריכה האם בגידול הוולד. ואמר שהעין אשר ילעג אל השכל ולא ינהיג כחות הגוף על פי עצתו וכן העין אשר לא תסור אל משמעת התורה ומצותיה יקרוה עורבי נחל ויאכלוה בני נשר.
והחכם הפילוסו' האלהי מ"ר יהודה אחי פירש הפרשה הזאת בענין זה שהמכוון מן המאמר ההוא הוא ששלמה ע"ה הודיענו באמרו ל<b>עלוקה שתי בנות הב הב</b> היות המציאה הרמוזה בעלוקה להיותה מוצצת המציאות מהממציא על תכונת העלוקה המוצצת הדם. <b>שתי בנות</b> ר"ל שני חלקי המציאות הרמוזים בבנות להיותם כבנות לכלל המציאה וכללות המציאה כאם להם. האומרות <b>הב הב</b> וכוספות כוסף טבעי לקבלת הצורה לבלתי היות להם מציאות בלעדה. והם ה<b>שאול</b> ר"ל חומר ההווים והנפסדים הנקרא שאול להיותה במדריגה התחתונה ממדריגות המציאות. ו<b>עוצר רחם</b> שהמכוון בו חומר הגשם החמשי הנרמז בעוצר רחם לבלתי היות צורת הגלגל יוצאה מכח החומר ואפשרותו כיציאת צורת ההוים והנפסדים. אבל החומ' הגלגלי עקר בלתי מוליד ואינה יוצאה הצורה מכוחו ואפשרותו כי אם מכח חיצוני כמו שהתבאר.
ועוד לאם המתוארת בת שלישית אשר ואם אינה אומרת הב הב כשתי הבנות המתוארות אינה שביעה להיותה קונה מציאות אחר מציאות ובלתי עומדת על מתכונת אחד ותכונה אחת. ובסיבת זה אינה שביעה ממיני המציאות אבל שוקקת תמיד אליהם וכוספת מציאות אחר חדש וישות עתיד כוסף תמידי. ואם זאת אינה שביעה אף כי בלתי היות שביעות הבנות הקודמות שביעה כזאת. אבל זאת הבת השלישית אינה אומרת הב הב להיותה בעלת צורה וגשם מורכב בפועל אם הגשם ההווה הנפסד ואם הגשם החמישי הקונים תמיד קנייה חדשה אין מציאות ואין תכונה או מצב. ונרמז הגשם המתואר בארץ להיותו מציאות ארציי ועבור ההיקש אל האש העליון המכוון בו המציאות המלאכי.
ועוד לאם המתוארת בת רביעית אשר ואם אינה אומרת הב הב כבנות הראשונות ואינה בלתי שביעה כבנות השלוש מכללם השתים האומרות הב הב לבלתי היותה קונה מציאות ותכונה אחר תכונה. אינה אומרת הון לבלתי היות לה מציאות הכרחי מספיק בעצמותו בלתי צריך לממציא ומעמיד. ואם זאת אינה אומרת הון אף כי היותם בלתי אומרות אותו השלש אשר לא תשבענה שהשתים מהם אומרות הב הב מוסף על העדר השביעה.
ו<b>עין</b> הנפש המשכלת ה<b>לועגת לאב</b> ובלתי משתדלת להשכיל ולדעת מעלת האב והאם הראשונה הפועלת והממציאה בבנות המתוארות. והעין המתוארת ה<b>מבזה ליקהת אם</b> ר"ל לקיבוץ הבנות המתוארות הנקבצות והנכווצות באם ובלתי משתדלת לדעת מוצאם ומובאם <b>יקרוה עורבי נחל</b>, המכוון מהם הצורות המדומות החשוכות המתחדשות וחלות ברוח נחליי מתנועע. <b>ויאכלוה בני נשר</b> הנרמז בהם בני הנשר הגדול גדול הנוצה אשר לסבת הנקרה מהעורבים המתוארים נעדרת כח ואפשרות היותה בלתי נאכלת מהם.
<h3>פסוק יט</h3>
אמר החכם הזה כי שלשה עניינים הם מכלל הדברים שנפלאו ממנו ונעלמו מעיני שכלו ואם תחבר עמהם דבר רביעי יהיו ארבעה וכל אלו הארבעה הם ענינים נעלמים לא נודעו אליו. והדבר הראשון הוא <b>דרך הנשר בשמים</b> כלומר כי הנשר בעופפו על פני רקיע השמים יפלא בעיני האדם לדעת אי זה הדרך עבר הנשר בעופפו וזה כי העוף בעופפו לא יניח רושם באויר שיוכר אחר שיעבור באויר העוף וילך לו. והזכיר הנשר והוא הדין לשאר העופות או הזכיר הנשר בעבור שיגביה לעוף עד שיסתר מעיני האדם לרוב הגובה ולפיכך יעלם מן האדם הדרך אשר יעוף בו
<b>דרך נחש עלי צור</b> כלומר בעת שילך הנחש על הצור לא יעשה בו רושם נכר שיוכל האדם לכוין מקום הליכתו ולומר זה הדרך הלך בו ולפיכך הזכיר הצור שהוא קשה להתפעל ולא אמר דרך נחש על הארץ כי הארץ ממהרת להתפעל יותר מהצור והלוך הנחש בה יעשה רושם נכר. והזכיר הנחש והוא הדין לשאר בעלי חיים הקטנים אשר לא יעשו רושם גדול במקום אשר ידרכו עליו ואולי כי הזכיר הנחש לשתי סבות האחת שהוא לא ידרוך ברגליו כי אין לו רגלים לפי שדרך הבהמות ושאר בעלי חיים לעשות רושם ניכר בפרסות רגליהם במקום אשר ידרכו בו. אמנם הנחש בעבור היותו נעדר הרגלים לא יעשה רושם ניכר בהליכתו והסבה השנית אשר בעבורה הזכיר הנחש בעבור היות הליכתו כל כך מעוקלת שלא יוכל האדם לכוין איך היתה תכונת הליכתו באותם הרשמים. וכשיתחבר עם העיקול קושי המקום אשר ילך עליו והוא שילך על הצור יתחברו שתי סבות שלא יוכל האדם לכוין מקום הליכתו וזה שעל הצור לא יעשה רושם ניכר ואפילו אם ירשום בו רושם קטן יהיה הרושם ההוא מעוקל ונפתל שלא יוכל לכוונו.
<b>דרך אניה בלב ים</b> אמ' כי האניה בעת שתלך על פני המים אע"פ שהיא עושה רושם גדול במים וכשתרוץ הספינה בחוזק על הים תשאיר אחריה מקום עמוק כעומק מה שתטבע מן הספינה במים מכל מקום אחר שעה יתפשטו המים ולא ישאר במים שום רושם ולא יוכל האדם לכוין אי זה הדרך שעברה הספינה.
ואלה השלשה ענינים אשר הזכיר החכם שנעלמו ממנו לא תחשוב שיהיה ענין המאמר שהוא חקר לדעת אותם ונעלמו מעיניו כי איך יאמר סכל אחד כדברים האלה שהוא יבקש לדעת הדרך מן האויר אשר עבר בו העוף והדרך אשר דרך בו הנחש בעוברו על הצור והדרך שעברה בו האניה בעברה על הים כל שכן וכל שכן שלא יאמר חכם אחד כיוצא באלה הדברים. אך ענין המאמר הוא כי כמו שנעלמו הענינים האלה מעיני כל האדם ולא יוכל לדעתם כן הוא נעלם מעיני האדם לדעת הדבר הרביעי שיזכיר אחריהם והוא <b>דרך גבר בעלמה</b> כלומר כשישכב האדם עם האשה שלא תהיה בתולה ויכונו שניהם להעלים הענין יהיה דבר רחוק להכיר הדבר ההוא כי הוא לא יעשה בה רושם יוכר אחר שעה. ולפיכך סמך אל זה <b>כן דרך אשה מנאפת</b> כלומר כהעלם הדברים הנזכרים כן העלם מעשה האשה המנאפת וזה שהיא <b>אוכלת</b> והוא כינוי אל מעשה הניאוף <b>ומחתה פיה</b> שענינו שהיא מקנחת עצמה ואחר כך תוכל לומר לבטח <b>לא פעלתי און</b> כי מעתה לא נשאר בה בעבור אותו המעשה רושם שיוכר בה. ואמר זה להודיע כי הנשים תוכלנה לזנות תחת בעליהם בסתר ותוכלנה להעלים זנותן. ודע כי מלת <b>עלמה</b> תפול בלשון העברי על בתולה ועל אשר איננה בתולה. אמנם במקום הזה אשר ביארנו על אשר איננה בתולה. וכמוהו הנה העלמה הרה ויולדת בן. כי לו היה רוצה באמרו ודרך גבר בעלמה הבתולה היה הדבר בהפך כי הדבר ההוא נכר ונראה ונגלה בבתולה אבל רצה בלתי הבתולה ועל כן חברו עם אמרו דרך הנשר בשמים דרך נחש עלי צור דרך אניה בלב ים כי הליכתם על המקומות האלה אינה ניכרת ואינה ידועה מפני שאין עושין בה דבר. ודרך גבר בבתולה נכר ונראה בעבור מעשהו בה וכיון שהדבר כן לא רצה באמרו ודרך גבר בעלמה כי אם זולת הבתולות וענין עלמה ונערה הוא אחד כאשר אמר והיה הנערה אשר אומ' אליה ואחר כך אמר עליה והיה העלמה היוצאת וזו בתולה וכן שתי הלשונות שוות באנשים גם כן אמר שאול בן מי זה הנער אבנר ופעם אחרת אמר בן מי זה העלם הנה התבאר זה הענין אין ספק בו.
ואפשר שכיון לומר <b>ודרך גבר בעלמה</b> שקרא הצורה <b>גבר</b> והחמר <b>עלמה</b> ואמר כי כמו שדרך הנשר בשמים ודרך נחש עלי צור ודרך אניה בלב ים הם דברים נעלמים ולא יוכל האדם להשיגם כן הוא נעלם ורחוק מהשיג חול צורה בבעל הצורה פתאום בלא זמן. ואמר אחריו כן דרך אשה מנאפת קרא החומר אשה מנאפת כי כמו שהמנאפת תנאף עם אדם אחד ואחר כך המנאפת ההיא תנאף עם אדם אחר ואחר כך עם אחר וכן לעולם כן הענין בחומר שהוא יעמוד זמן אחד עם הצורה האחת ואחר כך יפשוט הצורה ההיא וילבש צורה אחרת וכן לעולם יפשוט צורה וילבש צורה ולא יסור מעשות כן.
ואמרו <b>אכלה ומחתה פיה</b> כלומר שהוא בלובשו צורה שנית אחרי שפשט הצורה הראשונה לא יוכר בו זכר מן הצורה הראשונה. ואמרו <b>לא פעלתי און</b> כלומר שאין בזה הדבר בפשוט הצורה ובלבוש צורה אחרת עול. והענין שטבע המציאות כן חייב שלא תהיה הויה כי אם בהפסד הדברים ההוים.
ורבים יחשבו כי החכם הזה נפלא על יציאת הוולדות מן הרחמים ויאמרו כי החכם המשיל שוב הרחם אל תכונתו אחרי הלידה ברגע אל מה שיקרה ממעשה האניה בלב ים והנשר בשמים וזה שהנשר עם גדלו ומהירות דחיפתו יקרע האויר בחזקה ותכף עופפותו יחזור האויר אל משפטו וכן האניה תקרע בחזקה מי הים במרוצתה ותעשה בהם רושם גדול מדי עברה וברגע קטן ישוב הים לאיתנו ושניהם דומין בענין הלידה. וכן <b>דרך נחש עלי צור</b> אעפ"י שאיננו בדמיון האויר והמים הזכירוהו מפני שלא יהיה בו בהילוכו על הצור רושם ניכר. ואמרו <b>ודרך גבר בעלמה</b> לפי זה הפירוש ר"ל ויציאת הולד מבטן העלמה שהיא הנערה שתעשה בה הלידה רושם מבואר ותחזור אחר שעה לאיתנה. גם נוכל לומר כי אמרו <b>דרך נשר בשמים</b> כיון החכם בנשר הכובב בעל הקצוות אשר אורו יוצא מראשו ונמשך באורך הגלגל כחוטי השיער והכוכב הזה הוא נסתר תחת אור החמה ואינו נראה כי אם למקצת שנים פעמים לשלושים שנה ופעמים לארבעים שנה ופעם לזמן ופעם ליותר ולא יכלו החכמים לתת זמן קצוב לזמן הראותו לפי שאינו שומר הסידור ויראה שעל הכוכב הזה אמר רבי יהושע לרבן גמליאל כוכב אחד יש ועולה אחד לשבעים שנה ומטעה את הספנים ומה שאמר עולה אחת לע' שנה אין המכוון מן המאמר ההוא שהוא יעלה בכל פעם אחת לשבעים שנה אלא הכוכב ההוא עלה באותו הפרק אחת לשבעים שנה ופעמים יעלה לזמן פחות ממנו ופעמים לזמן עודף עליו.
והכוכב הזה אינו ממספר האלף וכ"ב כוכבים המחולקים על מ"ח צורות הגלגל רק עם הכוכב הזה ועם הב' כוכבים קטנים שהאחד מהם בקוטב הצפוני והאחר בקוטב הדרומי הן אלף וכ"ה כוכבים והסבה שהם לא נמנו עם כוכבי הצורות שהם ארבעים ושמונה צורות הגלגל מפני התרחקם מהם ולא יוכלו לחברם אל אחת מהצורות כי המ"ח צורות הגלגל יש בכל צורה מהם כוכבים רבים והמ"ח צורות מהם י"ב צורות נתונות על חשב אפודת הגלגל השמיני והם הי"ב מזלות הידועים ובהם ש"ס כוכבים ומהם כ"א צורות נתונות לפאת צפונה מאופן המזלות ובהם שמ"ו כוכבים ומהם ט"ו צורות נתונות לדרום מאופן המזלות ובהם שי"ו כוכבים הרי מ"ח צורות וכלל כוכביהם אלף וכ"ב ועם זה הכוכב בעל הקצוות ועם הב' כוכבים אשר בשני הקטבים יהיה אלף וכ"ה כוכבים.
ודע כי זה המספר אשר נתנו החכמים לכוכבי השמים אין המכוון ממנו שיהיו כוכבי השמים אלף וכ"ב ולא יותר רק אלף וכ"ב הוא מספר הכוכבים הגדולים המאירים על הארץ אשר יוכל האדם לעמוד על מניינם ואשר יגיע כח ראות האדם אליהם לדעת שעורם ובעבור שזה הכוכב בעל הקצוות איננו שומר סדר בעלייתו ובהראותו אמר עליו זה החכם שנפלא ממנו ענינו ולא יוכל לכוין מהלכו כי מי יוכל לדעת אם זה הכוכב שעלה בסוף ל' שנה יהיה הוא אשר יעלה פעם אחרת לסוף ארבעים שנה ופעם אחרת לסוף שבעים שנה ואולי כל אחד מהם הוא כוכב בפני עצמו ומפני זה אמר כי נפלא ממנו עניינו עם היותו מן הדברים הנופלים תחת אפשרות השכל.
ואולי כי הכוכב הזה היו קוראים אותו בזמן ההוא כוכב הנשר ואינו הכוכב אשר נקראהו היום כוכב הנשר כי הכוכב אשר נקראהו היום כוכב הנשר אינו הכוכב הידוע הנקרא בעל הקצוות ואולי כי קראו הכוכב בעל הקצוות כוכב הנשר בעבור שלא נודעה תנועתו והוא לדמיון הליכת הנשר שאין לו עת קצוב לעופפותו ובאוות נפשו יעוף באשר יחפוץ או קראוהו כוכב הנשר בעבור שהוא לדמיון עופפות הנשר שיגביה לעוף עד שלא יוכל ראות האדם לעמוד עליו וכן לא נדע לעמוד על תנועת זה הכוכב.
ואמרו <b>ודרך נחש עלי צור</b> אמר שנעלמה ממנו ידיעת נחש בריח לויתן נחש עקלתון אשר הוא התלי על זה הענין יורו ראש התלי וזנבו על דבר מהדברים אחרי שהתלי איננו כי אם כריתת שני עגולים והוא פלך השמש הכורת פלך הירח וכן על אי זה ענין יהיה הגעת כח הגשמים השמימיים על הנמצאות השפלות כי מה שיורו על דרך ענין הטבעי בהם ממה שימשך מזריחתם ושקיעתם ועלייתם וירידתם ברבעי הגלגל מן החום והקור והלחות והיובש אין להפלא. אמנם מה שיפלא מהם הוא משאר משפטי הכוכבים הרחוקים מכל היקש והזכיר התלי בעבור היותו המיוחד בהוראת המשפטים כאמרו בספר יצירה תלי בעולם כמלך על הכסא ואמרו <b>עלי צור</b> המשיל השמים לחזקתם אל הצור בעבור היותם חזקים כראי מוצק רחוקים מן ההויה וההפסד אחרי שהמציאם האל ית' שמו.
ואמרו <b>דרך אניה בלב ים</b> אפשר שקרא אניה השביל אשר ברקיע השמיני הדומה במראיתו לחלב וקורין לו בקעת חלבית או בקעה לבנונית ובעבור שהאניה שהיא בלב ים לא יראה ממנה כי אם לובן בגד הנס בלבד והים הוא דומה לרקיע דמה אליה הבקעה החלבית שהיא כרקיע הדומה לים וכוון החכם לומר כי נפלא ממנו סבת היות זאת הבקעה דומה במראיתה לחלב משונה משאר חלקי הגלגל וחכמי התכונה אומרים כי יש בה כוכבים קטנים שאין אורם בהיר כל כך והוא נפרש לפניו ולאחריו ומכסה פני הבקעה והיא מקפת באורכה רוב הרקיע ומושכת ברחבה כגון ד' חלקים ובמקומות יותר מזה.
ואמר אחר זה <b>ודרך גבר בעלמה</b> אמר כי מכלל הדברים שנעלמו מעיני ידיעתו הוא ידיעת הסבה איך ימצא העובר בבטן האשה חדשים ידועים בתוך השליא במעי אמו והוא בעל חיים מתנועע ניזון שם ממה שתאכל אמו ולא יוציא מלמטה ואנו רואים שאם יסגר בעל חיים שעה קטנה במקום שלא יוכל האויר להכנס אליו ימות לשעתו וכן מי שיאכל ימים אחדים ולא יוציא מנקביו ימות בצער גדול ואיך יהיה ענין העובר במעי אמו סגור חותם צר מוקף בשלייתו וערפל חתולתו והוא חי מתנועע ניזון ויתנהג בזה הדרך חדשים ידועים והוא יזון יום יום ולא יוציא דבר מנקביו ואמר החכם הזה כי זה מן הדברים אשר נעלמו מעיני שכלו.
גם נוכל לומר כי אמרו <b>דרך נשר בשמים</b> ר"ל כי נפלא החכם הזה מהראות בכוכבי השמים נשירה ונפילה והוא מלשון רז"ל נשרו עליה מפני הנשר והוא דומה למה שאמר בתלמוד אמר שמואל נהירן לי שבילי דרקיעא כשבילי דנהרדעא בר מכוכבא דשביט והפלאם מזה ביודעם כי צבאות השמים ונושאיהם בטלו מכל הפסד ומכל איכות ואיך ייראו כאלו הכוכבים יפלו ממקומם למראית העין.
ואשר חשבו בזה החכמים האחרונים הוא שהאש היסודי המתלהב אשר תחת גלגל הירח ירד למטה בעוד שיעלה האיד מלמטה והלהב ההוא ירד דרך האיד ההוא לדמיון מה שנראה אם נחזיק בידינו שתי נרות דולקות זו למעלה מזו ונכבת התחתונה ובעליית עשן התחתונה יפגיש בלהב הנר העליון וירד להב הנר העליון דרך האיד וידליק הנר התחתון.
ואמרו <b>דרך נחש עלי צור</b> הוא מלשון לא תנחשו ולא תעוננו וענין הנחש ידוע כגון אלו שאומרים הואיל ונפל פתי מפי או נפל מקלי מידי איני הולך למקום פלוני היום שאם אלך אין חפצי נעשין וכן האומר הואיל ועבר שועל מימיני איני יוצא מפתח ביתי היום שאם אצא יפגעני אדם רמאי וכן אלו ששומעים צפצוף העופות ואומרים יהיה כך ולא יהיה כך טוב לעשות דבר פלוני ורע לעשות דבר פלוני. וכן אלו שאומרים שחוט תרנגולת זו שקראה כמו התרנגול או שחוט תרנגול זה שקרא ערבית וכן המשים סימנים לעצמו אם יארע לי כך אעשה דבר פלוני ואם לא יארע לי לא אעשה כאליעזר עבד אברהם וכיוצא בדברים האלה. ואמר החכם הזה כי נפלא בעיניו ענין הניחוש למה יורה על דבר מהדברים ואיך יורה כי היות הדברים האלה מורים על הדברים אשר יאמרו הם רחוקים מן ההיקש הטבעי והם עניינים נעלמים ורחוקים לתת הסבה. ואמר <b>עלי צור</b> לפי שדרך המנחשים לעשות ענין הניחוש במערות צורים או חוץ מן היישוב. ויש שפירשו <b>דרך נחש עלי צור</b> שירמוז אל מה שזכרו כבר אנשים שהאדם בלכתו בדרך לפי תומו אם יזדמן שיהיה ראש נחש תחת הארץ מכוון תחת רגל האדם ימות הנחש ההוא ואפילו אם לא יגע אליו כח האדם הדורך עליו ולפיכך אמר זה החכם הנפלא מזה איך ימות הנחש בדרוך האדם על הצור והנחש יעמוד תחת הצור. ורבים יאמרו כי זה נרמז מאמרו הוא ישופך ראש ואתה תשופנו עקב גם יש פירשו שנפלא איך יעלה על לב הנחש הקדמוני להשיא האשה ולגרום האדם שיאכל גם הוא מעץ הדעת טוב ורע ולמרוד על מצות הצור תמים פעלו.
ופירשו <b>דרך אניה בלב ים</b> שקרא החכם הזה נפש האדם הנתונה בגוף קשורה בעבותות התאוה וטבועה בים התאוות הגופניות אניה בלב ים וכנה אותה בשם אניה בעבור היות האניה כלי עשוי בחכמה להנצל ממעמקי מים וכן הנפש הוא כח אלהי מזומן להציל האדם מים הסכלות ובה יחתרו האנשים לצאת מים המבוכה אל יבשת המנוחה. ואפשר כי כוון להזכיר אניה לרמוז בו אני יה כלומר כח אלהי מן כחי וראשית אוני וכאלו נפלא החכם הנזכר הפלא ופלא איך יוכל הכח השכלי אשר בנפש האדם לצאת מים המבוכה עם היות שכל כחות הגוף מנגדים פעולתו.
ואמרו <b>ודרך גבר בעלמה</b> כיון בו החכם לומר כי נפלא על ידיעת התכליות והוא ידיעת תכלית כל דבר מה רמוז אליו וזה כי אעפ"י שקצת הדברים נודע תבנית יש דברים שלא התבאר תכליתם ותהיה מלת <b>בעלמה</b> שתי מלות נפרדות בענין ודבקות במבטא והם בעל מה והביאור במלת בעל שימוש ויהיה ביאור הענין כן שהוא נפלא ממנו ידיעת הדרך אשר ידרוך האדם בכל דבר ייענה על שאילת עלמה ידוע כי בכל דבר שיבוקש תכליתו ישאל עליו במלת על מה כלומר על מה היה דבר הפלוני בענין זה ועל מה נמצא דבר פלוני על זאת התכונה והכוונה בזה המאמר כי נפלא ממנו ומכל חכם ידיעת כל דבר שישאל עליו במלת על מה כלומר התכלית.
ולולי שדברי שלמה ע"ה לא נאמרו על דרך חזון ונבואה רק דרך חכמה היינו אומרים כי כוון החכם הזה בד' עניינים הנזכרים ענין ד' מלכיות. <b>ודרך הנשר בשמים</b> רמז אל הנשר הגדול ארך האבר גדול הנוצה היא מלכות בבל וכן המשיל יחזקאל הנביא ע"ה נבוכד נצר מלך בבל. <b>ודרך נחש עלי צור</b> רמז אל מלכות מדי ופרס אשר נודע מענינם שאלוהם הגדול היה הנחש הגדול אשר נהרג על יד דניאל כמו שנזכר בספר יוסף בן גוריון. <b>ודרך אניה בלב ים</b> רמז למלכות יון אשר עקר מלכותם היא קושטנטינופולי שהיא עיר מלכות שנבנתה על ידי קוסטנטינו קיסר שהוליך אניות בלב ים מלאים מעפר רומי ושם העפר ההוא בבקעה ועלה ובנה קונסטנטינופולי שהיא עיר מלכותם. <b>ודרך גבר בעלמה</b> רמז למלכות אדום שעיקר אמונתם הנה העלמה הרה ויולדת בן. והודיע כי נפלא ממנו איך גזרה החכמה העליונה שלוות ארבע מלכיות ושפלות ישראל.
והחכם הפילוסוף האלהי מ"ר יהודה אחי פירש הפרשה הנזכרת בעבור זה שאמרו <b>שלשה המה נפלאו ממני וארבעה לא ידעתים</b> הוא הודעת שלמה ע"ה היות ענינים שלשה נפלאים ונעלמים ממנו לסיבת חולשת מציאותם ולא לחולשת המשיג וחסרונו. וזאת ההעלמה נרמזת בפועל <b>נפלאו</b> הרומז היות התחלת תנועת ההרחקה וההעלמה מהם. <b>וארבעה</b> מכללם השלשה הנפלאים הם בלתי נודעי' אבל הרביעי הנוסף אינו נפלא ונעלם לחולשת מציאותו כי אם מוסכל ובלתי נודע לחולשת המשיג.
והרביעי המתואר הוא <b>דרך הנשר בשמים</b> המכוון בו תכונת המציאות האלהי ומהלך הישות הרוחני בשמי המשלי המציאות קודם יציאתם לפעולה הנקראים שמים לגודל מעלתם והפלגת מציאותם בהקש אל תכונת המצאם בפעולה הנקראים ב<b>ארץ.</b>
והאחד מן השלשה הנפלאים והנעלמים לחולשת מציאותם הוא <b>דרך נחש עלי צור</b> המכוון בו דרך נעדר התכלית ומהלכו שלא יצוייר בו לא ראש ולא סוף ולא אמצע על תכונת הנחת הנחש ומצבו פעמים. והנעדר התכלית המתואר אי אפשר לציירו על תכונת מציאות קיים ואופן עומד כי אם על תכונה חלוקה ורדיפת חלקים המתפשטות לאין תכלית.
והשני מהשלשה הנפלאים הוא <b>דרך אניה בלב ים</b> הנרמז בה מהלך המקרה האפשרי והעתיד המשיג בלב ים הזמן הנמנע לצייר הגבלת אל אחת מהקצוות.
והאחר הוא <b>דרך גבר בעלמה</b> ר"ל מהלך הצורה ותכונתה בחומר הראשון קודם יציאתה לפועל שאי אפשר לצייר הבדל בינה ובין החומר או בינה ובין כח החומר קודם היציאה. וזהו <b>דרך אשה מנאפת</b> ותכונתה האוכלת ומקבלת הצורה בכח <b>ומחתה פיה</b> לבלתי היות מצוייר הבדל ביניהם. ואומרת <b>לא פעלתי און</b> להיות טבע המציאות מחייב זה.
והטוב שבפירושים הנאמר על הפסוקים הנזכרים הוא זה שהחכם הזה רצה לומר שהשכל האנושי לא יגיע להשיג ענין הגשמים השמימיים וצבאותיהם כאשר ישיג החומר הראשון וצורותיו הנמצאות השפלות המורכבות מהם כי לרוחק מקומם נעלה ענינם מעינינו ולא ידענו מאודותם רק שהם מורכבים מנושא וצורה ושהם גשם חמישי. ולא ידענו מספר הגלגלים רק מפאת קצת כוכביהם. ויכול להיות שיהיו גלגלים רבים אין חקר לרבויים ויכול להיות שיהיו כפי המספר אשר מצאנו בספרי החכמים. מכל מקום ידיעת אמתתם נעלמת מאד וקשה להשיג. והארבע ענינים שנפלאו מזה החכם ואמ' שלא השיג לדעת אותם על אמתתם הם כלל הגשם החמישי. ויהיה פירוש <b>דרך הנשר בשמים</b> ענין הגלגל העליון המחדש התנועה היומית והמניע כל הגלגלים אשר בתוכו בתנועתו והוא גלגל התשיעי הנקרא בלשוננו גלגל ערבות והוא הרקיע כעין הקרח הנורא הנטוי על ראש החיות מלמעלה אשר איננו מכוכב. וקצת מן הפילוסופים הראשונים יאמינו שאין לו מציאות כי ענין מציאות כל גלגל וגלגל הוא לכוכבו או לכוכבים שבו וזה הגלגל הואיל ואיננו מכוכב יאמינו שאין לו מציאות. גם החכמים שחשבו שיהיה לו מציאות לא יכלו להשיג שיעור עובי גרמו כאשר לא יכלו לדעת שיעור עובי שאר הגלגלים אשר תחתיו. ולכן אמר החכם ע"ה כי נפלא מעיני ידיעתו ענין זה הגלגל התשיעי שקרא <b>נשר</b> לסבות ידועות והם כי הנשר יגביה לעוף על כל שאר העופות ותנועת עופפותו היא הממהרת שבתנועות שאר העופות. וכן גלגל התשיעי אשר אנחנו בביאורו הוא הגלגל העליון שבכל הגלגלים ותנועתו היא התנועה הממהרת שתמצא בכל הגלגלים. ולכן ראוי שימשיל בו אל הנשר העף על פני רקיע השמים.
ואמרו <b>דרך נחש עלי צור</b> המשיל הגלגל השמיני והוא גלגל המזלות אשר בו ארבעים ושמונה צורות הגלגל וכל כוכבי שבת אל הנחש לענין נאות. וזה כי הנחש הוא מנומר בעל דמויות וחברבורות שונות נקוד וטלוא ואיננו מדמות אחד. וכן הגלגל השמיני איננו זך וטהור כעצם השמים כי בקצת חלקיו כוכבים רבים ובקצת כוכבים מעטים וחלקים מזה הגלגל בלא כוכבים כלל. ויש בו גם כן חלקים אינם ספיריים וטהורים כעצם הגלגל התשיעי רק יש שם כעין כתמים ומקומות כתמים ומקומות לבנים כמו הבקעה החלבית והוא השביל הנראה בזה הגלגל. ואל זה הדמיון המשילו לנחש שהוא מנומר ובעל נקודות וחברבורות. גם כשנדמה בשכלנו הקו השוה שהוא חולק העולם באמצע ועובר מחצי מזרח לחצי מערב ונראה אפודת המזלות החותכות זה הקו השוה לחצי נראה צורת שני תנינים מתחדשים מכריתות שני העיגולים ויהיה אזור המזלות חציו נוטה לצפון וחציו לדרום לדמיון נחש מעוקל. ואמר החכם הזה כי נפלא בעיני ידיעתו מדוע ייראו בגלגל מראות שונות אחרי היותו גוף פשוט ומי הוא המחייב היות חלק מחלקיו במראה אחד וחלק אחד במראה מתחלף וכיוצא בו.
ובאמרו <b>דרך אנייה בלב ים</b> קרא חמשה כוכבי הנבוכה בשם אנייה בעבור היות להם תנועות רבות מתחלפות לדמיון האנייה שאין לה מהלך קבוע רק היא הולכת אחת הנה ואחת הנה. וכן אלה הכוכבים נקראו כוכבי המבוכה לרוב התחלפות תנועותיהם על דרך נבוכים הם בארץ. והדבר שנעלם ממנו מאלה הגלגלים הוא מפני שהקדמונים היו חושבים שיהיו בהם גלגלי הקפה נתונים בעבי הגלגלים ההם וגוף גלגל ההקפה יהיה חציו למעלה מן הגלגל הסובל אותו וחציו למטה מן הגלגל. גם היו חושבים שיהיו הגלגלי' הנזכרים יוצאי המרכז ר"ל שיהיה המרכז מרכז הארץ. ושני הענינים האלה יחייבו שני ענינים יוצאים מכל היקש טבעי כי בהנחת גלגלי ההקפה יתחייב מציאות הריקות אשר התאמת סותרו ובהנחת גלגל יוצא למרכז יתחייב מציאות תנועה סביב דבר לא קיים אך סביב נקודה מדומה באויר או ביסוד האש או בעובי קצת הגלגל או בין גלגל לגלגל אשר כל זה מכח הנמנע.
ובאמרו <b>דרך גבר בעלמה</b> המשיל גלגל השמש וגלגל הירח לגבר ועלמה קרא השמש למעלתו ויפעתו ותפארתו ושהוא חונן אור לכל צבא השמים אשר למעלה ממנו ואשר תחתיו <b>גבר</b> למעלת האיש על האשה. וקרא הירח <b>עלמה</b> בעבור היותה מקבלת האור מהשמש ומתחברת עם השמש פעם בחדש לדמיון התחברות הזכר עם חשוקתו. ואע"פ שכל שאר כוכבי לכת יתחברו עם השמש בזמנים ידועים ויקבלו אור ממנו כמו הלבנה אין התחברותם תמידי וניכר לעיני הכל כמו התחברות הלבנה עם השמש. ודבר שנעלם מעיני החכם הזה מענין השמש והירח הוא המציא הקדמונים להם גם כן גלגלי היקף וגלגל יוצא המרכז. והזכירם בפני עצמם כמו שהזכירם דוד ע"ה באמרו הללוהו כל צבאיו הללוהו שמש וירח הללוהו כל כוכבי אור.
<h3>פסוק כא</h3>
אמר כי שלשה דברים הם שבעת המצאם ראוי הוא שתרגז הארץ בעבורם להיותם דבר זר ובלתי נאות ועם דבר אחר רביעי להם יהיו ארבעה שאינו מן הראוי שתסבול הארץ דבר כזה ואמר כן על דרך הרחבת הלשון והענין שירגזו ויפלאו אנשי הארץ ולא יוכלו לסבול דבר גדול כזה והם <b>תחת עבד כי ימלוך</b> וזה שהעבד על הרוב אסף רוע הטבעים וקבץ המדות המגונות כמו הגזל והגניבה והניאוף והזוללות והעקשות וכיוצא בהם ובעת שיזדמן שימלוך לאשמת העם תהיה הנהגת העם הולכת על סדר בלתי נאות.
וכן כשה<b>נבל</b> בעת ש<b>ישבע לחם</b> הוא דבר בלתי נאות וזה שהנבל שאסף בוז המדות ולקח לו הנבלות למנה ראוי הוא שימשך אליו הרע ולכן כשיזדמן שישבע מקנייני העולם יהיה דבר בלתי נאות. וכן <b>תחת שנואה כי תבעל</b> כלומר שהאשה שהיא שנואה בעבור מעשיה הרעים ומדותיה המגונות ועם כל זה תמצא בעל הוא דבר מגונה. וכן <b>ושפחה כי תירש גבירתה</b> כלומר המצא שפחה שהיא תעלה לגדולה ותירש כבוד גברתה הוא דבר ראוי שיחרדו האנשים על זה להיותו דבר בלתי ראוי ונאות.
ואפשר שקרא הכח הבהמי <b>עבד</b> מפני שהמכוון ממנו שיהיה עבד אל החלק השכלי ואמר כי בעת שיזדמן שימלוך המלך זקן וכסיל ויעביד תחתיו הכחות השכליות ראוי שתרגז הארץ או שירגזו אנשי הארץ בעבור זה וזה שהענין הזה הוא הפך ממה שכוון מהשם ית' כי השם ית' כוון שיהיה הכחות השכליות הגופניות לרקחות ולטבחות ולאופות אל הכח השכלי. וזה שהכח השכלי לא יוכל לעמוד על ההשגות השכליות הפשוטות מחומר אם לא יקח מופתים והתחלות מן העניינים המורגשים באמצעות הכחות הגופניות ומן המופתים וההתחלות שיקח מן המורגשות באמצעות הכלים הגשמיים יעלה אל ידיעת המושכלות. ולפיכך אמר החכם הזה כי בעת שיזדמן שהדבר אשר כוון ממנו שיהיה עבד ולא נמצא רק כדי לשרת אחר ימלוך הוא הוא דבר ראוי שירגזו אנשי הארץ עליו.
ובאמרו <b>ונבל כי ישבע לחם</b> הוסיף שהדבר ההוא בעצמו שקראו עבד חזר וקראו נבל בעבור מה שיאסוף מן הנבלות והחרפה ובוז והוא השתמשו במיני התאוות הגשמיות אשר הם חרפה ובוז לנו מפני שנשתתף בהם עם שאר בעלי חיים ואמר כי כשתמצא איש ישביע נפשו הבהמית מתאוותיה וכל אשר שאלו עיניה לא יאציל ממנה הוא דבר ראוי שתרגז הארץ בעבור זה מפני שהוא הפך מה שכוון ממנה כי המכוון ממנה הוא שתסתפק בדברים הכרחיים ותניח המותרות.
ואמרו <b>תחת שנואה כי תבעל</b> ר"ל קרא הנפש שנואה הנפש הבהמית שהיא שנואה על דרך האמת מפני שמעשיה שנואים והיא תתרחק מכל מדה חשובה ומכל מעלה ואמר כי כשיזדמן שזאת הנפש או שזה חלק מחלקי הנפש תמצא בעל כלומר שיתנהג האדם על פי תאותה הוא דבר ראוי שתרגז הארץ.
וכן אמרו <b>ושפחה כי תירש גברתה</b> קרא הנפש המרגשת שפחה וקרא הנפש המשכלת גברתה מפני שהמכוון מן הנפש המשכלת הוא כשהיא תמלוך והמכוון מן הנפש המרגשת וכחותיה הוא שיהיו עבדים ושפחות אל הנפש המשכלת ולכן אמר בהמצא איש שיעביד שכלו אשר המכוון ממנו הוא שימלוך על כל כחותיו הגופניות אשר לא נמצאו על דרך האמת כי אם לשרת הנפש המשכלת שהיא ראויה להקרא בשם גברת הוא ראוי שתרגז הארץ בעבור זה.
והחכם הפילוסוף האלהי כתב בביאור הפרשה הזאת דברים וזה לשונו. <b>תחת שלש רגזה ארץ.</b> הוא הודעת שלמה היות הארץ רוגזת והיות הגוף האנושי הארציי בלתי נח ושקט ובלתי פועל על תכונה ראויה תחת שלש היעודים להתבאר ובהוספת דבר רביעי על השלש <b>לא תוכל שאת.</b>
והאחד מהשלוש לסיבתם רוגזת הארץ ואינה עומדת על מעמד ראוי ותכונה נאותה הוא בהיות העבד מולך ורצוני בעבד הכח המתאוה הממוצע לשכל ומשועבד לציור שעבוד טבעי אשר אם נוטה בתנועתו ופעולתו אחר הציור המתואר ויוצא מתחת ממשלתו <b>רוגזת הארץ</b> ר"ל הגוף האנושי הארציי ופועל פעולות בלתי נאותות.
והשני הוא בהיות <b>נבל שבע לחם</b> ובלתי פורש לרעב לחמו המכוון בו בהיות הכח העליון שלם שלמות משלים עצמותו לבד וקצר בלתי משפיע לכחות הממוצעות תחתיו אשר להעדר זאת ההשפעה רוגזת הארץ ואין לה נחות ושקיטה ומעמד נאות.
והשלישי הוא בהיות <b>השנואה נבעלת</b> ר"ל היות החומר בלתי נערך ובלתי נאות לצורה הנבעל ממנה אשר להעדר זה הערך והנאותות המתואר רוגזת הארץ ואין לה קיום ומעמד ניאות. והרביעי הנוסף לסיבתו אינה רוגזת הארץ לבד אבל <b>לא תוכל שאת</b> הוא בהיות ה<b>שפחה יורשת גבירתה</b> והגבירה כלה והולכת.
ביאור אחר גם לו לפרשה הנזכרת. הוא הודעת שלמה היות הארץ רוגזת תחת שלש ובלתי היות מעמד וקיום לכללות המציאה הרמוזה בארץ בהנחת ענינים שלשה. ובהוספת הרביעי <b>לא תוכל שאת</b> להיות העדר הרביעי סבת הקיום והשאר המציאות על תכונה מוחלטת. אבל העדר השלשה הוא סבת הקיום וההשאר המתואר אחר הנחת העדר הרביעי. ולסבת זה ייחס שלמה הרגיזה לשלש והעדר השאת להוספת הרביעי.
והראשון לסבתו רוגזת הארץ הוא בהנחת ה<b>עבד מולך</b> אם היה אפשר המכוון בו היות האמצעי מולך על תכונה מוחלטת ובלתי מקבלת ממה שלמעלה ממנו אשר בהנחת זאת ההנחה ואם היא נמנעת היתה רוגזת הארץ ולא היה לה מעמד וקיום להיות כל נמצא בלתי מסתפק בעצמותו וצריך לממציא ומעמיד ראשון.
והשני הוא בהיות ה<b>נבל שבע לחם</b> ובלתי פורש לרעב לחמו המכוון בו אם היה האמצעי שבע ומקבל ממה שלמעלה ממנו די ספקו אבל הוא קצר בלתי משפיע למה שתחתיו אשר בהנחת זאת ההנחה הנמנעת <b>תרגז הארץ</b> ואין קיום ומעמד לכללות המציאה להיות טבע המציאות מחייב היות התחתון מקבל ממה שלמעלה ממנו והיותו מעמיד מציאותו בכח ההעמדה המקבל ממנו.
והשלישי הוא בהיות <b>השנואה נבעלת</b> המכוון בה הוא בהיות חומר בלתי נערך לצורה בלתי נערכת ומהות בלתי ראוי לישות בלתי ראוי הנבעל ממנו אשר בהיות הבעילה המתוארת לא היה קיום ומעמד למציאות להיות כל הרכבה מבקשת ערך ראוי ויחס נאות.
והרביעי העיקרי לסבתו <b>לא תוכל שאת</b> הוא בהיות השפחה יורשת גברתה ומגרשת אותה ר"ל יוצאת מתחת ממשלתה המכוון בזאת הגרישה היות המציאה המתוארת בשפחה בלתי מוסכמת לבחינה האלהית המתוארת בגברת אשר בהנחת זאת ההנחה <b>לא תוכל</b> הארץ <b>שאת.</b>
<h3>פסוק כד</h3>
אמר כי <b>ארבעה</b> מינים מבעלי חיים יש שהם <b>קטני ארץ</b> כלומר שהם הפחותים שבנמצאות ועם כל זה נמצא שהם <b>חכמים</b> מעצמם כאלו הם <b>מחוכמים</b> מאחרים ר"ל כאלו למדו חכמה מזולתם או יהיה אמרו <b>מחוכמים</b> כלומ' חכמים ביותר.
<h3>פסוק כה</h3>
<b>הנמלים עם לא עז</b> ר"ל הנמלים ידוע מעניינם שאין בהם אומץ גבורה ועם כל זה יש בהם מן הזריזות והערמה שיכינו בקיץ המאכל שיספיק להם כל השנה ואמר זה כדי לזרז העצל ולהעיר אותו משנת אולתו ולהכלימו במעשה הנמלה כלומר אם הנמלה שהיא ברייה קטנה ובלי שכל יש בה מן הזריזות והערמה עד שבעת הקיץ אשר הוא הזמן הראוי לצבור הבר ולאסוף התבואות תכין מאכלה לצורך כל השנה איך יתעצל הסכל למצא מחיתו בימי חרפו והוא העת הראוי לאסוף מן ההון מה שיספיק לו לעת זקנותו ולא ישיב אל לבו ימי הרעה אשר הרבה יהיו.
וכן יתעורר בזה האדם הנשקע באהבת תאוות הזמן ויקצר בעבודת האלהים ובקנין החכמה ובהשלמת נפשו וישיב אל לבו מעשה הנמלה שהיא תכין בקיץ לחמה וישלים המכוון ממנה והוא יתרשל מהשלים המכוון ממנו ולא יכין בערב שבת שהוא משל אל העולם הזה שהוא עולם המעשה מה שיאכל בשבת כלומ' מה שימצא בעבורו עונג ושמחה בעולם הנשמות ואיך לא יכין צידה אל הדרך אשר הוא הולך הרחוקה ולא יתור מקום לחנותו שהוא יצטרך ליסע מן המקום הזה מוברח ולא ידע אנה יטע אהלי אפדנו. והנה אם יכוין האדם בעולם הזה ללכת דרך יום או יומיים יכין מן המאכל והמשתה מה שיספיק לו הדרך הקטן ההוא ואיך לא יתעורר הסכל המקצר לחשוב מה היא הצידה והמעשים הטובים אשר הכין לנפשו אל הדרך הרחוקה אשר יצטרך לעשות ולא לעשות ולא ידע מתי ואל על יקראהו והנה אם יקרא אדם לפני שופט אחד יירא ויחרד ואיך יהיה ענין האדם יקראנו האלהים ויביאנו במשפט על כל נעלם אם טוב ואם רע ואיך לא יתעורר ממעשה הנמלה ויכין צידה לנפשו היתומה ויתור לה מקום מנוחה להיות לה מהלכים בין העומדים ההם ואיך לא יכין מן המעשים הטובים להיות לו מליצי יושר לומ' פדעהו מרדת שחת מצאתי כופר כלומר מצאנו בו דבר ראוי שיכופר עונו בעבורו.
<h3>פסוק כו</h3>
<b>שפנים עם לא עצום</b> כלומר השפנים ידוע מעניינם שהם עם לא עצום ובעבור שיכירו חלשתם ישימו מקומם בסלעים שלא תגיש ותקדים בעדם הרעה ואחרי שהשפנים שאין להם שכל יכוונו <b>לשים בסלע ביתם</b> להנצל מכל היזק כל שכן שיש לבני אדם שהם בעלי שכל וחכמה לכוין ענייניהם בענין שלא יחול עליהם היזק. וכן ראוי לאנשי החכמה והשכל לעלות בסולם החכמה העשוי מקורת עץ החיים עד אשר יתרחק מחשך הסכלות ויתקרב אל האלהים וישים איתן מושבו ובסלע קנו ויתור מקום מנוחתו בצרור החיים.
<h3>פסוק כז</h3>
<b>מלך אין לארבה</b> אמר כי הארבה אע"פ שהוא מין ממיני בעלי חיים השפלים ואין לו מלך או מנהיג שינהיגהו הוא יתנהג על דרך החכמה מחמת עצמו אע"פ שלא יעיר אותו זולתו אל זה וזה שהוא <b>יוצא חוצץ כולו</b> והענין שהארבה ילכו כולם יחד כאילו נועדו וכאשר יחנו מקובצים כולם וסגורים מהכנס זר בתוכם כן יסעו וזאת התכונה היא מן התכונות הרחוקות לקבל היזק. ואמר זה להיישיר האנשים על הנהגתם שהרי אנחנו רואים הבעלי חיים שהם נעדרי השכל יכוונו הנהגתם להתרחק מן ההיזק כל שכן שהאנשים שהם בעלי שכל וחכמה צריך להם שיכוונו להתאחד איש איש עם מינו וזר לא יעבור בתוכם ובכן יתרחקו מן ההיזק. וכן בעת שיתאחדו הכחות השכליות ולא יניחו תאוה מן התאוות לעבור בתוכם ולהפסיד עליהם סדרם והנהגתם הם רחוקים מכל היזק.
<h3>פסוק כח</h3>
ה<b>שממית</b> היא הקוף ואמרו <b>בידים תתפש</b> כלומר שהיא חלושת העצה ונעדרת השכל ועם כל זה יש בה מן הערמה שנבדלת בעניינה משאר בעלי חיים וזו שהיא לא תשים פיה אל מאכלה כשאר הבהמות היער וחיתו שדי רק היא תופשת מאכלה בידיה על דרך בני אדם ומתוך כך יתאוו המלכים שתהיה בחצירם מפני החידוש שיראו במעשיה מה שאין כן בשאר בעלי חיים וזה בא להעיר בני אדם שיהיו זריזים שתהיינה מדותיהם מדות עליות ובכן יתאוו המלכים שיעמדו עמהם מפני מדותיהם ונאמר על דרך משל כי בהיות האדם בעל מליצה יפה או בעל כתיבה ונאה ומסודרת או שידע לדבר בפיו הלשונות הצחות והכוונות הנמרצות יתאוו המלכים שיתעסקו בעבודתם מפני שהם יפארו המלכות בטוב המליצה ובצחות הדבור.
וכן מי שתגדל מעלתו בדבר מהדברים על זולתו יתאוו המלכים שיתעסק בעבודתם ועל זה הדרך יהיה ענין אנשי החכמה גם כן שראוי להם שיתעסקו בעבודת האלהים ובקניין החכמה ובהשלמת נפשם על זולתם עד שיהיו ראויים להיות <b>בהיכלי מלך</b> מלכי המלכים ותהיינה נפשותם צרורות בצרור החיים את ה' אלהיהם.
זה מה שראיתי לכתוב בביאור הפסוקים הנזכרים ורבים המתחכמים יפרשו <b>הנמלים עם לא עז ויכינו בקיץ לחמם</b> שיהיה משל אל הכחות המתעוררות בקיץ ויפרשו ה<b>שפנים עם לא עצום וישימו בסלע ביתם</b> שיהיו רמז אל החושים אשר משכנם במוח. ויפרשו <b>מלך אין לארבה</b> בעבור שהארבה עופפותו הוא על ידי קבוץ ופשוט שיהיה משל אל החום הטבעי ויפרשו <b>השממית</b> שיהיה הנץ והדומה לו מן העופות הדורסים שאר העופות בצפרניהם לחוזק עצביהם שתהיה רמז אל העצבים. ואמרו <b>בהיכלי מלך</b> ירמוז שתוצאות הצנבים מן המוח שהוא היכל השכל ומשכנו ויש לדעת כי אלו הפעולות הנמצאות לקצת בעלי חיים וכן הצורות הדמיונות אשר ימצאו להרבה מבעלי חיים כמו הבנין אשר ימצא לדבורים והאריגה אשר תמצא לעכביש וכיוצא בהם הם נבדלות מן הצורות הדמיונות אשר באדם וההבדל ביניהם הוא שהם באדם מגיעות בטבע ועל כן לא ימצאו עושים פעולתם במינים שונים אבל אמנם ישיג מהם חי חי צורה מוגבלת והיא הכרחית בהשארותו.
והחכם הפילוסוף האלהי כתב בביאור אלו הפסוקים. <b>ארבעה הם קטני ארץ וגו'.</b> הוא הודעת שלמה היות ד' ענינים קטני ארץ ומעטי חומרות לבלתי היותם ארציים ר"ל חומריים בהיקש אל עצמותם כי אם בהיקש אל הכלי המקובל בו. ואם אחד מהם קטן ארץ ומעט חומרות מהאחר. והארבעה המתוארים הם <b>חכמים</b> ר"ל <b>מחוכמים</b> מהחכם להיות ההתחכמות וההשתכלות או המושכלות המתחדש בהם ומהם מתחדש מהפועל החונן צורת ההתחכמות.
והענין הראשון קטן ארץ ומעט חומרות המתואר בחכם ר"ל מחוכם הוא הענין הנרמז ב<b>נמלים</b> המכוון בהם הצורות הנחקקות בחוש המשותף שהם <b>עם לא עז</b> להיות על תכונה חלישה בחוש המתואר לבלתי נשארים בו בהעדר נכחיות המוחש החיצוני. והנמלים המתוארים ר"ל הצורות הרמוזות בהם <b>מכינים לחמם בקיץ</b> המכוון בהכנה המתוארת היותם מכינות לחמם ומזונם שהוא סבת השארותם כי בכחות האחרות הפנימיות בהתפשט החום והרוח אל הכלים החיצונים ואם ספק היות נמנע המצאם והשארם בכחות האחרות הפנימיות בלעדי קדימת מציאותם בחוש המשותף כמו שהתבאר בספרים נכתבים על קוטב אלו הענינים.
והענין השני קטן ארץ ומעט חומר הוא הנרמז ב<b>שפנים</b> המכוון בהם הצורות המדומות הנחקקות במדמה המתחייב אחר החוש המשותף. והם <b>עם לא עצום</b> גם כן לבלתי היות נשארות במדמה ההשארות המתואר. <b>שמו ביתם</b> ומעמדם בכח ה<b>סלע</b> הזוכר אחר כלות פעולת המדמה ונשארות ושוקטות בו כמו שהתבאר במקומו.
והשלישי קטן ארץ הוא הנרמז ב<b>ארבה</b> המכוון בו הרשמים המשוערים במשער. למשער המתואר <b>אין לו מלך</b> ר"ל פועל פועל בו על תכונת הכחות האחרות המתפעלות ממושגם ובלתי פועלות בו. אבל הוא הפועל במושגו <b>ויוצא חוצץ כולו</b> ואם אינו נעדר העדר מוחלט מסגולת הכח המתפעל כמו שנגלה למי שהשקיף על זה כמו שהתבאר בחכמה הנפשית. <b>והיא בהיכלי מלך</b> להיותה יותר קרובה אל השכל קירוב מעלה מהכחות האחרות.
ביאור אחר על המאמר המתואר גם לו. הודעת שלמה היות <b>ארבעה קטני ארץ</b> ר"ל קטנים מהנמצאות האחרות הנמצאות בארץ. והמכוון בארץ כללות המציאה הנרמזת בארץ להיותה מציאות עכור ארציי בהיקש אל תכונת המצאה באלוה ית'. וחפצי בקטנות העדר החלוק. והארבעה המתוארים הנעדרים החלוקה אשר סבת העדרם להיותם מופשטים מהכמות הנה <b>חכמים מחוכמים</b> ר"ל משכילים ומושכלים יחד ולא מושכלים לבד.
והאחד הקטן מקטני ארץ והוא הרמוז ב<b>נמלים</b> המכוון בהם האנושיות לרבוים שהם <b>עם לא רב</b> להיותם צריכות אל השלמתם לנושא וכלי יוצא חוץ לעצמותם וכחות כליות משתמשות בהם להצלחתם והשארותם ובלתי מסתפקות הספק עצמית. והנמלים המתוארים <b>מכינים לחמם בקיץ</b> המכוון בהכנה המתוארת היותם מבינים החכמה המזונית להם להיותה סבת נצחותם בקיצור המזג ולא בפרק אחר מפרקי המזג או הבדליו כמו שהתבאר במקומו.
והשני קטן ארץ הוא הנרמז ב<b>שפנים</b> המכוון בהם הנפשות השמימיות שהם <b>עם לא עצום</b> להיותם צריכות אל נושא וכלי יוצא חוץ לעצמותם ואם <b>ביתם</b> ונושאם <b>סלעי</b> בלתי ההווה ונפסד כמו שהתבאר בחכמה הטבעית.
והשלישי קטן ארץ הוא הנרמז ב<b>ארבה</b> המכוון בו השכל הפועל ש<b>אין לו מלך</b> ר"ל מושג מנהיג ופועל בו יוצא חוץ לעצמותו ומתפעל ומתישר ממנו כתכונת הנפשות האנושיות המתפעלות ומתיישרות מהדברים החיצונים הפועלים בהם ואם הוא קרוב להם קירוב מדריגה להיותו אמצעי בין העצמים המלאכיים ובין הנפשות השמימיות אבל <b>יוצא</b> אל המציאות <b>חוצץ כולו</b> ומצויין ציוני המציאות ציון טבעי בלתי מקבל אותו קבלה חיצונית.
והרביעי הוא הנרמז ב<b>שממית</b> המכוון בה העצם המלאכי המתפשט בידים ר"ל בכלים הציונים המציין מהם התחתונים ממנו ועל תכונה פרטית הנפשות הפועלות בידים ר"ל בכלים כי השכל הפועל אינו פועל ביד ובכלי להיות מכלל העצם המלאכי בבחינה אחת ואם מכלל הנפשות בבחינה אחרת. והשממית המתוארת היא ב<b>היכלי מלך</b> להיות העצם המלאכי קרוב לאלוה ית' קירוב מעלה בהיקש אל הנמצאות האחרות.
ביאור אחר גם לו. הודעת שלמה היות <b>ארבעה קטני ארץ</b> ר"ל עצמיות ארבע הנעדרות חלוקה בקטנות להעדרם כמות בבחינה מוחלטת שתים <b>המה חכמים</b> להיותם <b>מחוכמים</b> לבלתי היות נמצא משכיל בלתי מושכל ושתים מהם <b>מחוכמים</b> לבד להיות נמצא מושכל בלתי משכיל.
והאחד קטן ארץ ר"ל בלתי מקבל חלוקה מהשנים המושכלים והמחוכמים לבד הוא הנרמז ב<b>נמלים</b> להפלגת הרבוי הנמצא בו והוא העצמות התחתיי המתפשט לאין תכלית להתפשטות הנושאים. והוא <b>עם לא עצום</b> להיותו הווה ונפסד ו<b>מכין לחמו</b> ומזונו שהוא סבת השארותו <b>בקיץ</b> ובחום ולא באיכות מנגד. והאחר מהשנים המחוכמים לבד הוא הנרמז ב<b>שפנים</b> המכוון בו העצמות הגלגלי והוא <b>עם לא עצום</b> גם כן להיותו גשמי ואם <b>ביתו סלעיי</b> וקיים כמו שביארנו.
ואחד מהשנים המשכילים הוא הנרמז ב<b>ארבה</b> המכוון בו העצמות הנפשיי ש<b>אין לו מלך</b> עוצר ומכריח אותו על פעולתו להיותה רצונית <b>ויצא חוצץ כלו</b> במלאכתו בלתי הכרח. והאחר מהשנים החכמים ר"ל המשכילים הוא העצמות המלאכי הנרמז ב<b>שממית</b> אשר <b>תתפש בידים</b> כמו שביארנו והיא <b>בהיכלי מלך</b> להיותה קרובה אל האלוה ית' קירוב מעלה כמו שהתבאר במקומו.
<h3>פסוק כט</h3>
אמר <b>שלשה המה</b> אותם שהם <b>מטיבי צעד</b> כלומר שהליכתם היא הליכה נאה ומתוקנת ונוסף עליהם עוד הרביעי ועמו הם <b>ארבעה</b> וארבעתם הם <b>מטיבי לכת</b> ואמרו מטיבי לכת הוא דומה לאמרו מטיבי צעד. <b>ליש גבור בבהמה</b> והוא הארי ולא ישוב אחרנית מפני כל בריה ואולי כי בעבור גבורתו ושהוא לא יירא מפני כל ייטיב הליכתו.
<b>זרזיר מתנים</b> פירשו בו כלב הצייד ונקרא זרזיר מתניים בעבור היותו דק במתניו כאילו הוא אזור וזיר במתניו וכבר נודע מגבורתו שהוא יחרץ להלחם עם כל החיות ובעבור גודל לבו בגבורתו ייטיב הליכתו. <b>או תיש</b> ר"ל והתיש גם כן בעבור קלותו ושהוא נודע שיעלה בציחים ובסלעים ובעבור קלות הליכתו ייטיב לכת. וכן <b>מלך אלקום עמו</b> שלא יקום אחר להיות שוה במעלתו ומתוך גודל מעלתו ייטיב לכת.
ואפשר שהעניינים האלה הארבעה הנזכרים הם רמז אל עניינים נפלאים לא התבררה אמתתם. וכבר חשבו קצת החכמים שיהיו אלה הארבעה רמז לארבעת כדורים ויהיה ה<b>ליש</b> הנודע בגבורתו שהוא <b>גבור</b> בין שאר ה<b>בהמות ולא ישוב מפני כל</b> רמז אל הגלגל התשיעי אשר ממנו התנועה היומית אשר היא טבעית לו. ובתנועתו זאת שהוא סובב בה מנקודה אחת עד שובו אל הנקודה ההיא בעצמה בכ"ד שעות מסיב עמו כל הגלגלים אשר בתוכו נמשכים אחר תנועתו הפך תנועתם הטבעית להם כי תנועתם היא ממערב למזרח ובעבור זאת הגבורה הנמצאת בו המשיל אותו אל ה<b>ליש</b> ה<b>גבור בבהמה.</b>
ויהיה <b>זרזיר מתנים</b> רמז אל הגלגל השמיני והוא גלגל המזלות ונקרא זרזיר מתנים בעבור חשב האפוד היא אפודת גלגל המזלות האוגרת אותו במתניו אשר בה נתונות הי"ב צורות הם י"ב מזלות והמשיל גלגל הלבנה אל התיש בעבור קלות התיש וזה לדמיון קלות תנועת גלגל הלבנה ומהירותו שהוא יסוב פעם אחת לכ"ז ימים וח' שעות בקירוב וקרא השמש <b>מלך אלקום עמו</b> לפי שהוא מלך על כל צבא השמים ובעת שיקום אורו לא יקום אחר זולתו שהוא לרוב אורו יעלים אור כל צבא השמים.
והזכיר הגלגל התשיעי לפי שהוא מניע הכל בתנועתו והעליון על כל הגופים הנמצאים והזכיר גלגל המזלות אשר בו ארבעים ושמונה צורות הגלגל והזכיר השמש והירח שהם שני המאורות הגדולים.
והחכם הפילוסוף ביאר ואמר <b>שלשה המה מטיבי צעד</b> הוא הודעת שלמה עליו השלו' היות ענינים אלה שלשה מטיבי צעד ומחדשים התנועה השמימיית המהירית מכל התנועות האחרות המקומיות ולסבת זה נרמזת ב<b>צעד.</b> והמצאת התנועה הזאת רמוזה בהטבה להיות ההמצאה הטבה מוחלטת כמו שהתבאר במקומו. ו<b>ארבעה מטיבי לכת</b> מכללם השלשה המתוארים כי ואם הארבעה הם עילת כל תנועה מקומית יסודיית הרמוזה ב<b>לכת</b> לבלתי היותה המקרית בתנועה השמימיית ולהטבת תנועה כזאת והמצאתה אינם מספיקים שלשה יספיקו להטבת הצעד והמצאת התנועה השמימיית. וכוונתי באמרי כל תנועה מקומית יסודיית בתנועה הרצונית להוציא תנועת הקלים והכבדים כי ואם היא יסודית סבת הטבתה והמצאתה המהווה לבד באמצעות הכבדות והקלות כמו שהתבאר במקומו.
והראשון המטיב הצעד הוא <b>ליש גבור בבהמה</b> ועצום בהצטרפות אל הבעלי חיים האחרים והוא החשוק אשר לא ישוב מפני כל להיותו מניע בלתי מתנועע.
והשני הוא <b>זרזיר מתנים</b> ר"ל המצייר החשוק המתואר בחריצות וזריזות לבלתי היות לה מניעה כליית ועל תנועה מוחלטת. זרזיר הגשם החמישי.
והשלישי הוא ה<b>תיש</b> החושק באמצעות הזרזיר ותכלית תשוקתו הדבקות בחשוק כתשוקת התיש לעז והזכר לנקבה לפי דמיון רחוק.
והשלשה המתוארים מספיקים להטבת הצעד. אבל הרביעי הנוסף להטבת הלכת להיות בעלי הלכת וההליכה המקומית בליים וצריכים לכחות כליות מתחלפות הנעדרים מהם בלתי הצעד להעדר הכליון הוא <b>מלך אלקום</b> ר"ל הכח המנהיג הבליי המניע הבלי לבד ולא כח אחר באחרים. ולסיבת זה אין קימה עמו ולא נשיאות ומעלה באחרים. או אין עמו קימה להיותו נמצא בגופים התחתונים לבד.
ואחר הודעת שלמה הארבעה המתוארים הודיע כי <b>אם נבלת בהתנשא</b> אותך בחכמה ופעלת פעולות מגונות ומעשים בלתי נאותים הרמוזים בנבלה <b>ואם זמות</b> זמות ומחשבות בלתי ראויות שים <b>יד לפה</b> ותאלם ואל תדרוש שלום החכמה וטובת התושיה <b>כי מיץ חלב</b> התושיה והחכמה <b>יוציא חמאת</b> כל שלימות אם עיוני אם מעשי ולא נבלה וזמה ואם בהתנשאך בחכמה ודרשך בתעודה תתנבל ותתגנה בפעולות בלתי ראויות ומעשים לא נכונים תתנבל החכמה ותתגנה התעודה לסבת גנות פעולותיך ונבלות מעשיך להיות חושבים האנשים היות גנות הפעולה ונבלות המעשה בהמצאו בדורשי החכמה וחוקרי סוד התעודה מתחדש בהם לסיבת דרישת החכמה ולא לסבה אחרת ואם הם רבות. ועל כן אם נבלת ואם זמות שים יד לפה כי מיץ חלב החכמה יוציא חמאת שלימות ולא חסרון כמו שביארנו.
ולא יעלה על הרוח היות הקלות העון וגנות מעט ופעולה בלתי מגונה ובלתי מנבל החכמה להיות יוצא מעון קל עון מופלג מכבדות ומגנות חלוש גנות עצום ונבלה עצומה כמו שמיץ האף והחמה ואם בבחינתו אינו גנות עצום ועון מופלג בכבדות <b>יוציא דם</b> ר"ל רציחה המופלגת בכבדות.
<b>ומיץ אפים</b> המכוון בו הסברת פנים על תכונת פתוי והסתה בלתי מסכמת להסברה פנימית <b>יוציא ריב</b> לסבת המסירות המתחדש מהסברה המתוארת.
ביאור אחר הוא הודעת שלמה ע"ה היות ענינים <b>ארבעה מטיבי לכת</b> ועילת ההליכה וההשארות אם זמני ואם נצחי הנרמזת בהטבה להיות ההמצאה לפועל הטבה מוחלטת. ו<b>שלשה</b> מהם <b>מטיבי צעד</b> לבד ההליכה הנצחית וההשארות הנצחי הרמוז בצעד לבלתי היות בו רדיפה וחיוב חלקיי בצעד אחד. והרביעי אינו מטיב הצעד אבל מטיב הלכת לבד ר"ל ההשארות הזמני שלא יאות לו צעד להיות בו רדיפה חלקיית.
הראשון שהוא ממטיבי צעד הוא <b>ליש גבור בבהמה</b> המכוון בו החי הנכבד והעצום בין החיים האחרים והוא העצם המלאכי. ו<b>לא ישוב מפני כל.</b> אינו חוזר חלק אחר חלק להיותו כלו יחד. או אין בו השגה לסבת דבר מה בהיותה במטיבי צעד האחרים בבחינה אחת. והשני הוא <b>זרזיר מתנים</b> המכוון בו הגשם החמישי הזריז והחרוץ בפעולתו ואם יש בו השבה מה ורדיפת חלקים לפי חלקי התנועה הוא נצחי לפי בחינתו המוחלטת העצמיית ובהיקש אל כללות התנועה. והשלישי הוא ה<b>תיש</b> המכוון בו החלק הזכריי מן האדם לא הנקביי המטיב הצעד בבחינת עצמותו ואם לא בבחינת הכחות המשתמשת בהם. והרביעי המטיב הלכת הוא <b>מלך אלקום עמו</b> המכוון בו ההויה וההפסד שאין עמו לא קיום ולא עמידה.
ואחר הודעת שלמה הארבעה המתוארים הודיע כי <b>אם נבלת בהתנשא</b> והלכת בגדולות ובנפלאות ממך <b>ואם זמות</b> בהתנשאות ולבקש גדולות שמרה מחסום לפיך ושים <b>יד לפה</b> ולא תהרוס אל יי' לראות <b>כי</b> אם <b>מיץ חלב</b> ההשגה האפשרית <b>יוציא חמאת</b> שלימות ותשועה נפשית. <b>מיץ אף</b> להט החרב המתהפכת בבקשת גדולות <b>יוציא דם</b> ומביא רציחה נפשית <b>ומיץ אפים</b> הכרובים ובמתואר תאר שניות לשניות הכרובים <b>יוציא ריב</b> ומביא כליון והשחת' עולמית.
ביאור אחר דומה אל הביאור הראשון אשר בזה הקלף בקצת והוא הודעת שלמה היות הענינים <b>שלשה מטיבי צעד</b> ומתחדשים התנועה המהירות בהטבה אל המהירות הנרמזת בצעד. <b>וארבעה מטיבי לכת</b> מכללם השלשה המתוארים כי ואם הארבעה הם סבות התנועה על תכונה מוחלטת הרמוזה ב<b>לכת</b> השלשה מהם הם סיבתה בהיקש אל המהירות להיות מהירות התנועה הרמוז ב<b>צעד</b> מתחדש לסבת החשוק והציור והחפץ התחדשות עצמי. אבל הרביעי איננו סיבת הצעד כי אם בבחינה מקרית כמו שהתבאר במקומו.
והראשון ה<b>מטיב הצעד</b> ר"ל הממציא אותו להיות כל המצאה הטבה <b>ליש גבור בבהמה</b> המכוון בו החשוק שהוא המניע הראשון ולא ישוב מפני כל להיות מניע בלתי מתנועע.
והשני הוא <b>זרזיר מתנים</b> הנרמז בו המצייר החשוק והמתנועע ממנו.
והשלישי הוא ה<b>תיש</b> החושק החשוק באמצעות הזרזיר והמתנועע ממנו.
והרביעי הוא <b>מלך אלקום עמו</b> המכוון בו הכח המנהיג המניע הכלי לבד ולא כח אחר כאחרים ולסבת זה אין לו קימה ונשיאות ומעלה כאחרים להיותו מתנועע בלתי מניע בהיקש אל הכחות ואם הוא מניע הכלי.
ואחר הודעת שלמה הארבעה המתוארים הודיע כי <b>אם נבלת בהתנשאות</b> ומעלת החכמה ומנעת בר התושיה <b>ואם זמות</b> הנחת <b>יד לפה</b> ובלתי חוננך לאדם הדיעה והבינה חנן אלהים אותך אינו דרך ראוי ותכונה ראויה להיות <b>מיץ חלב</b> החכמה <b>מוציא חמאה</b> ושלימות ולסיבת זה אינו טוב למונעה <b>ומיץ אף</b> האיש שתמנע ממנו השלמות והחכמה אשר האף המתואר אינו כי אם תאות נקמה בבחינה צוריית <b>יוצא דם</b> להיות האף בבחינה חמרית רתיחה דמיית מתחדשת מתאות הנקמה. <b>ומיץ אפים</b> ר"ל מיץ שתי בחינות האף הנקראת אפים והם הרתיחה הדמיית ותאות הנקמה להיותך מונע ממנו השלימות <b>מוציא ריב.</b>
<h3>פסוק ל</h3>
בשני הפסוקים האלה נתן החכם ע"ה שלשה מוסרים טובים האחד הוא <b>אם נבלת בהתנשא</b> והשני הוא <b>אם זמות יד לפה</b> והשלישי הוא <b>כי מיץ חלב.</b> והחכם הזה אמר <b>אם נבלת בהתנשא</b> כלומר אם הזיקך הזמן והורידך לא תפסיד גם אתה נפשך והתנשא מכל כיעור והתחזק בטובה ובמישור. ואחר כך אמר <b>ואם זמות יד לפה</b> כלומר אם עלה במחשבתך דבר סוד לא תגלה אותו וחסום פיך מלאמרו.
ואחר זה שב לגנות מדת הכעס ואמר <b>כי מיץ חלב יוציא חמאה</b> ומלת <b>כי</b> איננה נתינת טעם רק הוא דבר בפני עצמו ועניינו כמו ש<b>מיץ חלב יוציא חמאה</b> ו<b>מיץ אף יוציא דם</b> כן <b>מיץ אפים</b> כלומר מי שימשך בסבת הכעס שיכעסו שני אנשים זה עם זה הוא שבעבור אף שניהם יוליד ה<b>ריב</b> ביניהם.
או יאמר <b>אם נבלת בהתנשא</b> כלומר אם באת לידי נבלה בסבת התנשאך לכעוס על איש בעבור גאות לבך או אפילו אם חשבת בלבך לכעוס אפילו שלא הראית הכעס שים <b>ידך לפיך</b> וחסום פיך מלדבר דברי הכעס והחרון. ונתן הסבה בזה ואמר כי כמו ש<b>מיץ החלב יוציא חמאה</b> כלומר ההתעסקות והפעולה שתעשה בחלב תצא בעבורם החמאה וכמו שבעבור חכוך ה<b>אף</b> יהיה סבה ליצוא ה<b>דם</b> ממנו כן ימשך בעבור הכעסים שיהיו בין איש לאיש <b>ריב.</b>
או יאמר אם הזיקך הזמן והורידך התנשא מכל כיעור כאשר פירשנו ואם חשבת וזממת להפחיד נפשך ולהרגיל עצמך בדברי הבוז והקלון שים יד לפה ולא תוציא זה הדבר אפילו בפיך כל שכן שתעשנו. ואמרו <b>כי מיץ חלב</b> כלומר הוא דבר בפני עצמו כמו שפירשנוהו בפירוש הראשון.
או יאמר <b>אם נבלת</b> כלומר אם עשית זאת הנבלה הגדולה והוא שהחזקת עצמך בגאוה וגאון ותתנשא על זולתך או אפילו אם <b>זממת</b> להתנשא ולהחזיק במדת הגאוה אל תוציא מפיך מחשבת לבך וקרא מדת ההתנשאות והגאוה באדם נבלה מפני שהיא מדה משוקצת. ואמר אחד מן החכמים להפליג בחרפת המתגאים ולייסר גאות לבם ולהכניע גאותם אמר תמיה אני איך יתגאה מי שעבר במעבר השתן והדם.
<h2>פרק לא</h2>
<h3>פסוק א</h3>
אמר כי אלו המשלים אשר יזכירם הם <b>דברים</b> נאמרו על <b>למואל מלך</b> לא שחברם למואל רק המשלים האלה הם ה<b>משא אשר יסרתו אמו</b> בהם. וזה למואל שהזכיר הכתוב היה מלך ממלכי האומות כי לא מצאנו מלך ממלכי ישראל ומלכי יהודה שהיה שמו למואל.
<h3>פסוק ב</h3>
<b>מה ברי ומה בר בטני ומה בר נדרי</b> היתה אומרת אמו של למואל אליו בעת ראותה שהיה עושה דבר בלתי הגון למלך כמוהו. <b>מה ברי ומה בר בטני ומה בר נדרי</b> כלומ' מה הדבר הזה שאתה עושה בני ומה זה הדבר אשר תעשה אתה אשר יצאת מבטני וחרדתי עליך את כל החרדה הזאת ומה זה הדבר אשר אתה עושה אתה בר נדרי. כלומר אתה הבן שנדרתי בעבורך לאלהים כמה וכמה נדרים. כי דרך האשה לידור נדר לשם ית' אם יתן לה זרע אנשים כלומר בן שיהיה חכם ושלם וכאלו תאמר זאת לבנה אל תכזיב תוחלתי מנדרי אשר נדרתי אם יתן לי השם בן חכם אעשה כך וכך.
<h3>פסוק ג</h3>
ולפי דברי אלה המוסרים נראה שלמואל בנה היה שוגה בענין הנשים ובענין שכרות היין ולפיכך היתה אומרת לו אמו מה זה הדבר שאתה עושה בני לשגות בנשים וביין <b>אל תתן לנשים חילך</b> כלומר אל תתן לנשים ממונך ר"ל אל תפסיד ממונך באתנני הנשים או יהיה ביאור <b>חילך</b> כחך כי ידוע כי רבוי המשגל הוא מחליש הגוף על כל דבר זולתו וכאלו תאמר לו אמו אל תפסיד כחך ועצמותך בהרבותך המשגל. וכן אל תתן <b>דרכיך</b> והם פעולתיך נבזות ש<b>ימחו</b> אותות ה<b>מלכות</b> כי המלכים צריכים שתהיינה מדותיהם מדות נשאות ויתרוממו הם מהדמות אל שאר בני אדם בפעולותיהם ולכן היתה אומרת אל תתן פעולותיך פעולות שפלות שלא ייראו בהם אותות המלוכה. או יהיה אמרו <b>למחות מלכין</b> אל תתן דרכיך לאופני המחשבות והעצות בשמחה ויהיה <b>למחות</b> מן ומחה אל כתף ים כנרת שעניינו אל ההגעה <b>ומלכין</b> מלשון מלכי ישפר עליך כלומר לא יהיו דרכיך ומחשבותיך להגעת התאוות והעצות בענין השמחה והתענוג.
<h3>פסוק ד</h3>
<b>אל למלכים למואל</b> כלומר לא יאותו אלו המדות למלכים שהם צריכים להנהיג אנשי מלכותם ולא יאות <b>למלכים</b> להרבות שתיית <b>היין ולרוזנים אי שכר</b> כלומר ולרוזנים לא יאות להרבות שתיית השכר ויהיה <b>אי</b> במקום הזה תמורת אין כמו אי כבוד שענינו אין כבוד. או יאמר ולרוזנים לא יאות לחפש אחר השכר ולומר אנה הוא השכר הטוב.
<h3>פסוק ה</h3>
ונתן הסבה ואמר <b>פן ישתה וישכח מחקק</b> כלומר פן המלך או הרוזן שהוא צריך להנהיג אנשי מלכותו בדעת ובחכמה ישתה לרוב ויעבור הגבול ומתוך כך <b>ישכח מחוקק</b> כלומר ישכח חוקי מלכותו וחוקי הדיינים שחקק והם הנימוסים העשויים להנהגת מלכותו ומתוך שישכח חוקי מלכותו ונימוסיו <b>ישנה דין כל בני עוני</b> וקרא דלת העם <b>בני עוני</b> כלומר שהוא ישנה הדין ולא ישפוט בצדק אנשי מלכותו בסבת שתיתו היין אשר לא כדת.
<h3>פסוק ו</h3>
<b>תנו שכר לאובד ויין למרי נפש</b> כלומר הראוי לשתות היין והשכר הוא ה<b>אובד</b> כלומר האדם הנפסד בכל ענייניו והאיש שהוא <b>מר נפש</b> על דבר מן הדברים שהוא מתוך היין <b>ישכח רישו ועמלו לא יזכור עוד</b> כי מטבע היין שהוא משמח ומעביר הדאגה. ואמרו <b>ועמלו לא יזכור עוד</b> כלומר לא יזכור רישו ועמלו בעוד היין בקרבו. או יאמר <b>תנו שכר לאובד ויין למרי נפש</b> נתינה תמידית ומתוך כך היא ישכח רישו ועמלו לעולם כי כמו שתהיה שתיית היין תמידית כן תהיה שכחת הריש והעמל תמידית.
<h3>פסוק ח</h3>
<b>פתח פיך לאלם</b> אמרה דרך ציווי או עצה לבנה לא יהיה השתדלותך שתיית היין ותאוות הגוף רק שים מגמת פניך להנהיג אנשי מלכותך ההנהגה הראויה ולפיכך אמר לא תשתה מן היין מה שיביאך לסור מן הצדק רק התייצב על שכלך ואם תראה איש שיסתתרו טענותיו ויהיה לו דין על דרך האמת אלא שהוא אלם בדבר ההוא שאינו יודע לתקן טענותיו <b>פתח פיך לאלם</b> ותעזרהו בחכמתך וכן פתח פיך <b>אל דין כל בני חלוף</b> כלומר תהיה מגמת פניך לראות בדין ובמשפט כל בני העולם וקרא בני העולם הזה <b>חלוף</b> בעבור שבבקר יציצו ויחליפו ולערב ימוללו ויבשו והענין שהם חולפים ואובדים והוא על דרך שקוראים החכמים העולם הזה עולם התמורה או עולם ההויה וההפסד.
<h3>פסוק ט</h3>
<b>פתח פיך שפוט צדק</b> ר"ל מה שהזהרתיך שתראה ותעיין בדין אנשי מלכותך כוונתי היא שתשפוט אותם בצדק לא שתשפוט באי זה משפט שיזדמן <b>ודין עני ואביון</b> ר"ל ותראה ותשפוט הדין של עני ואביון ותוציא משפטם לאור ואל יקל בעיניך משפטם עד שתניחם בעבור שפלותם וקטנות מעלתם. או יהיה אמרו <b>ודין</b> פועל והוא צווי ויהיה עניינו ודון דין עני ואביון.
ואפשר שקרא הכחות החמריות והתאוות הגשמיות <b>נשים</b> ואמר שלא ישים השתדלותו להפיק רצון תאותו ולעשות מה שישאלו ממנו תאוותיו הגשמיות וזה רצה באמרו <b>אל תתן לנשים חילך</b> ואמר אחר זה שלא ישים פעולותיו להמחות ולאבד הכחות השכליות שהמכוון מהם הוא שימלוכו והוא אמרו <b>ודרכיך למחות מלכין.</b> ואמר אחר זה <b>אל למלכים למואל</b> כלומר איננו דבר ראוי למי שירצה להמליך שכלו ולצאת מן הכח אל הפועל שישים מגמתו למלאת חפצו תאוותיו ולשבוע מקנייני העולם וזה רצה באמרו <b>אל למלכים שתו יין ולרוזנים אי שיכר</b> וקרא התאוות כולם בשם יין ושכר לפי שהם ישכרו האדם ויביאוהו אל אהבת העולם וירחיקוהו מבקשת החכמה והשכל ונתן הסבה ואמר <b>פן ישתה וישכח מחוקק</b> כלומר פן ישבע מתאוות העולם וישכח מצוות התורה ומוסרי החכמה והשכל כאשר חקקו הראשונים להיישיר שכל האדם אל ההצלחה ויבא <b>לשנות</b> בעבור אהבו קנייני העולם ושכחו התורה והמצוה <b>דין</b> כל הכחות השכליות הנקראות <b>בני עוני.</b> כלומר יבא לחמוס אותם ולגזול מהם לחם חקם והוא עבודת האלהים וידיעת אמתת הנמצאות. ואמר אחר זה <b>תנו שכר לאובד</b> כלומר הניחו תאוות העולם אל האובדים והם הרוצים לאבד נפשם מעולם הנשמות <b>ותנו יין</b> והוא רמז אל התענוגים <b>למרי נפש</b> כלומר לאותם שלא ירצו שיהיה נפשם אחר מותם שום תענוג ושמחה רק מרירות ועצבון כי הם <b>ישתו</b> כלומר ישבעו מקנייני העולם ובסבתם <b>ישכחו</b> כי הם אע"פ ששבעו מתאות העולם הם קנו ה<b>ריש</b> האמיתי והוא העדר החכמה שנעדרת מהם ושכחו כי הם רשים מן החכמה וכן ישכחו מה שיקרם בעבר העדר החכמה מן העונש והצער שיבא עליהם מנדוד הנפש מעולמה אשר הוא העמל והעינוי הגדול והוא אמרו <b>ועמלו לא יזכור עוד.</b>
ואמר אחר זה <b>פתח פיך לאלם</b> כלומר אם תראה שכלך דומה לפעולתו לאלם שלא ידע להוכיח כחות הנפש <b>פתח פיך</b> ועוררהו והעלה בלבך מצות האלהים ומוסרי החכמים והגמול והעונש ומה שיקרה אחר המות <b>לבני חלוף</b> כלומר לאותם שיעברו ויחלפו מן העולם הזה אל העולם הבא ושכל מעשה בני האדם השם ית' יביא במשפט על כל נעלם אם טוב ואם רע. ואמר אחר זה <b>פתח פיך שפוט צדק</b> כלומר תן לכל כח מכחות נפשך הצדק שלו. <b>ודין עני ואביון</b> ר"ל ותן חק הכח השכלי הנקרא עני ואביון שהוא ידיעת אמתת הנמצאות כדי שיהיה לו דינו ויוכל להשלים המכוון ממנו לדבקה בהשם ית' ולחיות החיים הנצחיים.
<h3>פסוק י</h3>
אמר כי מציאות האשה שתהיה אשת חיל הוא דבר כמעט נמנע ולא תמצא כי אם בעת מן העתים על צד הזרות ולפיכך אמר <b>מי ימצא</b> כלומר מי הוא זה אשר זכה למצאה. ואמר מי ימצא על צד ההפלגה כאמרו מי יודע רוח בני האדם העולה היא למעלה שעניינו מי זה אשר זכה לדעת מן החכמה מה שהתבאר לו כי רוח בני אדם תעלה למעלה. <b>ורחוק מפנינים מכרה</b> כלומר יותר רחוק הוא שיגיע האדם אל זה המסחר ואל זה השכירות מן ונתתי מכרם מהגעת האדם למצא הפנינים כלומר יותר קרוב למצא ענינים עם דוחק מציאותם ממה שימצא אשה שתהיה אשת חיל. וענין אשת חיל הוא שימצאו בה כל התארים שיזכור אחר זה והוא שיבטח בה לב בעלה ולא יחסר עמה שלל ושתגמלהו טוב ולא רע כל ימי חייה ובכלל שימצאו בה כל התארים שיזכור מהנה ועד סוף הספר ולפיכך אמר כי רחוק הוא שתמצא אשה שתהיה על זאת התכונה ומי שזכה בה אשריו וכשתמצא תהיה מעלתה בין שאר הנשים כמעלת הפנינים על שאר האבנים. ויש לדעת כי קרא זה החכם אשת חיל הנפש המשכלת אשר באדם בעת שתשים מגמת פניה לקרבה אל ההצלחה האמתית ואמר כל נפש ונפש אעפ"י שהמכוון מכולם הוא דבר אחד זוכה לצאת מן הכח אל הפועל לדבקה באלהיה רק מציאות הנפש הזוכה אל ההצלחה האמתית הוא דבר רחוק איננו נמצא בכל הנפשות והוא דומה לאמרו ראיתי בני עלייה והם מעטים והמצא נפש שתהיה על זאת התכונה הוא דבר רחוק כריחוק מציאות הפנינים והם האבנים הטובות הנסגרות לפני ולפנים ובהמצא נפש שתהיה על זאת התכונה תהיה מעלתה על שאר הנפשות מעלתה כמעלת הפנינים על שאר האבנים. וענין הנפש הזוכה צריך שימצאו בה כל התארים שיזכור עד סוף הספר.
<h3>פסוק יא</h3>
אחר שהזכיר כי המצא אשה שהיא אשת חיל הוא דבר רחוק הוצרך להזכיר תאריה ואמר כי אחד מתאריה הוא ש<b>יבטח בה לב בעלה</b> כלומר שבעלה יעמוד בלב בטוח ממנה ולא יירא פן תזנה תחתיו או תביאהו לידי נזק ובשת בדבר מענייני העולם ושבעלה יסמוך עליה בהנהגת הבית והשענו עליה ושומו בה בטחונו לא יהיה בטחון כוזב שהיא תזיקהו בסתר ותגנוב ממונו רק הוא בטחון אמתי ש<b>לא יחסר שלל</b> עמה כי היא לא תפזר ממונו בעבור שומו בטחונו בה.
או יאמר <b>ושלל לא יחסר</b> כי בטוב פעולותיה תמציא מבלעדי בעלה כל הצריך לבעלה עד שבעלה לא יחסר דבר מכל הצריך לו. ועל דרך נסתר יאמר כי הנפש המשתדלת להגיע אל ההצלחה האמתית בעלה והוא הכח השכלי שהוא המכוון שיהיה בעל ואדון יבטח לבו בה והענין שהוא יעמוד לבטח מכחות נפשו שלא יפעלו דבר רק מה שיביא אל ההצלחה ולא יחסרו שלל כלומר לא יחסרו דבר מקניני החכמה הצריך להם להשלמת הנפש.
או יהיה אמרו <b>ושלל</b> מענין שלילה וזה שהענינים הגשמיים נוכל לתאר אותם על צד החיוב אמנם הדעות הנבדלות מחומר לא נגיע אל ידיעתם רק דרך שלילה וכפי רוב מה שישלול השכל מן התארים הראויים שישוללו מן הדעות הנבדלות מחומר כן יתקרב לידיעת אמתת הדבר ההוא ויהיה לפי זה הפירוש <b>ושלל לא יחסר</b> כלומר שלא תעלם ממנו שום שלילה מן השלילות הראויות שישוללו מן השכלים הנפרדים ותהיה מפני זה הנפש שהיא על זה התואר קרובה להשגת אמתת הנבדלים.
<h3>פסוק יב</h3>
אמר כי מתארי האשה שהיא אשת חיל הוא ש<b>תגמול</b> לבעלה <b>טוב ולא</b> תגרום לו שום <b>רע</b> ואפילו אם בעלה הזיק לה בעת מן העתים היא לא תגמלהו רע בעבור זה רק תמציא לו הטוב לעולם בין על טוב בין על רע ותתנהג בזה הענין <b>כל ימי חייה.</b>
ועל דרך נסתרו יאמר שהנפש המשתדלת להגיע אל ההצלחה היא גורמת שבעלה והוא הכח השכלי שהוא מעותד לקבל הגמול על הטוב טוב ועל הרע רע יגמל טוב כלומ' תפעל פעלים טובים עד שהוא ראוי בעבורים שיגמל טוב ותתרחק מן הרע עד שהוא לא יגע בו רע. וכל ימי חייה תהיה על זאת התכונה שהיא תפעל המעשים הטובים שהכח השכלי יגמל עליהם טוב ולא יגיע אליו עונש בדבר מן הדברים.
<h3>פסוק יג</h3>
אמר כי האשה הראויה שתקרא אשת חיל היא <b>דורשת</b> ומבקשת לבעלה או לסוחרים שיביאו לה ה<b>צמר</b> וה<b>פשתים</b> והיא עושה בהם המלאכות כמו הטויה והאריגה <b>בחפץ</b> גדול כלומר בתאוה ובחבה <b>בכפיה</b> ובאה מלת כפיה בחסרון הבי"ת וכאלו אמר ותעש בחפץ בכפיה.
או יאמר <b>ותעש חפץ בכפיה</b> כלומר היא דורשת הצמר והפשתים ועושה מהם חפצים בכפיה ובא על דרך שלחו באש מקדשך שעניינו שלחו אש במקדשך. ואמרו <b>דרשה צמר ופשתים</b> בא לומר כי היא מתעוררת מעצמה לדרוש הצמר והפשתים ואינה צריכה שיעוררנה זולתה על זה.
ועל דרך נסתרו יאמר כי הנפש המשתדלת להגיע אל ההצלחה היא לא תתעורר אל ההצלחה בהעיר אותה זולתה בלבד רק תתעורר מעצמה על זה על דרך על משכבי בלילות בקשתי את שאהבה נפשי והוא אמרו דרשה צמר ופשתים. והצמר והפשתים ידוע מעניינם שהם לכסות בהם הגופים ולשמרם מן ההיזק והם משל אל החכמות אשר יכסה בהם האדם את קלונו ואין ערום כמו הערום מן הדעת והחכמה.
ואמר כי הנפש המשתדלת להגיע אל ההצלחה היא מתעוררת מעצמה אל למוד החכמות והיא קונה קנין החכמה בחפץ גדול בפעולתה ולפי מה שפירשנו <b>ותעש בחפץ כפיה</b> יאמר שהיא תעורר מעצמה אל קנין החכמה ותחדש היא מעצמה למוד או סברא או עיון או עשיית מופת או דבר מדברי החכמה מה שלא למד מזולתו רק שיעשהו בידיו כלומר שיתעורר אליו מעצמו.
<h3>פסוק יד</h3>
אמר כי האשה הראויה להקרא אשת חיל היא הדומה בפעולתה אל ה<b>אניות</b> שיש ל<b>סוחר</b> או <b>היתה כאניות סוחרות.</b> כי כמו שהאניות יביאו בהם הסחורות והמזונות מארץ מרחקים כן זאת האשה <b>ממרחק תביא לחמה</b> והענין שהיא לא תרויח אל הקרובים לה והשוכנים בעירה בלבד רק היא משתדלת עם הרחוקים גם כן גם תשלח מלאכת ידיה למכור במקומות הידועות לה שהם נמכרות שם ביוקר ומשם תביא בפעולותיה דמי מזונותיה.
או יאמר כי היא לרוב השתדלותה ולרוב מה שתקבץ מן ההון אם לא תמצא העניינים הצריכים לה למזונותיה ולשאר צרכיה בעירה היא תשתדל להביאם מן המקומות הרחוקים. ועל דרך נסתרו יאמר כי הנפש המשתדלת להגיע אל ההצלחה היא דומה בפעולותיה אל האניות אשר לסוחרים כי כמו שבאניות יביאו הבר והסחורות מן המקומות הרחוקים אשר יכבד על האנשים להביאם על גבם או על הבהמות כן זאת ממרחק תביא מזונה. וידוע כי מזון הנפש המשכלת היא עבודת האל ית' וקנין החכמה וספר על נפש המשכלת בעת שתהיה על זה התואר שהיא לא תמצא מן החכמה שיעור שתזון ממנה ותספיק לה במקומה היא תתעורר להביא ספרים או מלמדי חכמה מן המקומות הרחוקים כדי שתגיע אל מחוז חפצה.
<h3>פסוק טו</h3>
אמר כי האשה שהיא אשת חיל מדרכה ש<b>תקום</b> בטרם אור הבקר לא שתשכב דרך הרכות והתענוגות עד חלק גדול מהיום ועל כל זה שוכבות משכב הצהרים ואחרי ש<b>תקם בעוד לילה</b> לא תעמוד בטילה רק היא מקימה בני ביתה ונערותיה והם בנותיה או שפחותיה או בנות אחרות עומדות בביתה ללמוד מלאכת ידיה על דרך התלמידים.
והיא נותנת <b>טרף לביתה</b> כלומר לבני ביתה והם הילדים הקטנים שהם צריכים מיד אל המאכל והיא בתחלת מעשיה נותנת לכל אחד טרפו וזה מחכמה נפלאה ממנה כדי שלא יבלבלו פעולותיה ולפיכך משתקת אותם תחלה ואחר כך נותנת <b>חוק לנערותיה</b> כלומר לאותן הראויות לעשות מלאכה נותנת לכל אחת מהן מלאכה כפי שיעור שכלה וכפי כחה במלאכה.
ועל דרך נסתרו יאמר כי הנפש המשתדלת להגיע אל ההצלחה היא לא תתרשל מעבודת האלהים ומלפרוע חובות האלהים עליה ומהשתדל בזריזות בקניין החכמה רק היא משתדלת בזריזות <b>בעוד לילה</b> והענין שהיא לא תפסיד עת מן העתים אשר תבקש בהם החכמה והזכיר הלילה בעבור היותו העת הנבחר לבקשת החכמה מפני התבודדה אז מעסקי העולם ותדבק אז באלהים בכל לב ואל זה רמזו ז"ל באמרם אין רנה של תורה אלא בלילה.
ואמרו <b>ותתן טרף לביתה וחק לנערותיה</b> כלומר שהיא תתן לכל כח מכחות הגוף חוקו וחלקו ותשלים כל פעולות הנהגתה מן הנהגת הכחות החמריות והן הנהגת הכחות השכליות וקרא הגוף <b>ביתה</b> שהוא בית הנפש ומשכנה וקרא <b>נערותיה</b> המיוחדות לשרתה הכחות השכליות ואמר כי היא נותנת לכל דבר חקו הראוי לו וינהיג הכחות החמריות ויטריפם צרכיהם ההכרחיים כפי המכוון בהם.
וזה רצה באמרו <b>ותתן טרף לביתה</b> כלומר וינהיג הכחות השכליות כפי הראוי להם ותתן להם את חקי האלהים ואת תורותיו וחקי החכמה והמוסר כדי להשלים המכוון מהם ואפשר שיהיה הענין הפך זה והוא שאמרו <b>ותתן טרף לביתה</b> ר"ל שהנפש המשכלת על ההצלחה היא תשתדל בכל עוז להשתדל בהשלמת נפשה ולהזמין הטרף הראוי לה לבית עולמה אחר המות ואפשר שהזכיר מזון לנפש בלשון טרף לצורך בית מנוחתה בעולם המלאכים ואמרו <b>וחק לנערותיה</b> כלומר שהדברים ההכרחיים לצורך הכחות החמריות לא הזמינה אותם בהפלגה רק כפי חקם כלומר ההכרחיים להם ללחם חקם. ואמרו <b>ותקם בעוד לילה</b> כלומר שהיא בעת רתיחת הלחות והוא עת לילה וחשך לשכל היא תתעורר לפעול הפעולות הטובות הנזכרות.
<h3>פסוק טז</h3>
אמר כי האשה שהיא אשת חיל והיא טורחת ביום ובלילה לאסוף מן ההון היא תקבוץ מן ההון כל כך שאם יעלה במחשבתה לקנות שדה ממה שהיא תרויח בעמל ידיה היא תקנהו ואפילו נטיעת הכרם שהוא דבר קשה לרוב ההוצאה שיוציא בה האדם היא לרוב חריצותה ממה שהרויחה בכפיה תטע הכרם שהוא דבר גדול וכבד.
ועל דרך נסתרו יאמר כי הנפש המשתדלת להגיע אל ההצלחה אם תעלה על לבבה לקנות חכמה מן החכמות היא תקנה אותה והמשיל החכמה אל השדה בעבור שהמכוון מן השדה הוא להוציא לחם מן הארץ לצורך הזורע ולצורך זולתו וכן החכמה היא מזון הנפש כמו שהלחם הוא מזון הגוף. ואמר שהנפש המשתדלת אל ההצלחה אם תחשוב לקנות חכמה מן החכמות למזונה ולהועיל בה זולתה גם כן היא תוכל על זה. <b>מפרי כפיה נטעה כרם</b> כלומר מן השכל האלהי אשר שפע עליה שיעור שהשלימה ועודף על השלמתה שיעור להשלים זולתה היא תתנועע על זה ותעורר נפשות אחרות אל ההצלחה ותדריכם אל עבודת האלהים וקרא עשיית הנפשות כלומר לימוד בני אדם והיישירם אל ההצלחה <b>נטיעת כרם</b> על דרך ויטע אשל בבאר שבע והוא קראו שם בשם ה' אל עולם.
ואפשר והוא הנכון שאמרו <b>מפרי כפיה נטעה כרם</b> כלומר כי הנפש אשר תסמוך אותה רוח נדיבה והיא המתנדבת לחון ולהשפיע על זולתה לא די שהיא תדריך הנפשות ותעזרם אל ההצלחה על דרך הלמוד אליו שילוה אליה עוזר אלוהי יעיר אותה לחבר ספר בדבר מדברי החכמים והתורה או בפירושם שיעמוד הספר ההוא לדורות ויהנו בהם בני אדם והוא אמרו מפרי כפיה נטעה כרם כלומר ממה שתכתוב היא בידיה תחבר ספר שילמדו בו האנשים מן החכמה כל הימים לדמיון הנוטע כרם בידו שיהנו בו האנשים כל הימים.
<h3>פסוק יז</h3>
אמר כי האשה הראויה להקרא אשת חיל היא לא תתעצל במה שיש לה לעשות רק היא תפעול כל פעולותיה בזריזות והיא מראה אותות הזריזות בכל עניניה והוא אמרו <b>חגרה בעוז מתניה ותאמץ זרועותיה</b> וזה לפי שדרך האדם הרוצה לעשות עניינו בזריזות יחגור מתניו ואז ימצא עצמו מוכן וזריז לכל הצריך כאמרו אזור נא כגבר חלציך.
ואמר שהאשה שהיא על זה התואר היא תאזור גבורה וזרועותיה יהיו אמיצים וחזקים לעשות הצריך לא שתחלש לעשות כל הצריך. ועל דרך נסתרו יאמר כי הנפש המשתדלת להגיע אל ההצלחה היא לא תראה רפיון וחולש בעבודת האלהים ובקנין החכמה רק היא תתאזר בגבורה ותדרוש החכמות בכל עוז ולא תתרשל בזה והוא אמרו <b>חגרה בעוז מתניה ותאמץ זרועותיה.</b>
<h3>פסוק יח</h3>
אמר כי האשה שהיא אשת חיל בעבור ש<b>טעמה כי טוב סחרה לא יכבה בלילה נרה</b> כלומר מן היום שנסתה כי טוב סחרה כמו טעמו וראו כי טוב ה' שהמסחר שהיא משתדלת בו הוא טוב ושפעולותיה מביאות אל טוב היא משתדלת ביום ובלילה ואינה מכבה הנר בלילות כדי שתוכל לעשות מלאכה גם בלילה.
ועל דרך נסתרו יאמר כי הנפש המשתדלת להגיע אל ההצלחה בעבור שהתבאר אליה כי פעולתה זאת והוא השתדלותה לצאת מן הכח אל הפועל ולהדבק בבוראה הוא הטוב האמיתי בעבורה אשר אין טוב למעלה ממנו היא משתדלת בזה בכל כחה והוא אמרו <b>לא יכבה בלילה נרה</b> והזכיר הלילה בעבור שהוא עת המיוחד להתבודד הנפש ולדבקה באלהיה מפני שהיא אז פנויה מטרדות העולם.
או יהיה אמרו <b>לא יכבה בלילה נרה</b> כלומר נרה שהוא נר אלהים נשמת אדם אשר בו יחפש האדם כל בטני הסודות <b>לא יכבה</b> רק יעמוד בהיר ומזהיר פועל פעולתו בכל עוז לחפש בטני התורה ולגלות כל סתום כפי כחה והזכיר הלילה והוא העת הראוי לבקשת החכמה.
או יהיה אמרו <b>לא יכבה בלילה נרה</b> כלומר בעבור שהתבאר לה כי פעולתה רצויה והדבר שהיא סוחרת ומבקשת הוא הדבר הטוב היא משתדלת בזה ואינה רוצה שהנר שלה והוא נר ה' נשמת אדם יכבה בעת המות רק רוצה שיזהיר כזוהר הרקיע וככוכבים לעולם ועד.
<h3>פסוק יט</h3>
אמר כי האשה שהיא אשת חיל היא <b>שולחת ידיה</b> להחזיק ב<b>כישור</b> והוא הכלי שטוות בו הנשים <b>וכפיה תמכו פלך</b> והוא המעזל שהנשים טוות בו והענין שהיא לא תתרפה ממלאכתה ביום ובלילה.
ועל דרך נסתרו יאמר שהנפש המשתדלת להגיע אל ההצלחה צריכה שתהיה על זה התאר גם כן שתשלח ידיה בכישור כלומר שתפעל הפעלים הטובים והכשרים לא שתספיק לה שתסור מעשות הרע בלבד רק שתפעול המעשים הטובים ותאחוז במצות המעשיות ולא תספיק לה הכוונה בהם בלבד וממלת כישור נרמזו הכושר והמעשים הטובים.
<b>וכפיה תמכו פלך</b> ר"ל שתמיד תפעול הפעלים הטובים פעולה רצופה ובעבור שמנענו מלת פלך מורה גם כן על המחוז כמו חצי פלך ירושלים חצי פלך קעילה לפלכו וכן תרגום כל חבל ארגוב כל בית פלך טרכונא ותרגום ובנפת דוד ובפלכי דוד וכן תרגום שלשת הנפות תלתא פלכין נוכל לומר כי אמרו <b>וכפיה תמכו פלך</b> ר"ל כפיה והם פעולותיה הם ראויות לתמוך ולהנהיג הנהגת מחוז אחד כלומ' לא די שהם ראויות לסמוך ולהנהיג הנהגת ביתה אלא שהיא מספקת להנהיג הנהגת מחוז אחד.
גם בעבור שמצאנו מלת פלך נאמר על המטה כאמרו ומחזיק בפלך נוכל לומר כי אמרו <b>וכפיה תמכו פלך</b> ר"ל כי כפיה הם ראויות להחזיק בידם שבט מושלים וזה כי מנהג המושלים הוא להחזיק בידם שבט והמלך למעלתו יחזיק בידו שרביט הזהב והנשים לחסרון הנהגתם אינן ראויות לשלוט על ההנהגה עד שתחזקנה בידם שבט מושלים ולפיכך אמר על זאת שהתרוממה בטבעה ובנועם מדותיה על שאר הנשים היא ראויה להנהיג זולתה ולהחזיק בידה שבט מושלים.
וכן הנפש המשתדלת להשלים המכוון ממנה תפעל הפעלים הכשרים והטובים ותנהיג זולתה ואפילו מחוז אחד תנהיג בדרך היושר ותמלוך על שאר הכחות ותבניעם בשבט מוסרה.
<h3>פסוק כ</h3>
אמר שהאשה שהיא אשת חיל היא מרחמת על העניים לטוב טבעה ונועם מדותיה וכדי למלאות רצון האלהים אשר צוה בזה ואמר כי בראותה העני והוא האדם שירד מנכסיו תפרוש לו כפה לתמוך בו ובעבור שהעני אינו כל כך דל כמו האביון אמר דרך משל שהיא תרחם עליו ביד אחת.
אמנם בראותה האביון והוא העני ביותר היא תקימהו ותעזרהו בשתי ידים והענין שתשתדל בהענקתם ובספוק צרכיהם בכל כחה כפי הראוי. או יהיה אמרו <b>כפה פרשה לעני</b> כלומר שהיא בעצמה תתן הלחם בידיה אל העני שיבא בפתח ביתה ולא תסמוך בזה אל נערותיה ואם תדע אביון שלא יחזור על הפתחים היא תשלח הלחם שתעשה בידה והמזון שהכינה בידיה בעבורה אל האביון. או יאמר שהיא תשלח מה שהרויחה בעמל ידיה אל האביון.
ואפשר שאמרו <b>כפה פרשה לעני</b> ר"ל שידה היא פתוחה ומתנדבת הפך מאמרו לא תקפוץ את ידך והוא כאמרו פתוח תפתח את ידך לו ויש מפרשים בכפה פרשה הלחם ונתנה אותו לעני ובידיה לקחה הלחם ושלחה אותו לאביון.
ולפי נסתרו יאמר כי הנפש המשתדלת להגיע אל ההצלחה היא בפעולותיה תעזור ותסמוך הכח השכלי אשר הוא העני ואחר שקראו עני חזר וקראו אביון והוא כפל דבר ואמרו כי כל פעולותיה הם להצלת הכח השכלי ולהעניקו לחם חקו והיא החכמה ועבודת האלהים כדי שיגיע לבסוף אל המכוון ממנו.
<h3>פסוק כא</h3>
אמר כי האשה הראויה שתקרא בשם אשת חיל היא <b>לא תירא לביתה</b> פן ירד בה ה<b>שלג כי כל ביתה לבוש שנים</b> כלומר מצופה מבפנים ומאחור בבגדים מן התולעת השני עד שהשלג לא יוכל לעברו.
או יאמר כי זאת האשה שהיא אשת חיל היא לא תירא בזמן השלג והקור בעבור בני ביתה פן יוזקו בסבת הקור כי כל ביתה הם לבושי תולעת שני כלומר כולם מלובשים מלבושים להגן כנגד חוזק הקור ולפיכך לא תירא היא בעבור בני ביתה מן השלג בראותה בני ביתה מלובשים בגדים ראויים אל הקור ובעבור שהשני הוא מראה אדום יכול להיות שהנרמז ממנו הוא האש ולפיכך אמר כי היא לא תירא לביתה משלג בעבור שיש לה האש בכל פנות ביתה לחמם הבית ולהגן בעד הקור.
או תהיה התי"ו במלת תירא לנוכח לזכר ואמר אם תרצה אתה בן אדם להכנס בביתה בזמן הקור לא תירא מן הקור כי תמצא כל ביתה מאחז בבגדים או תמצא בביתה אש הנרמז במלת <b>שנים.</b>
ועל דרך נסתרו יאמר כי הנפש המשתדלת להגיע אל ההצלחה האמתית היא לא תירא מקורות הזמן וממה שיתנו העתים והמחברות העליונות ומן הצרות והגזרות היורדות כאשר ירד הגשם והשלג מן השמים <b>כי כל ביתה לבוש שנים</b> מפני שהכינה מן המעשים הטובים להגן בעד הגזירות היורדות מן השמים והענין ששמה עמלה בדברים שהם למעלה מן השמש ולפיכך היא למעלה מן הזמן. ואמרו <b>כי כל ביתה לבוש שנים</b> ר"ל כי היא הכינה השני שיעמוד במקום השלג והנרמז ממנו הוא שהיא הכינה מן המעשים הטובים מה שיצילו אותה מצרות הזמן.
<h3>פסוק כב</h3>
אמר כי האשה שהיא אשת חיל היא עושה בעבורה <b>מרבדים</b> כלומר רביד הזהב על צוארה ויש מפרשים מרבדים מסכים סביב המטה בעבור שמצאו מרבדים רבדתי ערשי ועוד אמר כי המלבושים שהיא לובשת הם <b>שש וארגמן</b> לכבוד ולתפארת. או יהיה לבושה מענין בשת וכלימה ור"ל כי היא עשתה בעבורה מרבדים כלומר בגדים חשובים ממשי או מזהב כי להיותם משש וארגמן יהיו לבשת ולכלמה אל אשה חשובה כמוה.
ולפי נסתרו יאמר כי הנפש המשתדלת להגיע אל ההצלחה האמיתית היא תסיר הבגדים הצואים מעליה שהם משל אל המדות המגונות ואל פחיתות הנפש ותלבש מחלצות ובגדים לבנים שהם משל אל המדות הטובות ואל המעשים הרצויים וזה רצה באמרו <b>מרבדים עשתה לה שש וארגמן לבושה</b> כלומר שהיא תאחוז מן המדות והמעשים היותר חשובים והמפוארים כמו שהמרבדים והשש והארגמן הם מלבושים מפוארים אשר ילבשם האדם לכבוד ולתפארת.
<h3>פסוק כג</h3>
אמר כי האשה שהיא אשת חיל <b>בעלה</b> הוא <b>נודע</b> בסבתה ויכובד בעבורה <b>בשבתו עם זקני ארץ</b> היושבים בשער והענין שיאמרו זהו בעל האשה הפלונית שהיא אשת חיל. ועל דרך נסתרו יאמר כי נפש המשתדלת להגיע אל ההצלחה בעלה והוא האדם בעל הנפש הזאת הוא נודע לכבוד ולתהלה ולשם ולתפארת בשבתו בשער עם הזקנים ידברו שם מענין החכמה כי הוא יכובד בעבור חכמתו וטהרת פעולותיו ויפתח פיו בדברי החכמה ולא יאלם ויהיה בהפך המתרשל הנאמר עליו בשער לא יפתח פיו.
או יאמר <b>נודע בשערים בעלה</b> כלומר מי שהוא בעל נפש קדושה כזאת הנפש שכל פעולתה היא להדמות אל בוראה ולדבקה בו יהיה נודע בשערי החכמה והענין כי הוא לא ישים מגמתו רק לקנות החכמה ולא ישב רק עם אנשיה ולא ישוטט רק ברחובותיה ולא ישתעשע כי אם בה ולא ישגה כי אם באהבתה ולא יהיה נמצא רק שוקד על החכמה ועל המעשה הטוב. ולפיכך אמר כי כמו שיוודעו האנשים על דבר מדברי העולם כמו שיאמרו פלוני הנגר פלוני הרופא פלוני הספן או כמו שיוחסו אל המקומות הרגילים להמצא שם כמו שיאמר פלוני השוכן במקום פלוני כן האדם שהוא על זה התאר לא יתואר רק על המצאו שוקד על החכמה והיותו נמצא שם עם אנשיה והוא שיאמרו עליו פלוני השוקד בשערי החכמה או היושב בשער עם זקני ארץ והוא מקום החכמים.
<h3>פסוק כד</h3>
<b>סדין</b> וכן שלשים סדינים פירשו בו המטפחות והנכון שהוא ממיני הכסות כמו רדידים וטליתות וכיוצא בהם ואמר כי האשה שהיא אשת חיל היא עושה מן הסדינים מה שיספיקו לצורך ביתה ומוסף על זה שהיא מוכרת לאחרים וכן היא עושה חגורות ונותנת מהם ביד התגרים שימכרום בעבורה או מוכרת מהם לתגרים <b>וחגור</b> הוא האזור. וה<b>כנעני</b> שרשו כנע והוא הסוחר כמו כנעניה נכבדי ארץ יחצוהו בין כנענים אלא שכנען בא על בלתי ההקשה כי לא מצאנו בבנינים השלישיים על משקלו. אבל כנעניה הוא על ההקשה כי האחד ממנו קודם הסמיכה ראוי להיות על דמיון קנין ובנין והטוב בעיני בכנען להיות הרביעי ושתהיה נונ"ו שרשית ושיהיה משפטו מלרע על דמיון סמדר וחנמל וערפל ובא מלעיל מפני העי"ן ויהיה כנעניה סמוך קבוצו ואלו היינו סומכים קבוץ סמדר וחנמל היו באים על דמיון כנעניה.
ולפי נסתרו יאמר כי הנפש המשתדלת להגיע אל ההצלחה היא נותנת לכל אחד מהדברים חקו ולא די שהיא תשתדל בהשלמת נפשה אלא שהיא משתדלת להועיל זולתה ושיועילו פעולותיה ומלאכותיה אף לרחוקים והוא אמרו סדין עשתה ותמכור ודרך הסדין שיתעטף בו האדם והוא רמז על המדות ואמר כי היא תנהיג זולתה על הטוב שבמדות והיא תגרום שיאחזו הנפשות מדותיה הטובות.
<b>וחגור נתנה לכנעני</b> ר"ל אפילו אל הכנעני הארור ממעי אמו והוא רמז אל המלך זקן וכסיל אשר המכוון הוא שיהיה עבד עבדים אל הכחות השכליות הוא יתן לו חלקו ולחם חקו ואפשר שרמז במלת <b>חגור</b> כי היא תמנעהו מהתפשט יותר מן הראוי והענין שהיא לא תאסור עליו רק מה שאסרה תורה ולא תמנע ממנו רק הענינים ההכרחיים לו. או יהיה אמרו <b>וחגור נתנה לכנעני</b> שהיא תחגור בעד התאוות ותמנעם ממנו.
<h3>פסוק כה</h3>
אמר כי האשה שהיא אשת חיל לבושה הוא <b>עוז והדר</b> וידוע כי העוז וההדר אינם מלבושים שילובשו. אמנם המכוון ממנו הוא שהאשה שהיא אשת חיל היא נאזרת בגבורה מרוב חכמתה לא שתהיה רכת הלבב כטבע הנשים אמנם היא מתחזקת ומתגברת בכל עוז במה שיש לה וגם יהיו מעשיה הדורים ונאים רחוקים מן הגנות והוא אמרו על צד הרחבת הלשון ומתאר אותה בעבור גבורתה ובעבור יופי מעשיה שהלבוש שלה הוא לבוש עוז והדר. ויהיה ביאור <b>לבושה</b> הלבוש שלה מן יביאו לבוש מלכות או יהיה לבושה פעולה לדמיון שרופה באש כסוחה כלומ' היא לבושה לבוש של הוד והדר ואם יהיה לבושה מענין בושת וכלמה יאמר כי האשה שהיא אשת חיל היא חושבת העוז והיא הגבורה וההדר והוא היופי לבושה כי אינה חושבת להתגבר על זולתה ולא להתפאר על יופיה רק תתפאר בכשרון מעשיה ונועם מדותיה.
ואמרו <b>ותשחק ליום אחרון</b> ר"ל כי היא תשחק ותלעג אל מה שיבא מהזמן כי היא לא תירא מרעב כי יהיה בארץ או פן יחולו עליה מקרים מזיקים כי יש לה מן ההון מה שיספיק לה לעת רעה כשתפול פתאום וגם תשחק לימי הזקנה לא תפחד פן יבא לידי חסרון לעת זקנתה. וגם תשחק ליום המיתה שהוא יום האחרון מימי חייה. והענין שלא תירא מהמות מפני שהיא תקווה בו השכר הטוב ולא תירא משום עונש ויהיה ביאור <b>תשחק</b> תלעג. או יאמר כי היא תשחק ותשמח בעת מותה מפני שתקוה לקיצור פרי מעשיה.
ועל דרך נסתרו יאמר כי הנפש המשתדלת להגיע אל ההצלחה יהיו מדותיה הנרמזים במלבושיה מדות <b>עוז והדר</b> כלומ' מדות רמות ונשאות באות מנפש חשובה וטהורה לא מדות שפלות המורות על נפש שפילה וחסירה וגם תהיינה מדות של הדר כלומר מדות ניאותות והדורות ואמרו ותשחק ליום אחרון ר"ל כי הנפש שתהיה על זה התואר היא תבוז ותלעג אל יום המיתה כי לא תירא מהעונש או יאמר שהיא תתענג ותשמח בבא קצה והוא יום המות מפני שהיא תלך לאור באור החיים.
<h3>פסוק כו</h3>
אמר כי האשה שהיא אשת חיל לא תפתח פיה בדברי הבל וסכלות רק <b>תפתח פיה</b> בדברי <b>חכמה</b> או יאמר שהיא לא תצעק ולא תשמיע בחוץ קולה עד שתפער פיה לבלי חוק רק כשהיא פותחת פיה לדבר היא פותחת פיה בחכמה גדולה וכשהיא מדברת תמצא על <b>לשונה תורת חסד</b> כלומר שהיא לא תורה רק דבר של חסד או ירמוז אל התורה ממש שכלה חסד.
ועל דרך נסתרו יאמר כי הנפש המשתדלת להגיע אל ההצלחה היא נזהרת ממותרי הדבור ולא תדבר כי אם בדבר חכמה או במה שמביא אל החכמה ותשתוק משאר מותרי הדבור. או רמז במלת <b>חכמה</b> החכמה האלהית הנקראת חכמה סתם בזה הספר ואמר כי היא לומדת ומשתדלת להשיג החכמה האלהית וגם תחזיק בתורת השם ית' ותשמור מצוותיה עם החכמה האלהית ביודעה כי אי אפשר לאדם להגיע אל ההצלחה מבלעדי שמירת התורה מפני שהמצוות המעשיות כאשר ביארנו הם השרשים אשר בהם יתקיימו הדיעות והכוונות וקרא תורת השם ית' <b>תורת חסד</b> מפני שכלה היא חסד מה' ית' כי כל מה שצונו בה היא תועלתינו בעולם הזה לטוב לנו כל הימים ולחיותינו החיים הנצחיים בעולם הנשמות ומרוב חסד השם ית' עלינו נתן לנו תורת אמת ולחיי עולם נטעה בתוכינו.
<h3>פסוק כז</h3>
אמר כי האשה שהיא אשת חיל היא <b>צופה</b> ומשתכלת הדרכים שהם חוץ ל<b>ביתה</b> ובאים לביתה לראות אם יבואו סוחרים לסחור עמה או לראות העוברים והשבים אם תראה להם דבר מן הדברים הצריכים לה לצורך ביתה או יהיה אומרו <b>צופיה הליכות ביתה</b> שהיא צופה הנהגות ביתה לראות אם הולכות על סדר נאות ואם לאו כדי לישרם אל הדרך הנכון ואמרו <b>ולחם עצלות לא תאכל</b> ר"ל שהיא זריזה במעשיה ולא תאכל לחמה בעצלות לדמיון האשה העצלה שהיא יושבת רוב היום לאכול ולשתות רק היא אוכלת בזריזות כדי לחזור על מלאכתה ואפשר שקרא העצלות לחם עצלות ואמרו לחם עצלות לא תאכל הוא כאלו אמר ואיננה עצלה.
ועל דרך נסתרו יאמר כי הנפש המשתדלת להגיע אל ההצלחה היא בהיותה בזה העולם שהוא עולם המעשה היא דורשת וחוקרת <b>הליכות הבית</b> אשר תחנה בו בנסעה מזה העולם וזה שהנפשות המקצרים בהיותם בזה העולם לא יעלו על לבם מה שיקרם אחר המות ואיך יסעו מזה העולם ואנה יחנו ומה ימצאו שם במקום שיחנו. אמנם נפשות הצדיקים המשתדלות להדבק בבראם הם יבינו לאחריתם וצופים בשכלם המסע הגדול שהם צריכים לעשות בנסעם מן העולם הזה ויודעים כי מי שיכוין ללכת דרך קרוב הוא ראוי שיכין לו צידה שתספיק לו בדרך אשר יעשה כל שכן שמי שיסע מן העולם הזה שצריך שיכין לו מן הפעלים הטובים מה שימצא תגמולם בעולם הנשמות וזה נרמז מאמרו <b>צופיה הליכות ביתה</b> כלומר שהיא חושבת בשכלה איך יהיה נסעה מן העולם הזה ומה יהיה הבית אשר תחנה בו.
ואמרו <b>ולחם עצלות לא תאכל</b> כלומר שהיא לא תקנה לעצמה מדת העצלות מקנין החכמה והקצור בעבודת האלהים או יאמר שהיא לא תאכל לחם בעצלות כלומר שהיא לא תקנה החכמה שהיא מזון הנפש בעצלות רק בזריזות גדול.
<h3>פסוק כח</h3>
אמר כי האשה שהיא אשת חיל לא יקרה לה מה שיקרה לנשים הפחותות שלרוע מדותיהם אפילו בניה ובעלה אשר הם עצם מעצמיה ובשר מבשרה לא יוכלו להתאפק שלא יספרו בגנותה רק זאת שהיא אשת חיל בניה הם מאשרים אותה כלומר שיודו שהיא מאושרת שבנשים ובעלה גם כן מהלל אותה לנועם מדותיה.
או יאמר ש<b>בניה</b> והם יוצאי חלציה יהיו טובים דומים לה ולא יהיה אחד מהם שיבייש פני אמו בפעולותיו ואמרו <b>ויאשרוה</b> כלומר כשיגדלו בניה לנועם מדותיהם וטוב שכלם יורו על היות אמם המאושרת לפי שהבן הוא נוצר מדם האם וכשיהיה הבן טוב יורה על האם שהיא ממזג טוב וכשיהיה הבן רע יורה כי מזג אמו רע על הרוב.
ועל דרך נסתרו יאמר כי הנפש המשתדלת להגיע אל ההצלחה האמיתית בניה והם הכחות השכליות הם מאשרים אותה כלומר פועלים הפעלים הרצויים אשר בעבורם תהיה מאושרת בין הנפשות גם אפשר שקרא <b>בניה</b> תלמידיה והם הנפשות אשר עשתה ולמדה אותם דרך ההצלחה ואמר כי הם מאשרים אותה.
או יאמר כי בניה והם אשר למדו דרך ההצלחה ממנה הם העושים אותה מאושרת והמכפילים שכרה כי בעשותם הטוב יכפל שכרה.
ואמרו <b>ובעלה ויהללה</b> ר"ל שהכח השכלי אשר הוא בעלה הוא מהלל אותה ויודע שבעבור זריזותה ונועם מדותיה הגיע להיות נמשח בשמן משחת קדש או יהיה בעלה האדם שהוא בעל הנפש הזאת היוצאת לפעל שהוא מהלל אותה ומספר בשבחה ואומר לה רבות בנות עשו חיל ואת עלית על כולנה כמו שיאמר אחר זה.
<h3>פסוק כט</h3>
אחר שהזכיר בפסוק שלפניו קמו בניה ויאשרוה בעלה ויהללה הזכיר המהלל שיאמר בניה ובעלה ממנה ואמר כי המהלל שיאמרו ממנה הוא <b>רבות בנות עשו חיל ואת עלית על כולנה</b> כלומר רבות בנות הן שקנו מן ההון בחריצותן ענין רב ואת עלית במעלה על כלן.
או יאמר רבות הן הנשים שכל אחת מהן היתה אשת חיל והענין שקבצו מנועם המדות והזריזות אשר בעבורם נקראו אשת חיל אך את לבדך עלית במעלה על כולנה.
ועל דרך נסתרו יאמר כי הכחות השכליות אשר באדם כשיבאו לאשר הנפש המהוללת אשר הגיעה אל ההצלחה האמיתית ודבקה באלהיה יאמרו לה לזה המהלל <b>רבות בנות עשו חיל</b> כלומר רבות הן הנפשות שכוונו והשתדלו להגיע אל ההצלחה האמיתית והיישירו שכלם להוציאו מן הכח האנושי אל הפועל האלהי ולא עלה בידם אעפ"י שעלו במדרגת סולם החכמה ענין גדול אך את שהגעת אל ההצלחה האמיתית עלית במעלות החכמה יותר מכולם וזה כי החכמה היא סולם יעלה בו המשכיל אל האלהים וכפי המדרגות מן הסולם שיעלה האדם כן יקרב אל האלהים ומי שזכה לעלות על ראש הסולם ימצא מלאכי האלהים העולים ויורדים בו וימצא בראש הסולם ה' ית' שנצב עליו ולפיכך אמר על זאת <b>ואת עלית על כולנה</b> כלומר ואת הגעת אל התכלית המכוון ממך.
<h3>פסוק ל</h3>
זה הפסוק גם כן הוא מענין המהלל שיהללו הבנים והבעל האשה שהיא אשת חיל והוא שיאמרו <b>שקר החן</b> כלומר שאר הנשים תמצא מהן שתהיה אשת חן או שתהיה יפה בצורתה והכל נחשב הבל וריק החן והיופי ואין להלל האשה בעבור חן או יופי כי מה בצע בהיותם נושאות חן בעיני רואיהם ואם תהיינה יפות מראה ובריאות בשר אם לא תהיינה בהן המדות הטובות ויראת השם אך האשה הזאת והדומה לה במדותיה שהיא אשת חיל ויש בה יראת השם היא תתהלל כלומר היא ראויה שיהללוה בני אדם.
או יאמר <b>שקר החן והבל היופי</b> כלומר יאמרו בניה ובעלה האשה הזאת שאנו מספרים מהללה אף על פי שהיא נושאת חן ויש מן היופי מה שראוי שתקרא בעבורו יפה שקר הוא זה החן וזה היופי כלומר הבל הוא ולא נשבח אותה רק בעבור שקבצה מיראת השם ית' והוא אמרו יראת השם היא תתהלל כלומ' בעבור מה שיש בה מיראת השם ושהיא יראת השם היא ראויה למהלל.
או יאמר <b>שקר החן והבל היופי</b> אינו דבר של כלום החן והיופי שיש בה בערך אל מה שיש בה מיראת השם. או יהיה אמרו <b>יראת ה' היא תתהלל</b> בעצמה כלומר היא עושה מעשים שבעבורם יהללוה וכאלו היא מהללת עצמה בעבור היותה היא סבת מהללה.
ועל דרך נסתרו יאמר כי בכלל המהלל שיהללו הנפש אשר הגיעה אל ההצלחה יאמר <b>שקר החן והבל היופי</b> כלומר לא בעבור קנין החכמה והוא ה<b>חן</b> ולא בעבור נועם המדות בלבד והוא ה<b>יופי</b> הגיעה הנפש הזאת אל ההצלחה האמיתית ודבקה באלהיה כי שני אלו הענינים ואם הם ענינים נפלאים לא יספיקו לבדם. אמנם הסבה אשר בעבורה הגיעה הנפש הזאת להיותה צרורה בצרור החיים היא שעם החכמה ונועם המדות קנתה יראת ה' הכוללת עשיית כל המצות המעשיות שהם השרשים נושאי הכונות והדעות והאמונות וכוללת גם כן המניעה מכל אשר הזהירה ולכן בעבור שקצבה שלשת העניינים האלה והם קנין החכמה ונועם המדות ויראת השם דבקה באלהיה והיא ראויה להתהלל.
<h3>פסוק לא</h3>
אחר שהזכיר ענין האשה שהיא אשת חיל וספר כל התארים אשר צריכה שתתואר בהם והמהלל שיהללוה בניה ובעלה אמר מחבר הספר הזה <b>תנו לה מפרי ידיה</b> וכאלו אמר לבעלה ולבניה אחרי שהיא השתדלה זה ההשתדלות הגדול ואספה מנועם המדות מה שאספה וקבצה מן ההון מה שקבצה תנו גם עתה לה מפרי ידיה כלומר תגמלו לה חסד כפי מה שיחייב טוב שכלה ונועם מדותיה.
או יאמר עשו אתה חסד וכבוד כי הכל הוא מה שקנתה בעמל ידיה או יאמר אינה צריכה מעתה שתתהלל היא או שיהללוה האנשים רק מעשיה הטובים הם המה שיהללוה ויורו על היותה מהוללת.
ועל דרך נסתרו יאמר כי הנפש המשכלת אשר הגיעה אל ההצלחה האמיתית ודבקה באלהיה ונפרדה מן העולם הזה והיא בעולם הנשמות עם נפשות הצדיקים יאמרו בני העולם בעדה או נפשות הצדיקים או המלאכים או שיצוה השם ית' <b>תנו לה מפרי ידיה</b> כלומר תנו לנפש הזאת אשר טרחה כל כך בעולם הזה והשתדלה לעלות בסולם החכמה אשר הגיעה אל מבקושה <b>מפרי ידיה</b> כלומר גמול פעולותיה ומעשיה הטובים ותתענג מן הטוב הצפון ליראי ה' ולחושבי שמו.
<b>ויהללוה בשערים מעשיה</b> כלומר יהללוה בכל המקומות בעבור מעשיה הטובים. או יאמר <b>ויהללוה בשערים מעשיה</b> כלומר איננה צריכה שתתהלל או שיהללוה אחרים כי מעשיה הם שיהללוה.
