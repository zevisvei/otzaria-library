<h1>שו"ת במראה הבזק חלק שני</h1>

<h2> א</h2>
<b>לימה, פרו Lima, Peru</b>
אייר תשנ"א
<strong><big>א. תפילה בלשון הקודש בלי הבנת המתפלל או תפילה בלועזית</big></strong>
<b>שאלה:</b><br>יהודי שאינו קורא בעברית, מה עדיף-קריאת תרגום התפילה או קריאת המילים העבריות כשהן כתובות באותיות לעז?
<b>תשובה:</b><br/>בדרך כלל יש להעדיף תפילה בלשון הקודש-אפילו אינו מבין הלשון-על תפילה בלועזית, והקורא בלשון הקודש בעזרת אותיות לועזיות, דינו כקורא בלשון הקודש<sup style="color: gray;">2</sup>.
אמנם, מי שאינו יכול לקרוא אותיות עבריות, וקשה לו לקרוא לשון הקודש, קריאה שוטפת בעזרת אותיות לועזיות, עדיף שיקרא בתרגום שהוא מבין<sup style="color: gray;">3</sup>, אם זה יחזק את תפילתו. יש להדגיש לו שתשובה זו ניתנת לו בדיעבד ושינסה ללמוד לקרוא בלשון הקודש (באחד משני האופנים) במהירות האפשרית, עד שיוכל לקרוא באופן שוטף<sup style="color: gray;">5</sup>, ואולם את קריאת שמע<sup style="color: gray;">6</sup> וחלקי התפילה שצריכים ציבור (קדיש, קדושה, ברכו) יש לומר תמיד בלשון הקודש<sup style="color: gray;">7</sup>, ועוד, יש להקפיד שהתרגום יהיה טוב, ויוכן ככל האפשר על ידי ירא שמים<sup style="color: gray;">8</sup>, וששם אדנות יהיה זה שקבעו בלשון המדינה להיות המלה העיקרית לשם (למשל: באנגלית, "גוד", ולא "לורד" או משהו אחר)<sup style="color: gray;">9</sup>. כשהוא מתפלל ביחידות, הוא חייב לקרוא בלשון הקודש<sup style="color: gray;">10</sup>, ורק אם דרישה זו תגרום לו שלא להתפלל בכלל, יש להתיר לו להתפלל בלועזית<sup style="color: gray;">11</sup>.
<h2> ב</h2>
<b>קראקס, ונצואלה Caracas, Venezuela</b>
חשון תשנ"ב
<strong><big>ב. תרגום שם ה' בסידורים המתורגמים לשפה לועזית</big></strong>
<b>שאלה:</b><br>הקהילות היהודיות באמריקה הלאטינית התרחקו במשך השנים מתורת ישראל וקיום מצוות. נוסח התפילה ושפתה אינם שגורים בפיהם, והדבר גורם לקשיים בקירוב רחוקים לתורתנו הקדושה.
לפני מספר חודשים התחלנו ביוזמה של תרגום מחזור ראש השנה ויום כיפור לספרדית. מחזור זה יאפשר לאנשים להבין את תוכן התפילה.
בשעת התרגום נתקלנו בבעיה עקרונית בדבר תרגום שם ה'.
עד כה כתבנו בתרגום את שם ה' לספרדית כשם אדנות ממש, כלומר כתבנו את שם אדנות באותיות ספרדיות כפי שמבטאים אותו בשעת ברכה או תפילה (מצאנו מחזורים עם תרגום לספרדית, למשל של חב"ד, שכך נהגו).
השיקולים שהביאו אותנו למסקנה זו היו בעיקר חינוכיים ומעשים. ראשית יתכן שיש אנשים המתפללים מתוך התרגום ממש, ואם לא יבטאו את שם ה' בתפילתם, לדעתנו, לא יצאו ידי חובה באמירתם. שנית, חשבנו שלאותם האנשים שאינם רגילים להתפלל, טוב נעשה אם לא נשנה גם בתרגום ממטבע שקבעו חכמים בתפילה ומאמירת שם השם כפי שראוי, לדעתנו, בברכה ובתפילה.
שאלתי היא, האם עלינו להמשיך בדרך זו (כתיבת שם ה' בתרגום באותיות לועזיות כשם אדנות ממש) או שמא עלינו לכתוב את השם בשפה הספרדית ולא שם אדנות ממש.
לדוגמא:
שם אדנות: A-D-O-N-A-I
שם השם: A-S-H-E-M
כמובן שמדובר לכתוב את האותיות צמודות ללא קווים ביניהן.
<b>תשובה:</b><br/>א. יש לתרגם גם את שם ה' לשפה לועזית, כדי שהמתפלל מתוך התרגום יאמר תפילתו בלשון אחת ולא בשתי לשונות<sup style="color: gray;">1</sup>.
ב. בשם ה' (אדנות) יתורגם לאותה המילה שקבעו בלשונכם להיות המלה העיקרית בה מתרגמים את שם ה' (למשל באנגלית "גוד" ולא "לורד" או משהו אחר<sup style="color: gray;">2</sup>). ככל הידוע לנו, גם במחזורים וסידורים ישנים בשפות יידיש ולאדינו תירגמו את שם ה' לשפה לועזית<sup style="color: gray;">3</sup> <sup style="color: gray;">4</sup> .
ועיין עוד "במראה הבזק" ח"א תשובה א (במהדורה החדשה), ובכרך זה תשובה א.
<h2> ג</h2>
<b>קאלי, קולומביה Cali, Colombia</b>
ניסן תשנ"א
<strong><big>ג. שימוש בסידור של התנועה הקונסרבטיבית</big></strong>
<b>שאלה:</b><br>בבית הכנסת האשכנזי בעיר מבקשים לקנות סידורי תפילה לשימוש המתפללים. הדרישה שהסידור יהיה מתורגם לשפה ספרדית מקשה על המשימה. במדינת ארגנטינה התנועה הקונסרבטיבית הוציאה לאור לפני שנים רבות סידור מתאים. אני מכיר את הסידור היטב ולא מצאתי בו שינויים מהותיים. גם ידוע לי על בתי כנסת "כשרים" באיזור שעושים בו שימוש. שאלתי-האם מותר וראוי להשתמש באופן קבוע בסידור כזה בבית כנסת כשר?
<b>תשובה:</b><br>שימוש קבוע בבית הכנסת בסידור קונסרבטיבי אינו דבר רצוי, וראוי להימנע ממנו במידת האפשר, הן משום שהדבר מחזק את התנועה הפסולה הזאת, הן משום שהדבר עלול להתפרש ע"י מתפללי בית הכנסת כמתן לגיטימציה להשקפת הקונסרבטיבים, דבר שהוא בעל רגישות מיוחדת בעיקר בחו"ל.
כל זה, אף אם אין בסידור שום שוני מן הנוסח המקובל, שאז אמנם אין בדבר איסור הלכתי, ומכל מקום, במישור הערכי-רעיוני יש בכך פגם, ולכן יש להשתדל למצוא סידור מתורגם לספרדית שאינו משל תנועה זו.
בכל אופן אם הנכם מוצאים שאתם מוכרחים (באופן זמני) להכניס סידור משל הקונסרבטיביים, רצוי שתדביקו בראשיתו דף הסברה שבו יצוינו הבדלי ההשקפה שלנו המבוססת על אמונה שלמה במעמד הר סיני וקבלת התורה למשה מסיני, דבר המחייב את התפיסה האורתודוקסית ורואה כפסולה מעיקרה את התפיסה הקונסרבטיבית המתבטאת גם באורח חיים הסוטה מעיקרי היהדות, ויש בה זיוף של המסורת ההיסטורית של ישראל. ואולם, אם יש איזה שינוי, ולוא קטן (אפילו אינו מהותי), והוא נובע מהשקפתם הנפסדת ואינו מקובל בקהילותינו-אסור להכניס סידור זה לשימוש בבית הכנסת בכלל<sup style="color: gray;">1</sup>.
הערה: לאחר זמן הגיע לידינו סידור בהוצאת התנועה הקונסרבטיבית בארגנטינה עם תרגום לספרדית, ואכן מצאנו בו שינויים מהותיים הנובעים מהשקפתם הנפסדת, ועל כן אין להשתמש בסידור זה.
<h2> ד</h2>
<b>קיטו, אקוודור Quito, Ecuador</b>
אדר ב' תשנ"ב
<strong><big>ד. שימוש בסידורים המתורגמים ללועזית בהוצאת רב רפורמי</big></strong>
<b>שאלה:</b><br>בבית הכנסת שלנו יש סידורים עם תרגום ללועזית, בהוצאה של רב רפורמי-האם יש להוציא אותם מבית הכנסת? צריך להתחשב בעובדה שבשביל חברי קהילתנו חשוב להחזיק סידור כזה לצורך הבנת התפילה. ואולי לא תהיה הסכמה מצידם שנוציא את אותם הסידורים? האם אפשרי שאני אשתמש בו לצורך תרגום הדרשות, הסברים וכדו'?
<b>תשובה:</b><br/>עקרונית אין להשתמש בסידורים המתורגמים על ידי רפורמים<sup style="color: gray;">1</sup>, ויש לעשות כל מאמץ להחליפם בסידורים המתורגמים על ידי בתי מדרש אורתודוקסיים.
בינתיים יש לעבור על הסידור ועל תרגומו. והיה אם יש שינויים כלשהם מנוסח התפילה המקובל בקהילות של שלומי אמוני ישראל, אין להתיר להשתמש בו בסידור זה בשום פנים ואופן, ויש להזדרז ולהביא סידור כשר במקומו.
ואם לא נמצאו שינויים או סילופים, ניתן להמשיך ולהחזיק בבית הכנסת את הסידורים הללו באורח זמני, תוך ציון תמציתי של עיקרי השקפתנו על אמונתנו השלימה במעמד הר סיני, בקבלת תורה בשלימותה ובנצחיות התורה, מול אורח חיים הסוטה מעיקרי היהדות ומזייף את המסורת ההיסטורית של ישראל, כגון על ידי הדבקת דף הסברה בשער הסידור. בתנאים אלה אין מניעה להשתמש בו בסידור זה באופן זמני גם בדרשות (לצורך תרגום והסברים), אבל יש ויש להשתדל למצוא את התחליף הנכון בהקדם, כדי שלא לחזק את ידי הכת הפסולה הזאת<sup style="color: gray;">3</sup>.
<h2> ה</h2>
<b>גואטמלה-סיטי, גואטמלה Guatemala City, Guatemala</b>
אדר א' תשנ"ב
<strong><big>ה. חלוקת התפילה בין שליחי ציבור אחדים וכיבוד נערים כשליחי ציבור</big></strong>
<b>שאלה:</b><br>האם מותר לחלק את התפילות לחלקים קטנים כדי שהנערים יוכלו לשיר כשליחי ציבור חלק מהתפילה ולא את כולה (משום שלא יודעים את כל חלקיה)?, למשל: האם מותר לחלק את תפילת קבלת שבת לשלושה או ארבעה חלקים? לפי איזה קריטריון?
<b>תשובה:</b><br>א. בקהילות ספרד מותר לחלק את מזמורי קבלת שבת בין אנשים שונים, אפילו לא הגיעו עדיין לגיל בר מצוה.
ב. מותר גם לחלק את ברכות שמע בין אנשים שונים, במגבלות מסוימות:
1. הקוראים צריכים להיות בני י"ג שנים ויום אחד לפחות<sup style="color: gray;">4</sup>.
2. אסור לחלק ברכה אחת בין שני קוראים<sup style="color: gray;">5</sup>.
3. צריך להעמיד שליח ציבור מיוחד שיעמוד על הבימה כנהוג בקהילות ספרד ויאמר הקדישים, ברכו וכל יתר הדברים שבקדושה<sup style="color: gray;">6</sup>. ובשחרית צריכים להעמיד את הש"ץ כבר לפני "ישתבח"<sup style="color: gray;">7</sup>.
ג.
גם פסוקי דזמרה מותר לחלק בין קוראים שונים, יש שנוהגים לחלק אותם גם לקטנים פחותים מגיל בר מצוה ויש שנוהגים לחלקם רק לבני מצוה. ולגבי שליח ציבור בפסוקי דזמרה-יש נוהגים להעמיד אותו כבר בברוך שאמר ויש נוהגים שאין מעמידים שליח ציבור לפסוקי דזמרה כלל. ואז צריכים להעמיד אותו לפני ישתבח וכמש"כ לעיל.
ד. בקהילות אשכנז אין נוהגים לחלק את התפילה לאנשים שונים אלא מעמידים שליח ציבור לכל התפילה. גם אין נוהגים ששליח הציבור עצמו יאמר כל התפילה בקול-ואין לשנות<sup style="color: gray;">8</sup>, וממילא אין לחלק את התפילה בין נערים שונים. אכן אפשר ליתן לנערים לומר חלק מן המזמורים בקול בתור מקהלה, וגם אז צריך להקפיד ששליח הציבור העובר לפני התיבה והוא בר מצוה, יחזור על סוף כל פיסקה, כנהוג. רק באשר לקבלת שבת, שאינה חלק מן התפילה, אפשר להעמיד בתור שליח ציבור נער שעדיין לא הגיע לגיל בר מצוה, אבל גם בה אין לחלק המזמורים לנערים שונים.
<h2> ו</h2>
<b>סן-חוזה, קוסטה-ריקה San Jose, Costa Rica</b>
אדר ב' תשנ"ב
<strong><big>ו. דין כהן שנשא גיורת לעניין עליה לתורה ולהיטמא למת</big></strong>
<b>שאלה:</b><br>כהן שנשא גיורת, מה דינו ככהן, האם עולה לתורה ככהן? האם מותרת לו הכניסה לבית הקברות?
<b>תשובה:</b><br/>כהן הנשוי לגיורת<sup style="color: gray;">9</sup>-אין להעלותו לעליית כהן ולוי<sup style="color: gray;">10</sup>, אפילו אם אין כהן אחר בבית הכנסת, אך לשאר העלויות רשאים להעלותו<sup style="color: gray;">11</sup>. ואין חייבים להעלותו לאחרון דווקא, אך רצוי שיהיו שבעה עולים בלעדיו<sup style="color: gray;">12</sup>.
כאמור, גם כאשר אין כהן אחר בבית הכנסת צריך להעלות אחר במקומו, והוא אינו צריך לצאת.
אסור לכהן הנ"ל להיטמא למתים<sup style="color: gray;">13</sup> <sup style="color: gray;">14</sup>.
<h2> ז</h2>
<b>סן-חוזה, קוסטה-ריקה San Jose, Costa Rica</b>
אדר ב' תשנ"ב
<strong><big>ז. דין החשוד במשכב זכר בקשר להלכות בית הכנסת, כיבודים, עליות וכדו'</big></strong>
<b>שאלה:</b><br>אדם החשוד במשכב זכר-האם הוא זכאי לקבל שירותי דת, עליה לתורה, לעבור לפני העמוד וכו'?
<b>תשובה:</b><br/>עבירה זו ששאלת עליה היא מן החמורות והיא נקראת "תועבה".
א. אף על פי כן אפשר שיצטרף כעשירי למניין, "שישראל שחטא, ישראל הוא"<sup style="color: gray;">2</sup>, מכיון שלא נדוהו, ואין לנו כוח לנדותו.
ב. אין לכבדו ולהעלותו לתורה.
ג. אין לאפשר לו לעבור לפני התיבה גם אם הוא רק חשוד בעבירה זו<sup style="color: gray;">4</sup>, וגם אם עשה תשובה<sup style="color: gray;">4</sup>.
ד. באשר לשירותי קהילה ודת אחרים, אף על פי שאין לנו כוח לנדות על העבירות ולרחק מעלינו בעלי עבירה<sup style="color: gray;">5</sup>, ודאי שעלינו להסתייג ממעשיהם ולא לקרבם, בפרט עבירה זו שהיתה מאוסה אף אצל המתוקנים שבאומות. במיוחד בזמן האחרון כאשר יש בעולם נטייה לתת לתופעה חמורה זו גושפנקה חברתית, צריכים אנו להראות שהיא תועבה בעינינו, פן ייכשלו בה אחרים.
יוצא מכלל זה הוא לימוד תורה, כלומר שיש ללמדו, אם נראה שהוא רוצה לפרוש מדרכו הרעה<sup style="color: gray;">6</sup>, ובאם עשה תשובה הניכרת שהיא אמיתית<sup style="color: gray;">7</sup>, יש לקרבו ולשתפו בשאר פעילויות הקהילה.
<h2> ח</h2>
<b>קיטו, אקוודור Quito, Ecuador</b>
אדר ב' תשנ"ב
<strong><big>ח. שתייה לפני התפילה לאדם שלא נהג כן עד עתה</big></strong>
<b>שאלה:</b><br>שליח שנהג להקפיד לא לשתות שום דבר לפני התפילה והחל ללמוד לפני התפילה באופן קבוע. שתיית משהו לפני התפילה היתה עוזרת לו להתרכז יותר בלימוד, וה"ה בשבת שהתפילה מתחילה רק ב- 9 בבוקר, ועד שמקדשים, הזמן הוא ארוך-האם אפשר להקל לצורך זה, ואם כן, האם צריך התרת נדרים?
<b>תשובה:</b><br/>אסור לאכול ולשתות לפני שמתפללים תפילת שמונה עשרה של שחרית<sup style="color: gray;">1</sup>, אבל מותר לשתות מים קודם התפילה<sup style="color: gray;">2</sup>, וגם נהגו להקל לשתות קפה או תה עם סוכר לפני התפילה<sup style="color: gray;">3</sup> ואפילו בשבת<sup style="color: gray;">4</sup> (ובמיוחד מותר, אם השתיה מישבת את הדעת ועוזרת לכוון כראוי)<sup style="color: gray;">5</sup>. מכל מקום ראוי להקדים לשתיה את אמירת כל "ברכות השחר", "ברכות התורה" ופרשת "שמע ישראל" ו"ואהבת"<sup style="color: gray;">6</sup> <sup style="color: gray;">7</sup>.
באשר להתרת נדרים: אם הצורך כיום לשתות דבר מה לפני התפילה הינו רק לתקופת השליחות המוגבלת ונסיבותיה המיוחדות<sup style="color: gray;">8</sup> ואחרי כן ישוב למנהגו הקודם שנהג בארץ ישראל, אין צורך בהתרת נדרים.
<h2> ט</h2>
<b>קאלי, קולומביה Cali, Colombia</b>
ניסן תשנ"א
<strong><big>ט. אמירת קדיש (שאחרי הקרבנות) באמצע פסוקי דזמרה</big></strong>
<b>שאלה:</b><br>קורה שבמנין של שבת בבוקר הציבור מאחר. החלטנו-כדי שלא להטריח על המדייקים לבוא, וגם בגלל החשש, שמא גם הם לא ירצו לבוא בעתיד, להתחיל להתפלל ברכות השחר, קרבנות וכו'. אך, לפעמים מאחרים כל כך שהעשירי בא אחר שמגיעים לברוך שאמר.
שאלתי, האם ניתן לאמור קדיש שהוחסר אחרי הקרבנות, אז, כשנשלם המנין?
<b>תשובה:</b><br/>סיים הציבור אמירת הקרבנות ועדיין אין מנין לאמירת קדיש דרבנן, יכולים להמשיך עד "ברוך שאמר", ואז שוב יבדקו. היה ויש מנין, יאמרו "ר' חנניא בן עקשיא…" וקדיש דרבנן<sup style="color: gray;">1</sup>, ולאחר מכן ימשיכו ב"ברוך שאמר". ואם עדיין אין מנין, ימתינו למנין או ימשיכו בתפילה ויפסידו הקדיש<sup style="color: gray;">2</sup>.
<h2> י</h2>
<b>קיטו, אקוודור Quito, Ecuador</b>
שבט תשנ"ב
<strong><big>י. גדר ברכת נטילת ידיים ודין הקם באמצע הלילה לעשות צרכיו</big></strong>
<b>שאלה:</b><br>1. הקם באמצע הלילה לעשיית צרכיו, האם צריך להקפיד על נטילת ידיו אחרי כן, כדין הקם בבוקר? והאם בכלי?
2. הקם בבוקר ונטל ידיו כדין, ואחר כך עשה צרכיו, אך טרם התלבש, האם צריך ליטול ידיו אחר שעשה צרכיו, או שיכול לדחות הנטילה לאחר שיתלבש?
3. בבית יוסף בטור אורח חיים סימן ו מובאת מחלוקת בין מהר"ם לבין האגור, מתי זמן ברכת "על נטילת ידיים". האם מחלוקת זו קשורה למחלוקת בדבר מהותה של נטילת הידיים הקיימת בין הרשב"א לבין הרא"ש?
<b>תשובה:</b><br>א. הקם בלילה לעשות צרכיו ומתכוון לחזור ולישון, קשה לדייק מלשון ה"משנה ברורה" סי' ד ס"ק ג שכתב "וירא שמים יחמיר על עצמו ויטול ידיו… ויברך אשר יצר" אם אמנם צריך ליטול ידיו ג' פעמים כדין "הקם מהמיטה", או די לו בנטילה אחת, כמו שכתב לדינא בדין היוצא מביהכ"ס.
ומכל מקום ראוי לו לירא שמים ליטול ג' פעמים<sup style="color: gray;">1</sup>, בלא לברך "על נטילת ידיים"<sup style="color: gray;">2</sup>, ויברך "אשר יצר". ואם אין לו די מים וכדו' די בנטילה אחת.
ב. לדעת "חיי אדם"<sup style="color: gray;">4</sup> ש"ממתין מלברך על נטילת ידיים עד לאחר שמנקה עצמו ורוצה להתפלל" דעתו היא שאינו מברך ברכת "על נטילת ידיים" עד לנטילה אחרונה שנטל לאחר שניקה עצמו ורוצה להתפלל. נמצא שדחית הברכה אינה מבטלת את הצורך ליטול ג' פעמים עם הקימה כדי להסיר הרוח הרעה שעל ידיו, והוא הדין שאינה מבטלת את הצורך ליטול ידיו אחר עשיית צרכיו<sup style="color: gray;">5</sup>, ואף על נטילה זו פסק ב"משנה ברורה" סי' ד ס"ק לח ש"ימהר ליטול תיכף".
ג. בדבר התלות שתלית מחלוקת מהר"ם ו"אגור" במחלוקת רשב"א ורא"ש, יש לדעת שברכת "על נטילת ידיים" ודאי איננה ברכת "הודאה", אלא ברכת המצוות. רק שב"בית יוסף" טור אורח חיים בסי' ו ד"ה ואם הולך מיד נתקשה, כיצד זה מפסיקים כל כך בין עשיית המצווה (קרי: נטילת הידיים)לברכה, לדעת מהר"ם שמברך בבואו לבית הכנסת.
וע"ז כתב ליישב שניתן לבארו בכך, שסבור כרשב"א, שתיקנו הברכה על שנעשה כבריה חדשה, ויש בזה משום שבח הקב"ה, ועל כן ראוי במקרה זה לאפשר הפסק זמן בין המצוה לברכתה ולתקן הברכה על סדר ברכות השבח של השחר.
נמצא שבין לדעת רא"ש ובין לדעת רשב"א פשוט הוא שיברך מיד אחר הנטילה, ככל ברכת המצוות הסמוכה (ככל האפשר) לעשייתה (וכן "דעת האגור").
שיטת מהר"ם שמברך בבואו לבית הכנסת מתבארת על פי רשב"א לתירוצו של "בית יוסף", (וגם אפשר לתרץ באופנים אחרים)<sup style="color: gray;">6</sup>.
<h2> יא</h2>
<b>קיטו, אקוודור Quito, Ecuador</b>
אדר ב' תשנ"ב
<strong><big>יא. חינוך לברכות הנהנין על מאכלים לא כשרים</big></strong>
<b>שאלה: </b>
האם אפשר לחנך ילדים או מבוגרים לברך ברכות הנהנין על מאכלים שהם לא כשרים, או שמסופקים בכשרותם (אין זה מברך אלא מנאץ), וצריך לקחת בחשבון שזאת האפשרות היחידה לחנך אותם לכך?
<b>תשובה:</b><br/>1. מצוות חינוך יש לעשות בהכשר גמור כמו אצל גדול, כדי שהילד לא ימשיך בקלקולים גם בגדלותו<sup style="color: gray;">1</sup>.
2. הסכמת הפוסקים שאין לברך על מאכלות אסורים ואין זה מברך אלא מנאץ<sup style="color: gray;">2</sup>, ולכן אין לחנך גדולים או קטנים לברך על מאכלות אסורים, שהרי הברכה אינה ברכה אלא נאצה<sup style="color: gray;">3</sup>.
3. יש להנהיג שבית הספר יחלק דברי מאכל כשרים, ועליהם יתחנכו לברך, אף אם יגרם על ידי כך שיברכו בביתם על מאכלות שאינם כשרים<sup style="color: gray;">4</sup>.
<h2> יב</h2>
<b>בואנוס איירס, ארגנטינה Buenos Aires, Argentina</b>
אייר תשנ"א
<strong><big>יב. עריכת טקס בת מצוה בבית הכנסת</big></strong>
<b>שאלה:</b><br>באילו תנאים הלכיים ניתן לקיים טקס חגיגי אורתודוקסי לציון בת מצוה של כיתת תלמידות בית ספר בין כותלי בית הכנסת?
<b>תשובה:</b><br/>אין זה מן הראוי להשתמש בבית הכנסת לדברים של רשות<sup style="color: gray;">1</sup> אפילו בית הכנסת נבנה על תנאי<sup style="color: gray;">2</sup>. לכן מותר לקיים טקס חגיגי לכבוד בת מצוה בבית הכנסת רק אם עיקרו ומהותו הוא התאספות לשם הגברת יראת שמים וקבלת עול מצוות של הבנות והמשפחות, וזאת על ידי השמעת דברי תורה (וכך צריך להיות בכל מקרה)<sup style="color: gray;">3</sup>. את הסעודה ראוי על כל פנים לערוך מחוץ לבית הכנסת.
אם צפויה אווירה של עליזות, וקל וחומר אווירה של התפרקות וקלות ראש, כגון כאשר מזמינים לטקס ליצן או בדרן וכל כיוצ"ב (אפילו לא נעשים שם איסורים) אסור לקיים את הטקס בבית הכנסת אפילו ילווה בדברי תורה<sup style="color: gray;">5</sup>. ויש להקפיד שלא לערוך טקסים שמקורם במנהגי עכו"מ או במנהגי הקהילות שאינן אורתודוקסיות.
הערה: עיין "במראה הבזק" (ח"א תשובה יז; ז3 במהדורה הראשונה) ובכרך זה בשאלה הבאה.
<h2> יג</h2>
<b>סן פאולו, ברזיל San Paulo, Brazil</b>
תשרי תשנ"ב
<strong><big>יג. טקס בת מצוה בבית הכנסת ושירת הבנות במקהלה בציבור</big></strong>
<b>שאלה:</b><br>אמהותיהן של בנות המצוה רוצות שהטקס יתקיים בתוך בית הכנסת. לא יהיו ריקודים, אבל הבנות כולן ביחד (המדובר בבנות שתים עשרה שנה או קצת פחות) תקראנה או תשרנה כמה תפילות בפני ההורים ויתר המוזמנים. הן תעמודנה על הדוכן ליד ארון הקודש, מול הקהל.
כיצד יש לנהוג?
<b>תשובה:</b><br/>אפשר לקיים טקס בת מצוה בבית הכנסת בתנאים מסוימים. יש להעדיף שהבנות תקראנה את התפילות מאשר תשרנה אותן<sup style="color: gray;">1</sup>. אמנם, אם תהיה התמרמרות מצד הבנות או המשפחות, אם לא יותר להן לשיר, בעל "שרידי אש" מתיר. יש להקפיד שהבנות תשרנה כל הזמן ביחד<sup style="color: gray;">3</sup>, ושלא יבלוט קולה של נערה זו או אחרת<sup style="color: gray;">4</sup>.
עיין עוד "במראה הבזק" (ח"א תשובה יז; ז3 במהדורה הראשונה) ובכרך זה בשאלה הקודמת.
<h2> יד</h2>
<b>וינה, אוסטריה Vienna, Austria</b>
אלול תשנ"א
<strong><big>יד. שינוי שם לועזי לשם עברי בזמן בר המצוה</big></strong>
<b>שאלה:</b><br>כיצד לנהוג בילד שקיבל שם לועזי ובזמן בר המצוה רוצים לתת לו שם עברי?
<b>תשובה:</b><br/>יכול אדם לשנות את השם הלועזי שניתן לו בקטנותו לשם יהודי<sup style="color: gray;">1</sup>, ואף רצוי לעשות כן<sup style="color: gray;">2</sup>, אך כל זה בתנאי שאמנם ישתמש בשמו החדש, כאשר הוא עולה לתורה וכאשר הוא חותם על מסמכים<sup style="color: gray;">3</sup>.
<h2> טו</h2>
<b>קינשסה, זאיר Kinshasa, Zaire</b>
ניסן תשנ"א
<strong><big>טו. סדר ציבורי בבית הכנסת</big></strong>
<b>שאלה:</b><br>האם מותר להשתמש באולם בית כנסת לעריכת סדר ציבורי? ואם כן, האם צריך אז להוציא את ספרי התורה או אין צורך בזה? (יצוין שעריכת סדר ציבורי בהשתתפות הרב בבית הכנסת היא האפשרות המעשית היחידה לעריכת סדר ציבורי כשר).
<b>תשובה:</b><br/>א. נהגו בכל בתי הכנסת לערוך סעודות מצוה, ולכן אין מניעה לערוך גם את סדר ליל הפסח בבית הכנסת.
ב. אין צריך להוציא את ספרי התורה מבית הכנסת<sup style="color: gray;">2</sup>. אדרבא נראה שמכבוד ספר תורה הוא שלא לטלטלו ללא הכרח<sup style="color: gray;">3</sup>.
ג. ברור שהמשתתפים מגיעים עם נשותיהם, ואין פיקוח על הלבוש. כדי למנוע זלזול בקדושת המקום על ידי לבוש שאינו הולם כבוד בית הכנסת, מוצע להפריד את ארון הקודש מאולם בית הכנסת על ידי וילון.
<h2> טז</h2>
<b>פנמה Panama</b>
שבט תשנ"ב
<strong><big>טז. גובה המחיצה בבית הכנסת</big></strong>
<b>שאלה:</b><br>הנני פונה לכת"ר בדבר מחיצה בבית הכנסת בין גברים לנשים. עזרת הנשים בנויה בצורת מדרגות. המחיצה בנויה משני חלקים, כאשר החלק העליון הינו תוספת הגבהה על גבי החלק העיקרי התחתון.
הנשים בקהילתי טוענות, שמחיצה זו גורמת להן להרגשה של חוסר קשר עם התפילה.
האם אפשר, כאשר הנשים לבושות בצניעות כדת משה וישראל, להסיר את תוספת ההגבהה?
<b>תשובה:</b><br>בדבר שאלתך על שינויים במחיצת בית הכנסת, ראה תשובה ומראי מקומות שנתפרסמו כבר בשו"ת "במראה הבזק" ח"א (תשובה טז; כח4 במהדורה הראשונה, בדגש מיוחד על פסקה ד שם).
יש אפשרויות מספר לשנות את המחיצה ולשפרה.
א. להשתמש בוילון שמצדו האחד הוא אטום ומצדו השני-שקוף, כמו זה שבשימוש במכוניות.
ב. אחר הסרת הקרשים, כפי שמפורט בשאלתך, יש לשים וילון, ולא מבד דק ואוורירי, בתנאי שהנשים תבואנה בלבוש צנוע.
ג. ביחס ללבוש הנשים-מן הראוי להקפיד בכל מקרה.
ראה בתשובה שם פסקה ב (ובפרט שהמחיצה איננה גבוהה).
ד. עיין עוד "במראה הבזק" (ח"א, תשובה טו; ט1 במהדורה הראשונה).
<h2> יז</h2>
<b>סן-חוזה, קוסטה-ריקה San Jose, Costa Rica</b>
אדר ב' תשנ"ב
<strong><big>יז. הקדמת ציון שם התורם לשם ה' בעמוד התפילה</big></strong>
<b>שאלה:</b><br>תרמו עמוד תפילה לבית הכנסת, האם מותר לכתוב את שם התורם למעלה משם ה'?
<b>תשובה:</b><br/>אין להקדים שמות אחרים לפני שם ה'<sup style="color: gray;">1</sup>, אלא אם כן יש צורך מיוחד לסדר זה<sup style="color: gray;">2</sup>, ולכן אין לכתוב שם התורם מעל שם ה', במיוחד שעמוד התפילה נמצא במקום בולט וגלוי לכל הציבור<sup style="color: gray;">3</sup> אבל מותר לכתוב שם התורם מעל שם ה', אם זו האפשרות היחידה שיהיה שם ה' נגד פני המתפלל, כגון שאין מקום לכתוב את שם התורם למטה אלא על ידי העלאת שם ה' מעל פני המתפלל<sup style="color: gray;">4</sup>.
<h2> יח</h2>
<b>קראקס, ונצואלה Caracas, Venezuela</b>
אלול תשנ"א
<strong><big>יח. אופן מכירת בית כנסת ישן על מנת לבנות בית כנסת חדש באתר אחר</big></strong>
<b>שאלה:</b><br>רוב תושבי המקום עברו ועוברים לשכונות אחרות ומעונינים לבנות שם באחת השכונות החדשות בית כנסת חדש. המקורות לתשלום יכולים להיות ממכירת המגרש שעליו ממוקם בית הכנסת הישן, כנראה שהשימוש החדש יהיה לבנין משרדים או מגורים. אין אפשרות לבנות בינתיים מקום אחר לתפילה, אבל באותה סביבה, הישנה, ישנם מספר בתי כנסת, בית כנסת מרכזי, ביכנ"ס אשכנזי, ביכנ"ס חב"ד ועוד מספר בתי כנסת ספרדיים, ואין בעיה להצטרף לתפילה בבתי כנסת אלו.
בית הכנסת מנוהל על ידי ועד ובראשו נשיא. האנשים משלמים מס. יש חוזה שבעניני הלכה קובע הרב. האם ובאיזה אופן ניתן לבצע זאת?
<b>תשובה:</b><br>מותר למכור את בית הכנסת בשכונה המתפנה מתושביה היהודיים כדי לממן בדמי המקח את הקמתו של בית כנסת חדש במקום מושבם החדש של המתפללים. ואולם יש להקפיד על מילוי התנאים הבאים:
א. יסגרו את בית הכנסת לתקופת מה ורק אחרי זה ימכרוהו.
ב. המכירה תיעשה על ידי ז' טובי העיר<sup style="color: gray;">2</sup> <sup style="color: gray;">3</sup> במעמד אנשי העיר<sup style="color: gray;">4</sup> <sup style="color: gray;">5</sup>.
ג. יותנה עם הקונים שלא ישתמשו במבנה בית הכנסת עצמו לדברים בזויים<sup style="color: gray;">6</sup> (כגון שלא יוסב חלק משטח האולם לשמש בית כסא).
ד. יפורש בשעת המכירה<sup style="color: gray;">7</sup> שאם יבחרו הקונים לסתור את בית הכנסת ולהשתמש במגרש להקמת מבנה חדש, יוכלו לעשות כרצונם <sup style="color: gray;">9</sup> (כלומר אף הדברים הבזויים).
<h2> יט</h2>
<b>צרפת France</b>
אייר תשנ"ב
<strong><big>יט. מכירת בית כנסת לצורך הפיכתו למרכז סוציאלי</big></strong>
<b>שאלה:</b><br>עמותת מתפללים קנתה מבנה והפכה אותו לבית כנסת, אולם מספר המתפללים שבו הולך ומצטמצם ולעומת זאת החובות תופחים. ניסו למוכרו ליהודים ואין חפצים לקנותו. עמותה של גויים רוצה לקנותו ולייעדו למרכז סוציאלי.
בעת רכישתו הותנה שאם המקום לא יצליח, יוכלו למוכרו לכל מטרה.
האם אפשר למוכרו לעמותה של הגויים, וכיצד?
<b>תשובה:</b><br/>בנסיבות שתוארו בשאלה-מותר למכור את בית הכנסת למטרת הפיכתו למרכז סוציאלי<sup style="color: gray;">2</sup>, אף אם הוא של גויים. וצריך להקפיד שהמכירה תיעשה על ידי "ז' טובי העיר במעמד אנשי העיר"<sup style="color: gray;">3</sup> <sup style="color: gray;">4</sup>.
<h2> כ</h2>
<b>וינה, אוסטריה Vienna, Austria</b>
אלול תשנ"א
<strong><big>כ. בנית אתר הנצחה על שטח המשמש כיום כחניון, והיה בו בית כנסת שחרב בליל הבדולח</big></strong>
<b>שאלה:</b><br>קרקע של בית כנסת שחרב בליל הבדולח, ובני הקהילה השכירו אותו למטרת חניון על פי היתרו של הרה"ג הרב עובדיה יוסף. האם יכולים לשנות ייעודה של הקרקע ולבנות עליה אתר הנצחה לקהילות שחרבו ונשמדו?
<b>תשובה:</b><br/>רשאים נציגי הקהילה לאפשר בנייתו של מרכז ההנצחה על שטח מגרש החנייה שבעבר עמד עליו בית הכנסת, וראוי לעשות כן ללא דיחוי ובלי מגבלות כלשהם<sup style="color: gray;">1</sup>. ומכל מקום, אם אופן ההתקשרות עם הגורם המממן כרוך, בלאו הכי, בויתור הקהילה על בעלותם על הקרקע, לרווחא דמילתא<sup style="color: gray;">2</sup> יקפידו נציגי הקהילה (בגדר ז' טובי העיר) לתת פרסום להעברת בעלות זו<sup style="color: gray;">3</sup>, כמקובל בעסקאות שיש בהן ענין לציבור.
ומרן הגר"ש ישראלי העלה טעם עיקרי להתיר בנית מרכז ההנצחה, ואף כתב שראוי לעשות כן, מטעם דהוי כאילו הותנה (שכן אומד הדעת) להשתמש בו לכשייחרב. ועיין משאו ומתנו בזה בהרחבה בסוף תשובה זו.
<h2> כא</h2>
<b>לימה, פרו Lima, Peru</b>
אייר תשנ"א
<strong><big>כא. צילום תפילה בבית הכנסת או שחזור תפילה</big></strong>
<b>שאלה:</b><br>נתבקשתי להכין לטלויזיה המקומית שחזור של תפילה בבית הכנסת. האם יש בזה בעיה הלכתית?
<b>תשובה:</b><br>א. אין מניעה לצלם בשעת תפילת יום חול, רק יש להבטיח שהצילומים יתנהלו באופן שלא יפריע ויבלבל את המתפללים.
ב. נוכרי המצלם בשבת, אם בא מעצמו, אין צריך לסלקו, אך אין ליזום צילומים בבית הכנסת בשבת.
ג. צילום של שחזור תפילה אינו רצוי<sup style="color: gray;">1</sup>, שהרי זה דומה למה שכתוב בסנהדרין קא ע"א הקורא פסוק משיר השירים ועושה אותו כמין זמר והקורא פסוק בבתי משתאות-התורה חוגרת שק וכו'; ודוד המלך נענש על שקרא לדברי תורה-זמירות (סוטה לה ע"א).
<h2> כב</h2>
<b>רומא, איטליה Rome, Italy</b>
כסלו תשנ"ב
<strong><big>כב. שותפות עם גוי לצורך קניה בשבת</big></strong>
<b>שאלה:</b><br>בא לפני יהודי שהיום כבר שומר שבת, ושאל את השאלה הבאה:
יש כאן מכרז חשוב מאוד שמתרחש רק פעם אחת בשנה ויהיה בשבת, האם הוא רשאי למנות אינו יהודי שכבר עובד בשבילו בדברים אחרים, לאו דוקא בקניית בגדים, כדי שזה יקנה כמו לעצמו, ואחר כך ימכור ליהודי, וכמובן שהגוי יקבל רווח מזה. יש להעיר שהיהודי שולח את הגוי לקניית הבגדים, ומתנה אתו על הענין במשך השבוע, והדבר משתלם לגוי, היות שיקבל כך וכך.
המכרז יהיה, אי"ה, בשבת קודש הקרובה.
<b>תשובה:</b><br/>בשאלתך ציינת שהמכרז מתבצע בשבת, ועל כן אמירת היהודי לגוי לקנות במכרז הרי היא כאמירה לקנות בשבת<sup style="color: gray;">1</sup>. עם כל זה ישנם אופני היתר כדלקמן:
מרן פסק בשו"ע "אסור ליתן לאינו יהודי מעות בערב שבת לקנות לו בשבת, אבל יכול לומר לו, קנה לעצמך, ואם אצטרך, אקנה ממך לאחר השבת"<sup style="color: gray;">2</sup>, ואף שבשו"ע כתב בצד ההיתר, "ואם אצטרך, אקנה ממך", דהינו לשון ספק ולא ודאי אקנה ממך, כבר כתבו אחרונים "דאפילו אם מבטיחו שיקנה ממנו אחר כך, גם כן מותר, כיון דעכשיו קונה לעצמו"<sup style="color: gray;">3</sup>.
מה"פרי מגדים" נראה שלכתחילה רצוי להחמיר שהגוי לא יבצע את הקניה במעות של היהודי, ואף שאומר לו, קנה לעצמך, שהרי זה קונה בשביל היהודי ודאי<sup style="color: gray;">4</sup>, ובפרט אם שווי הסחורה הוא רב. במקרה זה העצה היא שהיהודי יתן לגוי את כספו בתורת הלואה ויכתבו שטר חוב על זה<sup style="color: gray;">5</sup>.
בשאלתך ציינת שהיהודי מבטיח מראש, שהגוי יקבל ממנו רווח בעבור עסקה זאת, ועם כל זה יש להתיר כשאומר, קנה לעצמך<sup style="color: gray;">6</sup>. ועל כן, בנדון שאלתך, אם הגוי יקנה בכספי עצמו (וכך אמנם משמע בלשון השאלה) והיהודי יאמר לו, קנה לעצמך ואני אקנה ממך לאחר השבת, מותר.
עם זאת נציין שהקניה צריכה להיות פורמאלית בעבור הגוי, ולא בדרך הערמה גמורה, ועל כן צריכות הקבלות עבור הקניה להיות רשומות על שם הגוי ולא על שם היהודי.
<h2> כג</h2>
<b>קראקאס, ונצואלה Caracas, Venezuela</b>
תמוז תשנ"א
<strong><big>כג. שימוש במעלית רגילה בשבת לדבר מצוה כשהיא מופעלת על ידי גוי</big></strong>
<b>שאלה:</b><br>במדינת ונצואלה קיים מצב של עוני הגורם להתפתחות של אלימות וגנבות ברחובות העיר. הנוהג הוא שאנשים אינם מסתובבים ברגל ממקום למקום, אלא ברכב, שמא יבוא גנב ובדרך אלימות יפגע באדם (מדובר בפגיעות פיזיות, מכות, אקדח, סכין).
היהודים גרים בשכונה אחת בה נמצאים בתי הכנסיות ובנין הקהילה. גם בשכונה זו מרובים מקרי הפשיעה. בשכונה זו קיים פארק אשר בתוכו נמצאים חמישה בנינים המגודרים היטב ושומרים יושבים בפתחם לשמור עליהם ביום ובלילה. בניינים אלו נחשבים לבטוחים יותר ושמורים מפני פריצות ומעשי אלימות. רוב התושבים בבניינים אלו הם יהודים.
מכיון שיש חשיבות רבה לגור בבניינים המוזכרים, השמורים ומוקפים בגדר, יש קושי רב להשיג בהם דירות.
משפחה מצאה דירה בקומה 15. מבחינה מעשית יש קושי גדול לעלות ולרדת מספר פעמים בשבת ויו"ט עם הילדים לבית הכנסת וכן יש קושי לארח אורחים אשר ימנעו מלבוא לקומה זו.
יש לציין עוד שלמגורים בבניינים אלו יש חשיבות גם מבחינת האפקט הפסיכולוגי למשפחה, כך הם מרגישים יותר מוגנים ובטוחים.
האם יש דרך להתיר עליה וירידה במעלית (במיוחד עליה) על ידי אמירה לגוי (בהתחשב במצב הבטחוני)? ואם לאו, האם אפשר להיכנס למעלית לאחר כניסתה של העוזרת הגויה ללא אמירה של ישראל?
<b>תשובה:</b><br>בתחילת דברינו נציין ששימוש במעלית כולל שני חלקים:
(א) הפעלתה; (ב) השימוש בה לאחר הפעלתה, וכדלהלן.
בהפעלת מעלית בשבת נעשות בדרך כלל שתי פעולות אסורות. הראשונה-הדלקת הנורות שבמנגנון ההפעלה (ואם יש בהן חוט להט יש בהדלקתן מלאכה דאוריתא- מבעיר בשבת<sup style="color: gray;">1</sup>). והשניה-הולדת זרם ויצירת ניצוצות אשר לרוב הפוסקים אין בהן אלא איסור דרבנן<sup style="color: gray;">2</sup>. ההבחנה הנ"ל חשובה בקשר לשאלתך, שכן אמירה לגוי באיסור דרבנן במקום מצוה מותר<sup style="color: gray;">3</sup>, וזהו הנקרא "שבות דשבות במקום מצוה" שהותרה<sup style="color: gray;">4</sup>. אמנם יש מן הפוסקים שכתב, שאמירה לגוי במקום מצוה מותרת אפילו באיסור דאוריתא כשיש בה צורך גדול, אך דבריו לא נתקבלו להלכה<sup style="color: gray;">5</sup>, ואמירה לגוי במקום מצוה מותרת אך ורק באיסור דרבנן. על כן יש לבדוק, אם בהפעלת המעלית ובהמשך הפעלתה לא נעשית שום מלאכה דאוריתא, כי אז תהא מותרת האמירה לגוי, אך כאמור-לצורך הליכה לבית הכנסת או דבר מצוה אחר בלבד.
ונציין שיש נוריות הפועלות על ידי הזרמת מתח חשמלי לתוך חומר מסוים שעל ידי כך הוא מאיר (LEDS) ובהדלקתן של אלה יש רק איסור דרבנן<sup style="color: gray;">6</sup>, שמותרת בו אמירה לגוי במקום מצוה. זהו מצד הפעלת המערכת.
וישנן בעיות נוספות בהמשך הפעלתה, כלומר בעצם השימוש במעלית וכדלהלן.
העליה והירידה במעלית, אפילו במעלית שבת אוטומטית, עוררו בעיות הלכיות רבות. כאן נציין את תמצית ההלכה, וראה הערה.
לדעת רוב הפוסקים העלייה מותרת שהרי אין משקלו של האדם משתתף בהעלאת המעלית<sup style="color: gray;">8</sup>. ואולם לגבי הירידה דעת רבים מן הפוסקים היא להחמיר, אם לא הותקנו במעלית התקנים מיוחדים המתגברים על הבעיות ההלכתיות הכרוכות בשימוש בה, דבר שודאי לא נעשה בנדון דידן, שכן לדיירים לא היה וגם עתה אין ענין לעשות זאת, ומה עוד שזה עולה כסף רב.
בעיות נוספות שישנן בשימוש במעלית כמתואר בשאלתך, אף כשהפעולה תיעשה על ידי גוי, שקשה לתאר כיצד תוכל להתגבר עליהן, כדלהלן:
א. מתקני שקילה לעומס מלא ועומס יתר שישנם במרבית המעליות, המופעלים על ידי כניסת האדם במעלית ועמידתו בה.
ב. מעגלים חשמליים לדלתות ולאבטחה מופעלים על ידי האדם עם כניסתו.
ג. מצוי שהדלת מתחילה להיסגר וכניסת האדם מחזירה את הפעולה אחורנית בהפעילה עין פוטואלקטרית (קשה להימנע מזה כשמשתמשים במעלית באורח קבוע).
נציין שבמעלית השבת המצויה מתגברים על בעיה זו על ידי ביטולם של כמה מנגנונים למשך השבת, דבר שלא שייך בנדון שאלתך.
בשל מכלול הבעיות שהוזכרו, נראה כי יש לאסור את השימוש במעלית הנ"ל שלא הותקן בה שום התקן הלכי, אף על ידי אמירה לגוי, גם אם הוא לצורך הליכה לבית הכנסת, ובפרט כשאפשר לילך לבית הכנסת שלא על ידי הנ"ל, אף אם זה גורם טרחה רבה.
כל דברינו לעיל אמורים במקום שהגוי מפעיל את המעלית באמירת הישראל, והישראל נכנס ראשון, כי אז מתעוררות הבעיות שהוזכרו לעיל.
שונה הדבר כאשר הגוי נכנס ללא אמירה, והישראל ייכנס במעלית אחריו, כי אז יש מקום להקל בהליכה לבית הכנסת ולדבר מצוה אחר. שכן, במקרה זה הגוי הנכנס תחילה מפעיל את המנגנונים השונים שהזכרנו (התקן שקילה, עין פוטואלקטרית), והישראל הנכנס אחריו אינו מפעילם מחדש אלא ממשיך את הפעלתם, ואף אם הוא מגביר או מחליש את הזרם שבמנגנון על ידי כניסתו, ניתן להקל בזה.
נדגיש שצריך משנה זהירות להיכנס במעלית מיד אחרי הגוי או, בדרך חלופית, כאשר הגוי מכסה את העין הפוטואלקטרית על דעת עצמו וכדו', בדרך שתמצא.
<h2> כד</h2>
<b>מקסיקו סיטי, מקסיקו Mexico City, Mexico</b>
שבט תשנ"א
<strong><big>כד. שימוש בגלאי מתכת בשבת</big></strong>
<b>שאלה:</b><br>האם מותר לעבור דרך מכשיר הבודק, אם אדם נושא עליו כלי מתכת (בדיקה ביטחונית), בשבת, בתנאי שיודיעו מראש לנבדקים להסיר מעצמם את כל כלי המתכות שעליהם?
כידוע, המכשיר מתרה רק כאשר הוא מגלה מתכת. (ברור שהפעלת המכשיר תעשה מערב שבת או באמצעות שעון שבת.)
<b>תשובה:</b><br/>מצוה להפעיל את המערכת לגילוי מתכות בשבת, כאשר יש צורך בטחוני הכולל סכנת נפשות<sup style="color: gray;">1</sup>, וזה נקבע על ידי מומחים, אף שאינם יהודים<sup style="color: gray;">2</sup>.
מכיון שתוכנן, שעצם המעבר יגרום להפעלת מערכת ההתרעה, הרי הפעלת המערכת קרובה להיחשב למעשה בידיים<sup style="color: gray;">3</sup>, ולכן יש לבדוק, אם ההתרעה נעשית על ידי השמעת רעש<sup style="color: gray;">4</sup> או אפילו השמעת צלצול<sup style="color: gray;">5</sup>, וכיון שאין אלו אלא איסורי דרבנן, יש להתיר השימוש. ואולם אם ישנה שם גם נורת להט שנדלקת להתרעה שלדעת רבים יש בזה איסור תורה<sup style="color: gray;">6</sup>, יש לנטרל את הנורה לפני שבת ולהרכיב במקומה נורה שאין בה חוט להט, או להסתפק בהשמעת הקול. "ואם הדבר בהול אין מדקדקין בכך שלא יבוא לידי דיחוי ועיכוב"<sup style="color: gray;">7</sup>.
רצוי שתהיה אזהרה ברורה הכוללת גם אזהרה מפני חשש חילול שבת שיגרם על ידי העברת מתכות, ומכיון שהנכנסים מודעים לזה, אין עוד חובה על המפעילים לאפרושי מאיסורא את מי שאינו שם ליבו לכך. ומכל מקום צריך הרב להזהיר, שימנעו מלכתחילה לבוא עם מתכות שכן עלולים לשכוח להסירן בעת המעבר<sup style="color: gray;">8</sup>. נכון לבדוק את האפשרות לסדר שהמכשיר יופעל רק על ידי העברת מתכת בסבירות של סיכון בטחוני.
<h2> כה</h2>
<b>רומא, איטליה Rome, Italy</b>
אדר א תשנ"ב
<strong><big>כה. פתיחת ברז העלולה להביא להפעלת משאבת לחץ חשמלית בשבת</big></strong>
<b>שאלה:</b><br>בשיעור תורה בהלכות שבת התעוררה שאלה שכמה וכמה נתקלים בה, והיא: כאן בבתים יש לחץ מים נמוך, ומי שגר בקומה עליונה, נזקק למשאבה חשמלית שדרכה מגיעים המים לברז וכו'.
כשפותחים את הברז, המשאבה מתחילה לעבוד. כיצד עלינו לנהוג בשבתות ובימים טובים?
<b>תשובה:</b><br>א. בעיה זו שעוררת, קיימת לכאורה בכל מערכת מים מודרנית המושפעת מן הצריכה, ומשום כך מופעלת בנקודה מסוימת (לפי מפלס גובה במגדל מים, בבריכה או לחץ) משאבת מילוי, אלא שבמערכת מים גדולה מקובל, לא לחשוש להפעלת המשאבה, וזאת משום שלפתיחת הברז הבודד השפעה מזערית בלבד והתוצאה המורגשת רק בעקבות הצטברות אלפי פתיחות ברזים.
כמו כן, הסיכוי לפגוע בנקודה הקריטית הוא אפסי, ואם חישן נמצא בדיוק בקצה הגבול ואני פותח מים בבית-הרגישות איננה כה מידית<sup style="color: gray;">1</sup>.
ב. למתקן הגברת הלחץ הביתי כפי שתואר בשאלתך, יש-לפי הידוע לנו (בהתייעצות עם מכון צומ"ת)-מיכל קטן ביותר (פחות מ- 10 ליטר). הסיכוי להפעלה מידית וישירה הוא איפוא גבוה ביותר<sup style="color: gray;">2</sup>,ולפיכך אסור השימוש במים בשבת. הספק היחידי שניתן לסמוך עליו, הוא שמא מישהו אחר בבנין קדם ופתח ברז, כך שהמשאבה נמצאת במצב פעולה, וכשאתה פותח את הברז בסמוך לו אחריו, אתה רק מאריך את זמן הפעולה, אך אינך מפעיל את המערכת מחדש, והרי זה מותר<sup style="color: gray;">3</sup>. מכל מקום, מכיון שאין זה ספק של ממש אלא סבירות מועטת שבכל פעם שתפתח את הברז, יהיה זה בסמוך אחרי פתיחת הברז על ידי אחר, יש לומר שזהו "מתכוון", שהרי רצונו של כל דייר, שבשעה שהוא פותח את הברז, יזרמו אצלו מים, דבר הנעשה על ידי המשאבה, ועל כן נראה שאין להקל.
עוד צד להקל מחומרת האיסור הוא שגם אם אתה אמנם מפעיל את המשאבה על ידי פתיחת הברז, סביר להניח שאין זה נעשה מיד אלא לאחר זרימת מים בכמות מסוימת, ולכן אין זה מעשה בידיים אלא גרמא שאינו אסור אלא מדרבנן<sup style="color: gray;">4</sup>.
על סמך הצדדים להקל המוזכרים נראה איפוא שיש להקל ולפתוח את הברז בשינוי<sup style="color: gray;">5</sup>, וביחד עם זה לדאוג לפתרון של קבע כמוצע להלן בסעיף ג'.
ג. הפתרון שמכון צומ"ת מציע לבעיה זו, ואשר כבר בוצע במקומות מספר בארץ, הוא מנגנון "המשכת מצב" הפועל רק בשבת (על ידי הזזת מתג בערב שבת למצב "שבת") באופן הבא:
מדי 5 דקות (למשל) המשאבה מופעלת בכל מקרה למשך 2-3 שניות. גם אם צרכו מים והלחץ ירד, לא קורה דבר, ואולם בבוא מועד ההפעלה המחזורית הקבועה, המשאבה תמשיך לפעול עד למילוי המיכל.
ניתן לרכוש מכשיר זה במחיר $180 לערך ולחברו בשיטת "עשה זאת בעצמך", לפי תרשים חיבורים פשוט. כתובת המכון: "מכון צומת", אלון שבות, גוש עציון, טל': ++972-2-9931442 , פקס: ++972-2-9931889 zomet@netvision.net.il.
<h2> כו</h2>
<b>קראקאס, ונצואלה Caracas, Venezuela</b>
אלול תשנ"א
<strong><big>כו. הפעלת חניון פרטי של בית כנסת בשבת</big></strong>
<b>שאלה:</b><br>כיצד מפעילים חניון פרטי של בית כנסת, כשבאים יהודים ברכבם בשבתות וחגים, ובלי חניון אינם מגיעים. הפיקוח והשמירה הם על ידי גוי.
<b>תשובה:</b><br/>אסור לבנות חניון ששימושו יהיה אך ורק לצורך עשיית עבירות, כגון נסיעה ברכב בשבת, ר"ל<sup style="color: gray;">1</sup>. אם צריכים את החניון לתשמישי היתר (דהיינו במשך השבוע או לאלה שמשאירים שם את רכבם למשך כל השבת), מותר לבנותו מצד הדין, אף על פי שישתמשו בו גם לאיסור<sup style="color: gray;">2</sup>. אבל, אם לתשמישי היתר יספיק חניון קטן ורק בשביל תשמישי איסור צריכים לחניון יותר גדול, אסור לבנות מעבר לצורכי ההיתר.
באשר להפעלת חניון קיים, אם צריך לשומר בגלל הנכנסים והיוצאים בשבת או שבגללם צריך ליותר שומרים, לעבודה בשעות נוספות, אסור להעסיק אותו (אותם). וכן, אם שער החניון היה נעול בליל שבת, אסור לפותחו בשבת בבוקר בשביל הנכנסים בשבת.
כללו של דבר, כל פעולה או דיבור<sup style="color: gray;">3</sup> המיועדים לאפשר עשיית עבירה, אסורים הם ויתרה מזו, יש למחות באלה שמשתמשים בחניון בית הכנסת לחילול שבת בגלל חילול השם הגדול.
ולסוף יוער שכל מאמץ מטעם בית הכנסת או מצד מי שקשור אליו בכל צורה שהיא, למצוא הסדר עבור מתפללים שכל עיקר בואם לבית הכנסת כרוכה בחילול שבת, הוא עצמו חילול השם גדול. התפשרות עם פורקי עול מצוות בצורה כזאת עלולה להביא ח"ו להתדרדרות רמת בית הכנסת עד שיהיה קשה להבחין בינו לבין בית כנסת רפורמי, גם כאשר הכוונה היא למנוע מחלוקת או להביא אנשים נוספים לבית הכנסת.
<h2> כז</h2>
<b>ישראל Israel</b>
אייר תשנ"א
<strong><big>כז. העדפת הקניה בחנות שאינה פתוחה בשבת</big></strong>
<b>שאלה:</b><br>האם מותר לקנות בחנות של יהודים הפתוחה בשבת, כאשר יש חנויות יהודיות אחרות שהן סגורות בשבת? אבקש להתייחס לשאלה גם מן הצד של חילול השם, וגם אם יש מצוה להעדיף לפרנס מי שהוא "אחיך במצוות". ועוד, האם יש בענין זה הבדל בין ארץ ישראל לבין חו"ל?
<b>תשובה:</b><br>העומד בפני הברירה לקנות בחנות של יהודי הפתוחה בשבת או בחנות של יהודי הסגורה בשבת, יקנה מזו האחרונה. וכמה טעמים בדבר:
א. במקום שיש ברירה ביד הקונה לקנות בחנות הסגורה בשבת, יש בזה משום החזקת שמירת השבת, כשם שמאידך גיסא יש בקניה בחנות הפתוחה בשבת משום החזקת יד עוברי עבירה<sup style="color: gray;">1</sup>.
ב. הוראתו של המדרש ב"תורת כוהנים"<sup style="color: gray;">2</sup>: "… מנין שהוא קונה, לא תהא קונה אלא מיד עמיתך? ת"ל או קנה מיד עמיתך"; לפי ביאור ה"חתם סופר"<sup style="color: gray;">3</sup> יש לפרש "עמיתך" גם לענין דרשה זו-עם שאתך בתורה ובמצוות<sup style="color: gray;">4</sup>. אכן, יש לסייג, שאין למעט מטעם זה קניה אצל יהודי שאינו שומר שבת כשהוא מוגדר כ"תינוק שנשבה"<sup style="color: gray;">5</sup>.
לפי מה שמסיק הרמ"א, חיוב העדפת "עמיתך" הוא גם במקרה שיש הפרש מחירים<sup style="color: gray;">6</sup> בפרט כאשר ההנאה מרווחים של עסקי שבת מאפשרת לזה להוזיל את מחיריו ולהוות על ידי זה גורם מתחרה מסוכן.
<h2> כח</h2>
<b>יוהנסבורג, דרום אפריקה Johannesburg, South Africa</b>
סיון תשנ"ב
<strong><big>כח. עבודת רופא יהודי בשבת בבית חולים שרוב המטופלים בו הם גויים</big></strong>
<b>שאלה:</b><br>רופא יהודי העובד בשבת או ביו"ט בבית חולים שבו רוב החולים אינם יהודים, כיצד עליו להתנהג? האם יש היתרי מלאכה גם במקרים שאינם בגדר פיקוח נפש והחולי אין בו סכנה?
<b>תשובה:</b>
עיין בספר "אגרות משה" (אורח חיים ח"ד סי' עט), שם המחבר מפרט דרכים מספר כיצד להימנע מעבודה בשבת.
ולענין שאלתך, האם ישנם היתרי מלאכה כדי לרפא גוי בשבת, אם הגוי נתון בסכנה, התירו פוסקי דורנו לעשות אף מלאכה דאוריתא<sup style="color: gray;">1</sup>, ואולם ראוי להשתדל בכל דרך אפשרית-בתנאי שאינו מסכן בזה את החולה-שהמלאכה תיעשה רק באיסור דרבנן, כגון לאחר יד. וכן ראוי לעשות בחולה ישראל.
אם הגוי אינו נתון בסכנה, אין לעשות מלאכה דאוריתא<sup style="color: gray;">2</sup>, אך מלאכה שמותר לעשות לישראל מותר לעשות אף לגוי.
באשר לשכרו של הרופא-עדיף שיתנהו לצדקה<sup style="color: gray;">3</sup>, ועל כל פנים הוא צריך לקבל את השכר בהבלעה, יחד עם שכר טיפולו ביום חול, כמו כל שכר שבת.
<h2> כט</h2>
<b>בולוניה, איטליה Bologne, Italy</b>
אייר תשנ"ב
<strong><big>כט. אשה שזמן לידתה קרב ובא-שהותה בשבת בקרבת בית החולים</big></strong>
<b>שאלה:</b><br>זוג צעיר בקהילתנו. האשה בחודש התשיעי להריון ואמורה ללדת בבית החולים בעיר אחרת אשר אין בה יהודים, כי הרופא הקבוע שלה נמצא שם. לזוג יש דירה בעיר ההיא.
האם הם צריכים להיות בשבת באותה העיר בהתקרב המועד הצפוי ללידה, כדי שבעת צורך יוכלו למעט באיסורי שבת, אפילו אם אין שם בית כנסת?
<b>תשובה:</b><br/>אין האשה היולדת שגרה רחוק מבית החולים, חייבת להימצא בקרבת בית החולים סמוך לשבת, כדי להימנע מחילול שבת<sup style="color: gray;">1</sup>.
ואולם מן הראוי לאשה שהגיעה לחודש התשיעי להריונה, להכין בכל ערב שבת את כל הדברים הנצרכים לה, שמא תזדמן לידתה בשבת כדי שלא תצטרך לחלל שבת בהכנת הדברים הללו<sup style="color: gray;">2</sup>.
<h2> ל</h2>
<b>קיטו, אקוודור Quito, Ecuador</b>
אדר ב' תשנ"ב
<strong><big>ל. תפילת מנחה בערב שבת אחרי קידוש שנעשה להוציא אחרים</big></strong>
<b>שאלה:</b><br>יש מנהג במקום שהרב מקדש לצורך זקנים הגרים בבית אבות, הקידוש מתבצע מוקדם יחסית לכניסת שבת, אבל אחרי פלג המנחה. בהרבה מקרים אינו מספיק להתפלל מנחה לפני אותו קידוש. האם יש אפשרות להתפלל אחרי הקידוש, או נחשב כאילו קבל על עצמו את השבת ואין להתפלל מנחה אח"כ?
<b>תשובה:</b><br/>הרוצה לקדש בערב שבת כדי להוציא אחרים ידי חובה (אנשים זקנים הגרים בבית אבות) לפני שהוא מקבל עליו את השבת (וגם אין רצונו לקבל עכשיו את השבת בקידוש זה שהוא מקדש), ספק אם יכול לעשות כן<sup style="color: gray;">1</sup> ובשעת הדחק אפשר להקל בזה, אך אין לנהוג כך מנהג קבוע<sup style="color: gray;">2</sup>.
לכן העצה הרצויה היא להתפלל מנחה לפני הקידוש ולקבל שבת בעת הקידוש<sup style="color: gray;">3</sup> (ובלבד שלא יקדש לפני פלג המנחה)<sup style="color: gray;">4</sup>.
<h2> לא</h2>
<b>מינכן, גרמניה Munich, Germany</b>
סיון תשנ"ב
<strong><big>לא. מריחה בערב שבת של שפתון הנשאר על השפתיים במשך כל השבת</big></strong>
<b>שאלה:</b><br>מצוי היום בשוק הקוסמטיקה אודם לשפתיים (ליפסטיק) שניתן למרוח אותו בערב שבת והוא נשאר על השפתיים עשרים וארבע שעות בקירוב.
האם יש בזה משום "מראית עין" ואסור להשתמש?
<b>תשובה:</b><br/>מותר למרוח קודם כניסת השבת אודם שנשאר על השפתיים כל השבת, ואין מקום לחשוש לחשד ולמראית עין משום שמציאותו של אודם זה מפורסמת ברבים, ומובן מאליו שאין לעשות כן בשבת עצמה<sup style="color: gray;">2</sup>.
<h2> לב</h2>
<b>קינשסה, זאיר Kinshasa, Zaire</b>
ניסן תשנ"א
<strong><big>לב. הריגת "זבוב המלריה" בשבת</big></strong>
<b>שאלה:</b><br>האם מותר לקטול בשבת "זבוב המלריה"? היתוש נפוץ כאן מאוד ובעקיצתו נגרמת ומועברת המחלה. (יצוין שבכל עקיצה יש משום סכנת מוות, ולא כל יתוש בהכרח נושא את ה"מלריה", אך אפשר ואפשר שעקיצתו של יתוש זה תגרום למחלה ולמוות).
<b>תשובה:</b><br/>קטילת הזבוב היא מלאכה שאינה צריכה לגופה, לכן מותר לקטול אותו משום צערא בעלמא. ואפילו לרמב"ם שמלאכה שאין צריכה לגופה חייב, הרי כאן, מכיון שיש לפחות ספק פיקוח נפש "ברצים אחריו" מותר לקטלו<sup style="color: gray;">1</sup>.
<h2> לג</h2>
<b>מלמו, שבדיה Malmo, Sweden</b>
תמוז תשנ"א
<strong><big>לג. כמות המזון לעירובי חצרות</big></strong>
<b>שאלה:</b><br>האם עירוב חצרות שנערך בשבע מצות, מספיק גם כאשר מגיעים לחצר אורחים מרובים?
האם דירה של יהודים השומרים שבת רק באופן חלקי מבטלת את העירוב?
<b>תשובה:</b><br/>א. עירוב חצרות נעשה בצורה הבאה. הרב מכין את העירוב (כמפורט לקמן), מברך את הברכה"…אשר קדשנו במצוותיו וצוונו על מצות עירוב", מזכה את העירוב לכל דיירי הבנין באמצעות אדם מבוגר שאיננו סמוך על שולחנו, המגביה את העירוב טפח אחד לפחות, והרב אומר "הרי זה לכל דיירי הבנין ואורחיו, להם ולכל מי שיתוסף מיום זה ואילך" (זכיה זו מועילה גם בלי שידעו עליה השותפים בעירוב זה). ומוסיף הרב ואומר: "בעירוב זה יהא מותר לכל דיירי הבנין ואורחיו להוציא מדירה לדירה ומחדר לחדר ומן הבנין לחצר"<sup style="color: gray;">1</sup>.
ב. כמות המזון הנדרשת היא כגרוגרת לכל אחד מבעלי הבתים, אך כשיש יותר משמונה עשר משתתפים, אין צריך יותר מי"ח גרוגרות<sup style="color: gray;">2</sup>. בדיעבד שבע מצות הן שיעור מספיק לענין זה, אבל לכתחילה יש לקחת שמונה מצות לפחות<sup style="color: gray;">3</sup>.
ג. ישראל שאינו מודה בעירוב, אף אם נתן חלק בעירוב או שהקנוהו לו, אינו מועיל ואף אוסר על האחרים, עד שיבטל רשותו להם. ואם הוא מחלל שבת בפרהסיא, הרי שאף ביטולו איננו מועיל, עד שישכרו ממנו את מקומו כדין עכו"ם<sup style="color: gray;">4</sup>. לגבי היהודים השומרים שבת בצורה חלקית בלבד-הדרים בבנין-לכתחילה צריך שיבטלו את רשותם<sup style="color: gray;">5</sup>, ובדיעבד, במציאות שבה חי השואל, אם הם מודים בעירוב ורוצים להשתתף בו, העירוב מועיל.
<h2> לד</h2>
<b>קראקאס, ונצואלה Caracas, Venezuela</b>
תמוז תשנ"א
<strong><big>לד. טלטול והוצאת שטרות כסף בשבת לצורך הצלה משודדים</big></strong>
<b>שאלה:</b><br>בהמשך לתאור המצב הבטחוני (המתואר בשאלה כג), ברצוני לשאול: לעתים נטפלים גנבים לאדם ובמקרה שאין לו מה לתת להם הם כועסים, אינם מאמינים לו ופוגעים בו (יתכן גם בנשק). הגנבים אינם מבדילים ומבחינים בין ימי השבוע ליום השבת ואינם מאמינים "להסבר" שאסור לטלטל בשבת ולשאת מוקצה, בכך יש סכנה מרובה.
האם יש דרך להתיר לשאת באופן קבוע שטר כסף בחלק מסויים של הבגד, כך שאם גנב בא לאדם הוא יכול לתת לו את הכסף ללא חשש לפגיעה בעצמו?
<b>תשובה:</b><br>בטרם נביא מסקנות ההלכה בנדון, נציין דברי החזו"א הבאים:
בכלל צריך זהירות יתירה בהיתר פיקוח נפש בדברים שאין הפיקוח נפש לפנינו, אלא בעתיד ואם באנו להפריז על המידה יפתחו כל החנויות בשבת בארצות הגולה בטענת הפסד הפרנסה ויבא לפיקוח נפש וצריך לשקול במאזני צדק<sup style="color: gray;">1</sup>.
ועל כן עליך לברר היטב אם המציאות היא באמת "ספק פיקוח נפש" שאז נימא שאף על ספק פיקוח נפש מחללין את השבת<sup style="color: gray;">2</sup> בתנאים הבאים:
א. בבגד מסוים בו הוא ייצא בשבת למקום בו יש סכנה, יחבר מבעוד יום שטרות של כסף ע"י סיכה וכדו' באופן שיהיו מחוברים היטב אך יאפשר הוצאתם בשעת סכנה<sup style="color: gray;">3</sup>. בגד זה ילבש אך ורק בצאתו למקום בו יש סכנה.
דרך זו היא עדיפה ויש לדאוג לכך מבעוד יום בכל ערב שבת.
ב. אם קרה ושכח לעשות הנ"ל, יש להתיר ע"י שישים שטרות הכסף מתחת לכובע או בנעל שלא כדרך הוצאתם בחול.
התייחסנו לבעיית ההוצאה בלבד, בעיית המוקצה היא בעיה קלה יותר שכן מצאנו היתר טלטול מוקצה במקום היזק וכד'<sup style="color: gray;">5</sup>.
ראוי לציין שהנחנו בתשובתנו כי אין ערוב בקהילתכם ועל כן נציין שהנחת ערוב בקהילות הינה צורך גדול המציל רבים ממכשול. ויש שכתבו שזוהי חובה על ראשי הקהילה<sup style="color: gray;">6</sup> לדאוג לכך.
<h2> לה</h2>
<b>צרפת France</b>
אייר תשנ"ב
<strong><big>לה. שותפות עם גויים בחברה הפועלת גם ביום-טוב</big></strong>
<b>שאלה:</b><br>יהודי שהינו עובד בכיר בחברה, קנה באופן סמוי חמישים ואחד אחוז מהבעלות על החברה. החברה אינה עובדת בשבתות, אולם בימים טובים החברה עצמה ממשיכה לעבוד. האם צריך למכור באותם ימים את חלקו לגוי, והיכן אפשר להשיג חוזה מכירה מעודכן לימינו?
<b>תשובה:</b><br/>נפסקה הלכה בשו"ע<sup style="color: gray;">1</sup> שמותר לתת לגוי מעות שיתעסק בהן אף בשבת, וחולק עמו ברווח. משמעות הדבר, שאף על פי שנעשה מסחר בכספו של יהודי בעצם יום השבת, הרי הואיל והפעולות נעשות על ידי גוי והוא הוא המחליט בסופו של דבר, כיצד להשקיע ולסחור, ואין ליהודי כל אחריות או קשר להפעלת העסק בשבת או ביו"ט, יש לראותו כעסק שבו הגוי הינו הבעלים.
במקרה המתואר בשאלתך ומתוך הנתונים שהנך מציג בפנינו, ניתן להבין שהיותך שותף בחברה איננו מתבטא בסמכות של ניהול בפועל אלא רק בייעוץ מבחוץ, וגם אין הדבר ניכר שהשואל הינו שותף בבעלות, ושעות השהייה שלו במשרדי החברה אינן קבועות וממוסדות, אלא הן אקראיות, בבחינת מבקר לעת מצוא (הגם שהוא חייב להתמיד בנוכחותו ואולי אף להיות נוכח לעתים קרובות, אך הוא הקובע בזה), וכאמור, סמכות ההחלטה הסופית בפעולות העסקיות איננה שלו - אז יש להתייחס לכך כפסקו של השו"ע הנ"ל, ואין צורך בחוזה שותפות מיוחד, ומה שהגויים עובדים בחגים - אדעתא דנפשייהו קעבדי<sup style="color: gray;">2</sup>.
אם אין כל התנאים הנ"ל מתקיימים, וכגון שבעלותו נותנת לו את סמכות ההחלטה, כיצד לסחור ולהשקיע וכדו', כי אז צריך לערוך חוזה מוסכם (כתוב) לחלוקת רווחים, כך שהגויים בלבד יקבלו את הכנסות החג, והוא יקבל את רווחי היומיים שאחרי החג (בהתאם למספר הימים), וכפי שכתב הגאון ר"מ פיינשטיין זצ"ל הצעת נוסח לשטר שכזה<sup style="color: gray;">3</sup>.
<h2> לו</h2>
<b>קיטו, אקוודור Quito, Ecuador</b>
אדר ב' תשנ"ב
<strong><big>לו. יום טוב שני של גלויות לשליח מארץ-ישראל</big></strong>
<b>שאלה:</b><br>לגבי יו"ט שני של גלויות- אדם נמצא בקיטו בתור שליח פרטי לתקופה של שלוש שנים עם אשתו ובניו. איך עליהם לנהוג באופן כללי? חוץ מזה אחד מתפקידיו הוא להיות ש"ץ ובעל קורא, וזה כולל יו"ט שני של גלויות במקרה שיש מנין, מה לעשות לגבי זה?
אדם שמתפלל לפי מנהג אשכנז, האם צריך בהיותו בשליחות לומר "ברוך ד' לעולם" הנאמרת אחרי "השכיבנו", או אפשר להמשיך לנהוג כמנהג אשכנז בארץ?
<b>תשובה:</b><br>עיין ב"מראה הבזק" ח"א (תשובה מא; טז 1 במהדורה ראשונה). ונוסיף דברים הנוגעים באופן מיוחד לשאלתך.
א. בענין תפילה וקריאת התורה אמנם שם נכתב: "פשוט שלא יברך על ההלל, ואינו יכול להיות שליח ציבור". ואולם דברים אלה נאמרו בתור הוראה כללית, וכאן המקום להתייחס למצבים מיוחדים, כאשר השליח מארץ ישראל הוא היחיד היודע לעבור לפני התיבה כש"ץ, או שישנם בציבור אנשים שאינם יודעים להתפלל, והם זקוקים לתפילתו כדי שיהיה מי שיוציאם. כפי שנראה משאלותיך, יתכן שהמצב אצלכם הוא כזה.
כאשר המצב בקהילה הוא, שהש"ץ מוציא אחרים ידי חובה בתפילתו<sup style="color: gray;">1</sup>, והבעיה היא שמלבד השליח בן ארץ ישראל אין אחר היודע להתפלל כש"ץ ולהוציאם<sup style="color: gray;">2</sup>, או שהבעיה היא שהימנעותו מלהתפלל כש"ץ תהיה ניכרת ומורגשת (כגון במקום שרגילים שהחזן הקבוע עובר לפני התיבה בכל יו"ט), כי אז יכול בן ארץ ישראל להתפלל כשליח-ציבור ולהוציאם ידי חובה.
הוא גם יוכל להצטרף למניין כאשר אין שם אלא תשעה יושבי חו"ל<sup style="color: gray;">5</sup>. אמנם בעניין תפילת לחש (בשחרית מנחה וערבית) נראה שיתפלל כבני ארץ ישראל<sup style="color: gray;">6</sup>.
ב. בעניין אמירת "ברוך ה' לעולם" בתפילת ערבית בן ארץ-ישראל הנוהג שלא לאמר "ברוך ה' לעולם" וכו', לא יאמר "ברוך ה' לעולם" וכו' גם בחו"ל<sup style="color: gray;">7</sup>, ופשוט שאם הוא ש"ץ, יאמר כמנהג המקום.
<h2> לז</h2>
<b>קינשסה, זאיר Kinshasa, Zaire</b>
ניסן תשנ"א
<strong><big>לז. "מכירת חמץ" על-ידי יהודי המפעיל את מאפייתו (חמץ) גם בימי הפסח</big></strong>
<b>שאלה:</b><br>האם יש עניין בכך שהיהודי ימכור את חמצו, אף על פי שידוע, שוודאי יאפה חמץ וימכרנו בפסח, כדי שלא יעבור על איסור כרת, אלא על איסור גזל בלבד? ויצוין שמדובר במאפיה שאין בה שותף נכרי.
<b>תשובה:</b><br>אין בפתרון המוצע שום תועלת, ואדרבה, הוא עושה את עניין המכירה פלסתר, ובעצם מכירה זו אינה מכירה כלל, ועל כן אין לעשות זאת בשום אופן. מי שמחזיק מאפיה של חמץ בפסח, עובר על איסורים חמורים, ויש להניאו מזה ככל האפשר.
(הבהרה לשואל: יצויין שלרוב השיטות אסור גזל עכו"ם מן התורה<sup style="color: gray;">1</sup> ובאיסור בל יראה ובל ימצא ובהנאה מחמץ אין כרת<sup style="color: gray;">2</sup>, ויש כרת רק באכילה).
<h2> לח</h2>
<b>קינשסה, זאיר Kinshasa, Zaire</b>
ניסן תשנ"א
<strong><big>לח. "מכירת חמץ" על-ידי בעל מאפיה השותף עם גוי</big></strong>
<b>שאלה:</b><br>יהודי שיש לו מאפיה יחד עם גוי, כיצד יעשה מכירת חמץ? מצד הרווחים וכדומה?
<b>תשובה:</b><br/>במצב של קהילתכם, על השותפים לעשות חלוקה מחדש של המאפיה ותכולתה למשך השבועיים הקרובים. היהודי צריך להציע לשותפו הגוי ליטול את כל חלקו (של היהודי) במאפיה למשך חג הפסח, והיהודי יקבל את כל המאפיה לזמן מקביל לאחר הפסח. במשך החג אסור ליהודי להיות מעורב בנעשה במאפיה ואסור לו לעשות חישובים של רווח והפסד בהשוואה לתקופה שהמאפיה תהיה כולה בבעלותו שלו<sup style="color: gray;">1</sup>.
<h2> לט</h2>
<b>ציריך, שוויץ Zurich, Switzerland</b>
אדר ב', תשנ"ב
<strong><big>לט. הקדמת הקידוש בליל הסדר לפני צאת הכוכבים (לצורך זקנים)</big></strong>
<b>שאלה:</b><br>הקהילה מארגנת תמיד סדר עבור נצרכים וזקנים שאין להם אפשרות לארגן סדר לבד. לקהל מבוגר קשה לחכות לקידוש עם צאת הכוכבים (10:21). הרב נתבקש לקדש מיד אחרי השקיעה 18:15. הוא מאוד היה רוצה למצוא דרך לברך על ארבע כוסות בלילה ממש. האם יש צד לא לצרף את הכוס של קידוש למניין הכוסות ולהכניס כוס רביעית במקום אחר בסדר? הסדר הציבורי בין כה יגמר די מוקדם והרב חושב להמשיך בביתו, עם שאר בני המשפחה.
<b>תשובה:</b><br/>זמן חיוב מצוות ליל הסדר הוא לאחר צאת הכוכבים<sup style="color: gray;">1</sup> . לכן יש לסדר את כל מצוות הלילה לאחר צאת הכוכבים, דהיינו- ארבע כוסות הכוללות את הקידוש<sup style="color: gray;">2</sup>, מצוות ההגדה וחיוב טיבול ואכילת כרפס שהוא חלק ממצוות ההגדה (כדי שישאלו התינוקות)<sup style="color: gray;">3</sup> וחיוב אכילת מצה ומרור. בדיעבד יוצא אדם ידי חובת קידוש גם כשנעשה קודם צאת הכוכבים, ואין צריך לחזור ולקדש<sup style="color: gray;">4</sup> .
בשעת הדחק, למשל כאשר יש חשש, שיהיו אנשים שימנעו עצמם ממצוות החג בגלל האיחור, יש לסדר את הקידוש לפני צאת הכוכבים באופן ששאר מצוות החג יהיו לאחר צאת הכוכבים, היינו, אחר קידוש יטלו ידיים לאכילת כרפס, יברכו ברכת "בורא פרי האדמה"<sup style="color: gray;">5</sup> ויכוונו להוציא גם את הכרפס שיאכלו לאחר מכן וגם את המרור ויאמרו סדר ההגדה. בהגיע שעת צאת הכוכבים יחזרו ויאכלו כרפס<sup style="color: gray;">6</sup> יסיימו ההגדה ויכללו בה פירוש פסח מצה ומרור<sup style="color: gray;">7</sup> , יברכו ברכת "גאל ישראל" וישתו כוס שני.
עורך הסדר יכול לברך את כל הברכות של הסדר כדי להוציא את הקהל ידי החובה<sup style="color: gray;">8</sup>, לרבות ברכות "הגפן" על ארבע הכוסות, ברכת "בורא פרי האדמה" על אכילת הכרפס וברכת "המוציא" על אכילת המצה<sup style="color: gray;">9</sup>, אך לא ישתה ולא יאכל איתם<sup style="color: gray;">10</sup>.
ברכת המזון יברכו הם. אם אינם יודעים לברך ברכת המזון, יקרא איתם מלה במלה<sup style="color: gray;">11</sup>. אחר כך ילך לביתו, יקדש ויערוך כל הסדר כמשפטו.
<h2> מ</h2>
<b>קיטו, אקוודור Quito, Ecuador</b>
אדר ב', תשנ"ב
<strong><big>מ. אמירה לנכרי להכשיר סוכה פסולה ביום טוב</big></strong>
<b>שאלה:</b><br>בבית הכנסת בנו סוכה אחת ולא היתה אחרת בכל האזור. היא לא הייתה בנויה כדין כי הבד של הדפנות לא היה מגיע עד ג' טפחים סמוך לקרקע, ע"מ שיחשב כלבוד. לפי הדין בהל' שבת אמירה לנכרי מותרת רק באיסור שבות במקום מצוה, אבל כאן בפשטות תיקון הסוכה ע"י הוספת בד וכד' הוא איסור בונה מדאורייתא– האם כשאין סוכה אחרת יש אפשרות להקל ולהגיד לגוי להוסיף בד ע"מ להכשיר הסוכה או כל תיקון אחר, או כיון שזה איסור דאורייתא אין לעשות זאת.
<b>תשובה:</b><br/>מותר לומר בשבת לנוכרי שישלים<sup style="color: gray;">1</sup> מחיצת<sup style="color: gray;">2</sup> סוכה של בית הכנסת עד לקרקע על מנת להכשירה.
<h2> מא</h2>
<b>לימה, פרו Lima, Peru</b>
אייר, תשנ"א
<strong><big>מא. משלוח מנות בידי גוי</big></strong>
<b>שאלה:</b><br>במדינתנו שבה מרובים הגויים המועסקים על ידי יהודים כנהגים או שליחים, מקובל לשלוח מנות בפורים בידי גוי גבר. האם יש בכך בעיה הלכתית?
<b>תשובה:</b><br/>מותר לשלוח מנות בפורים בידי גוי.
<h2> מב</h2>
<b>קיטו, אקוודור Quito, Ecuador</b>
אדר ב', תשנ"ב
<strong><big>מב. זמן מצוות מתנות לאביונים- לפי הנותן או המקבל</big></strong>
<b>שאלה:</b><br>במקומנו אין אפשרות לקיים מצוות מתנות לאביונים, כי אין עניים, שלחתי כסף לארץ שיתנו את הכסף בשליחותי בפורים- האם צריך להקפיד על הפרשי השעות (7 שעות)?
<b>תשובה:</b><br/>אין צריך שיהיה יום י"ד אצל משלח המעות, ודי שיהיה יום י"ד אצל העני המקבל<sup style="color: gray;">1</sup>.
ונוהגים לתת את המתנות לאביונים לפני קריאת המגילה בשחרית<sup style="color: gray;">2</sup>, ועדיף שלא לחכות עד אחר-הצהרים, כדי שהעני יוכל להשתמש במעות לסעודת פורים. (אם יתנו את המעות בארץ בפורים בבוקר, אזי בקיטו כבר יהיה אור לי"ד אדר, ואף המשלח כבר נמצא בתאריך פורים).
<h2> מג</h2>
<b>בואנוס איירס, ארגנטינה Buenos Aires, Argentina</b>
סיון, תשנ"א
<strong><big>מג. קניית בגדים חדשים במכירת סוף - העונה בימי בין המצרים</big></strong>
<b>שאלה:</b><br>מקובל בעולם שהחנויות עורכות מכירת סוף- עונה בהנחות גדולות לפעמים עד 50% מן המחיר. בדרום אמריקה חלה מכירה זו בדרך כלל בזמן ימי בין המצרים.
שאלתי: האם מותר אז לקנות בגדים, נעליים ודברים אחרים? האם יש בענין זה הבדל בדין בין שלושת השבועות, לתשעת הימים או לשבוע שחל בו ט' באב? ואם מותר לקנות, האם גם מותר לחדש את הדבר או יש להמתין עד לאחר תשעה באב?
<b>תשובה:</b><br/>א. בתלמוד לא מצינו דינים מיוחדים לימים שבין י"ז בתמוז לר"ח אב. אמנם יש נוהגים בימי בין המצרים שלא ללבוש בגד חדש כל שאלו היה לובשו בשאר ימות השנה, היה צריך לברך שהחיינו; ובטעם הדבר אמרו: איך נברך "שהחיינו… לזמן הזה" והזמן הינו זמן של פורענות וצער לכלל ישראל<sup style="color: gray;">1</sup>, ולכן טוב להיזהר בדבר<sup style="color: gray;">2</sup>; וכשיש צורך, יש להדר ללבוש הבגד החדש בשבתות שבתוך ימי בין המצרים, ויברך עליו שהחיינו<sup style="color: gray;">3</sup>. ואולם לאחר ר"ח אב, שאז ממעטים בשמחה, אין ללבוש בגדים חדשים אף בשבת<sup style="color: gray;">4</sup>; ולמנהג הספרדים (הנוהגים כדעת מרן המחבר להחמיר בלבישת בגדים נקיים רק בשבוע שחל בו ט' באב<sup style="color: gray;">5</sup>) מותר אף בשבת שלאחר ר"ח אב.
ב. בגדים חדשים שאינם חשובים, כמו גרביים או נעליים, שבלאו הכי אין מברכים עליהם שהחיינו, מותר ללובשם מי"ז בתמוז עד ר"ח אב<sup style="color: gray;">6</sup> (ולדעת מרן המחבר מותר גם כאן עד שבוע שחל בו ט' באב).
ג. מר"ח אב עד לאחר ט' באב אסור לקנות בגדים או כל דבר חדש הגורם שמחה לרוכש<sup style="color: gray;">7</sup>, אפילו אם מפסידים בכך את ההנחות של מכירות סוף- העונה<sup style="color: gray;">8</sup>, ואולם כשההפסד גדול במיוחד, ניתן לרכוש, ומן הראוי שיעשה על- ידי גוי.
<h2> מד</h2>
<b>טורונטו, קנדה Toronto, Canada</b>
אדר ב', תשנ"ב
<strong><big>מד. ליווי מוזיקלי בעצרת יום הזיכרון לחללי צה"ל</big></strong>
<b>שאלה:</b><br>האם מותר להשתמש בלווי של נגינה (פסנתר) בעצרת של יום הזכרון לחללי צה"ל שתתקים ביום ד' באייר השנה? למותר לציין שהנגינה תהיה של מנגינות נוגות ושל שירי עצב וזכרון בלבד. התשובה חשובה מאוד מבחינת צרכי הקהילה היהודית של טורונטו.
<b>תשובה:</b><br/>מותר לנגן ביום הזכרון מנגינות המתאימות ליום זה אף בכלי- נגינה<sup style="color: gray;">1</sup>.
<h2> מה</h2>
<b>מלמו, שבדיה Sweden Malmo,</b>
תמוז תשנ"א
<strong><big>מה. בדיקות בעופות אחרי שחיטה</big></strong>
<b>שאלה:</b><br>מה הן הבדיקות הנוהגות בארץ לאחר שחיטת עופות?
<b>תשובה:</b><br>המחבר פוסק בשו"ע: "שמונה מיני טריפות הן, וסימנם ד"ן חנ"ק נפ"ש":
דרוסה, נקובה, חסרה, נטולה, קרועה, נפולה, פסוקה, שבורה"<sup style="color: gray;">1</sup>.
הרמב"ם<sup style="color: gray;">2</sup> מונה שבעים מיני טריפות בבהמה ובחיה, מוסיף עליהן שתי טריפות בעוף ומפחית (מתוך השבעים) שלוש טריפות שאינן שייכות בעוף, עי"ש. הללו הן למעשה התפרטות של השמונה.
עם זאת פסק המחבר בשו"ע: "אין צריך לבדוק אחר שום טריפות מן הסתם, חוץ מן הריאה צריך לבדוק בבהמה וחיה…"<sup style="color: gray;">3</sup>, ומסביר שם הש"ך: "אין צורך לבדוק כו', דרוב בהמות בחזקת כשרות הן [וסמכינן על רובא<sup style="color: gray;">4</sup>], חוץ מן הריאה שעלולה ליטרף מפני הסרכות ושאר טריפות דשכיחי בה"<sup style="color: gray;">5</sup>. וכתב ב"דרכי תשובה": "דמכל מקום, אם נמצא באיזה זמן ובאיזה מקום ששכיח איזה ריעותא בריאה של עוף, צריך לבדוק כמו בבהמה"<sup style="color: gray;">6</sup>.
הרמ"א כתב: ש"באותן אווזות שמלעיטין לעשות מהן שומן, שיש תקנה בעיר לבדוק אחר נקיבת הוושט, משום דשכיח יותר מסרכות הריאה"<sup style="color: gray;">7</sup>.
למעשה: אין הוראה ברורה מטעם הרבנות הראשית להצריך לבדוק כל ריאה של עוף [שנשחט כהלכתו ונבדק שנשחט לפחות רוב קנה (או רוב ושט)], אולם בהרבה משחטות נוהגים לבדוק הריאה גם בעוף, משום שיש הרבה עופות החולים במחלות הריאה (לצורך בדיקת הריאה יש לפתוח העוף לשניים או לשאוב הריאות מתוך העוף).
כמו כן נוהגים בהרבה משחטות לראות אחרי השחיטה והמריטה, שאין ריעותא באיזור צומת הגידין שבעוף, ואם הבודק רואה סימן כחול תחת העוף וכדו', הוא מוציא את העוף מן הסרט הנע לבדיקה יותר מדוקדקת<sup style="color: gray;">8</sup>.
באווזים מפוטמים המנהג כרמ"א להצריך בדיקת הוושט בכל אווז ואווז<sup style="color: gray;">9</sup>, כיוון דשכיחי טריפות בוושט עקב ההלעטה שנעשית בלחץ גדול, או עקב שריטות של מכונת ההלעטה (יש לבדוק גם את חלק הוושט שנשאר בראש אחרי השחיטה).
במקום ששכיחות בו ריעותות באיברים נוספים, עקב מחלות וכדו' יש לבדוק אחרי הטריפות שבאותם האיברים.
בדיקת הטריפות צריכה להערך בידי בודק מוסמך ומנוסה<sup style="color: gray;">10</sup>, ולא על- ידי מי שלמד מתוך ספר בלבד.
לידע כללי בנושא הטריפות מומלצים הספרים "מדריך להלכות טריפות" ו"הטריפות בישראל" מאת הרב ישראל מאיר לוינגר, שו"ב. (הספר "הטריפות בישראל" מופיע גם בתוך הספר "מזון כשר מן החי" מהמחבר הנ"ל).
<h2> מו</h2>
<b>קיטו, אקוודור Quito, Ecuador</b>
ניסן תשנ"ב
<strong><big>מו. אדם שכהן כרב וגייר גיורים שלא כהלכה- העסקתו כשוחט</big></strong>
<b>שאלה:</b><br>בדרך כלל בקהילתנו מביאים שוחט מחוץ למדינה, מכיון שלא היה מישהו אחר מוסמך לכך. אלא שעכשיו, בגלל ההוצאות המרובות הכרוכות בהבאת שוחט ממקום אחר, הם רוצים לקחת שוחט מקומי שלפני כמה שנים הוא גם היה רב של הקהילה. לפי טענותיו הוא שומר שבת אבל הבעיה העיקרית עם האדם הזה היא, שבזמן כהונתו כרב עשה הרבה גיורים שלא כהלכה, והיום הקהילה סובלת הרבה מהענין הזה. האם אפשר לסמוך עליו בעניני שחיטה? (כמובן, אם יש לו תעודה מוכרת של שוחט). צריך לקחת בחשבון שהוא בכלל לא מופיע בתפילות של שבת בבהכ"נ, ואולי הדבר מרמז על היחס שלו לקדושת השבת.
<b>תשובה:</b><br/>על-פי האמור בשאלתך על אודות המועמד למשרת השוחט המקומי אין לקבלו לשמש כשוחט הקהילה<sup style="color: gray;">1</sup>, ועל הקהילה להמשיך להביא שוחט מחוץ למדינה, או לאפשר לרב להשתלם בתחום זה אצל שוחט מוסמך.
<h2> מז</h2>
<b>בולוניה , איטליה Bologne, Italy</b>
ניסן תשנ"ב
<strong><big>מז. כשרות הדג טרוטה ורודה</big></strong>
<b>שאלה:</b><br>שאלה בכשרות הדגים: האם מותר לאכול את ה"טרוטה ורודה", סוג מעולה של דג מפונק שמאכילים אותו שושנים בחייו במיוחד כדי שיוליד את הצבע הורוד בבשרו?
<b>תשובה:</b><br/>הטרוטה הוורודה הינה דג כשר, ולעובדה שמאכילים אותה שושנים (כדי שבשרה יקבל צבע ורוד), אין שום השלכה הלכתית הפוגעת בכשרותה.
<h2> מח</h2>
<b>לימה, פרו Lima, Peru</b>
אייר תשנ"א
<strong><big>מח. כשרותו של צבע-מאכל הנקרא "כרמן"</big></strong>
<b>שאלה:</b><br>בעניין נתינת תעודת-הכשר לצבע-מאכל הנקרא "כרמן". צבע שמקורו בחרק הגדל על קקטוס, אותו שורפים והופכים לאבקה הנותנת צבע אדום במאכלים ובמוצרי קוסמטיקה.
<b>תשובה:</b><br>בדבר כשרותו של צבע-מאכל הנקרא "כרמן" יש לנהוג כך:
אם הרב נתבקש לתת תעודת-הכשר לחומר הגלם (כלומר לצבע-המאכל שהופק, ויישלח עתה לשימושם של בתי- חרושת למזון), יתן את הכשרו רק לחומר ששהה י"ב חודש מאז הומתו החרקים<sup style="color: gray;">1</sup>.
אם נתבקש לתת הכשרו למוצר-מזון המכיל את צבע-המאכל הנ"ל, יוכל לעשות כן אף כשלא ידוע לו בוודאות, שעברה תקופה כנ"ל<sup style="color: gray;">2</sup>.
<h2> מט</h2>
<b>בולוניה, איטליה Bologne, Italy</b>
טבת תשנ"ב
<strong><big>מט. אופן הכשרת כלי-חרסינה טרפים ששהו י"ב חודש בלא שימוש</big></strong>
<b>שאלה:</b><br>כלי- חרסינה (פורצלאן בלע"ז) הבלועים באיסור, האם יש סברה להתיר שימושם לאחר י"ב חודש במקום הפסד מרובה?
<b>תשובה:</b><br/>לעניין הכשרת כלי-חרסינה (-פורצלאן) שנבלע בהם איסור, והם שהו בלא שימוש י"ב חודשים, אם האיסור נבלע בצונן (שרייה וכדו') ניתן לסמוך על שהות י"ב חודש להתיר את הכלי לשימוש.
אם האיסור נבלע בחמין, מכיוון שרוב תשמישם של כלי-פורצלאן הוא בכלי שני הרי שבמקום הפסד מרובה<sup style="color: gray;">2</sup> יש להתיר כלים ששהו בלא שימוש י"ב חודש על-ידי הגעלה שלוש פעמים ברותחין<sup style="color: gray;">3</sup>, ויש שהצריכו להחליף את מי-ההגעלה בכל פעם<sup style="color: gray;">4</sup>.
<h2> נ</h2>
<b>מקסיקו סיטי, מקסיקו Mexico City, Mexico</b>
כסלו תשנ"ב
<strong><big>נ. פתיחת חנות לממכר מזון כשר על-ידי יהודי המנהל רשת מסעדות המוכרות מזון טרף</big></strong>
<b>שאלה:</b><br>במרכז הספורט היהודי קיימת זה שנים רבות מסעדה טרפה שהיא חלק מרשת מסעדות שבעיר בשם "ליניס". רשת זו הינה בבעלות של יהודים. מלבד המסעדה הזאת קיים גם שירות קייטרינג כשר בהשגחתנו, המקיים אירועים כמו בריתות, חתונות, בר מצוות. וכן "בופט כשר" בימי ראשון.
בימים אלה פנה אלי הבעלים של חברת "ליניס", בעלי המסעדה הטרפה, וביקש לקבוע באזור מרכז הספורט נקודת-מכירה של מוצרים כשרים, כגון סנדביצ'ים, קפה, עוגות וארוחות קלות, וזאת על ידי חברה נפרדת מן הרשת הנ"ל, עם משגיח תמידי ועם התחייבות לנהל את המקום ללא כל מגע עם המסעדה הטרפה, אם כי באותה הבעלות.
כאמור, קיים במקום קייטרינג כשר, אך מבחינה פורמאלית יש זכות לבעלי המסעדה הטרפה להקים את הנקודה הנ"ל, ורק אם אתנגד לכך, יעבירו את הזכות לקייטרינג הכשר.
ברצוני לשאול: מה דעתכם בנדון, והאם יש מקום להתיר הפעלת נקודת-מכירה של ארוחות קלות כשרות, גם אם הבעלים סוחרים באוכל בלתי-כשר?
<b>תשובה:</b><br>הדרך העדיפה לפתרון הבעיה היא בהפעלת החנות או נקודת-המכירה באמצעות הקייטרינג הכשר.
אם בשל התנאים המיוחדים בקהילתך אין אפשרות לכך, ניתן לפתוח את החנות או נקודת-המכירה כחלק מרשת חנויות "ליניס" ולמקמה במרכז הספורט, גם כדי להציל נפשות יהודיות רבות ממאכלות אסורות<sup style="color: gray;">1</sup>, בתנאים הבאים:
א. נקודת-המכירה תהיה מחוץ לחדרים או האולמות של המסעדה שאינה כשרה<sup style="color: gray;">2</sup>;
ב. יש להבדיל בין שתי החנויות "ליניס", הכשרה והטריפה, על-ידי סימן הנראה לכל מי שנמצא מחוץ לחנות, באחת מן הצורות הבאות: 1. הטוב ביותר על-ידי שלט האומר: "מסעדה כשרה של ליניס", 2. תעודת הכשר הנראית מבחוץ.
ג. ההשגחה תהיה תמידית, כדי להבטיח שלא יוכנסו מוצרים מהחנויות האחרות של הרשת<sup style="color: gray;">4</sup>.
אם הרב חושש לבעיה של השגת גבול או יורד לאומנות חבירו, יכתוב לנו את כל הפרטים, ונשתדל לענות תשובה מפורטת על פיה.
<h2> נא</h2>
<b>וולינגטון, ניו זילנד Wellington, New Zealand</b>
תמוז תשנ"א
<strong><big>נא. דין "מעמיד" (רנט) העשוי מקיבת בהמה טריפה</big></strong>
<b>שאלה:</b><br>לגבי הכשרת רנט מעור בהמה טריפה- ברשותי תשובה של הרב דוד שיינקופ שליט"א מארה"ב ובה פסק הלכה המתיר שימוש ברנט (דבר המעמיד) שנעשה מעור קיבת בהמה לא-כשרה, ואבקש חוות דעתכם בנדון. והרי תיאור תהליך ההכנה: לאחר חיתוך עור הקיבה לחתיכות זעירות ממיסים אותו בתמיסה כימית כשרה. העור נפסל לאכילת כלב ונוצר "דבר חדש".
אין כאן משום ביטול איסור לכתחילה, כי התוספת הכימית חשובה והכרחית למוצר הסופי, ואין שאלה של חוזר וניעור.
מראה מקומות: רמ"א יורה דעה סי' פז, י, "פתחי תשובה" יו"ד סי' פ"ז, י ס"ק כא, "ערוך השולחן" יו"ד סי' פז, מג, "חכם צבי" סי' קא "יד אפרים" יו"ד סי' צט, ה (הרב ח"ע גרודזינסקי, "אחיעזר" ח"ב יו"ד סי' יא, ח"ג סי' לג, ה, הרב צירלזון "ארזי לבנון" סי' מג- מה, הרב ג"ל גראוברט, "חבלים בנעימים" יו"ד סי' כג, הרב י' הנקין, "עדות לישראל" עמ' 173-177).
האם אפשר להשתמש בהיתר הנ"ל, וכמובן אחרי שבדקתי, שאכן התהליך גם כאן הוא כמו בתשובתו של הרב הנ"ל?
<b>תשובה:</b><br/>ניתן להשתמש ב"רנט" המיוצר מקיבת הטריפה, תוך הקפדה שתהליך ייצורו הוא כמתואר בתשובה ששלחת<sup style="color: gray;">1</sup> <sup style="color: gray;">2</sup>.
<h2> נב</h2>
<b>בואנוס איירס, ארגנטינה Buenos Aires, Argentina</b>
סיון תשנ"א
<strong><big>נב. חלב עכו"ם בחלב עמיד ובאבקת חלב</big></strong>
<b>שאלה:</b><br>לאלה המשתמשים בחלב עכו"ם, האם מותר להשתמש גם בחלב עמיד שלהם? האם יש הבדל בין נוזל ואבקה?
<b>תשובה: </b>
למשתמשים בחלב עכו"ם מותר להשתמש גם בחלב עמיד וגם באבקת-חלב<sup style="color: gray;">1</sup>.
<h2> נג</h2>
<b>מלמו, שבדיה Malmo, Sweden</b>
תמוז תשנ"א
<strong><big>נג. אפיית לחם פרווה על גבי סרט נע שעליו אופים גם דברי-מאפה חלביים</big></strong>
<b>שאלה:</b><br>יש לחם פרווה שנאפה לא בתבניות אלא על גבי סרט נע, אלא שלחם חלבי (שיעור אבקת-החלב שבו פחות מ- 2%) נאפה על אותו הסרט, בהפרש של כשלוש שעות בין אפייתו ואפיית הלחם הפרווה. לפני ששמים את הלחם הפרווה על הסרט הנע, התנור מופעל בטמפרטורת האפיה, והסרט הנע נע בו כדי שהלחם (הפרווה) לא ידבק לסרט. האם מותר להניח ששיירי הלחם החלבי שבדפנות התנור ובסרט הנע נשרפים ולהתיר על סמך זה לאכול את הלחם הזה עם בשר? (מדובר בתנורים מאוד גדולים, לא סגורים).
יש לחם פרווה שאת עיסתו לשים במערבל, שבו לשים את עיסת הלחם החלבי (המכילה פחות מ- 2% אבקת-חלב). כמובן הכול שם קר, אבל אין מנקים את המערבל בין שימוש לשימוש. המערבל הוא גדול מאוד. האם מותר לאכול את הלחם הזה עם בשר?
(*) הערת המערכת- עיין "במראה הבזק" ח"א תשובה נ; מב 1 במהדורה הראשונה)
<b>תשובה:</b><br>בדבר הלחם שנאפה על גבי הסרט הנע יערוך הרב ביקור במאפיה. אם יווכח:
א. שהאמצעים שנוקטים במאפיה דרך קבע (כגון חימום הסרט וכדומה) גורמים לכך שבתום כל מחזור של אפיה ולאחר הסרת הלחם מן הסרט נותר הסרט נקי מכל שיורים בעין<sup style="color: gray;">1</sup> <sup style="color: gray;">2</sup>.
ב. שהסרט ה"נוסע" ריק מגיע לטמפרטורה של "ליבון קל"<sup style="color: gray;">3</sup> <sup style="color: gray;">4</sup> <sup style="color: gray;">5</sup> (אם הסרט נע במהירות הרגילה שלו, ניתן להניח שכן הדבר, שהרי אז הוא נע בתנור החם כמשך אפייתו של לחם)<sup style="color: gray;">6</sup>.
בהתקיים שני התנאים הללו ניתן להתיר אכילת הלחם "פרווה" עם בשר, אף אם משתמשים לאפיית הלחם "פרווה" במערבל שהשתמשו בו בעיסת החלב, אם בדיקה מעלה שיירים מועטים בלבד- ניתן לתלות שהחלב בטל בעיסה החדשה בשישים (והכול לפי המציאות כפי שתיבחן על-ידי הרב).
<h2> נד</h2>
<b>לימה, פרו Lima, Peru</b>
אייר תשנ"א
<strong><big>נד. לימוד נגינה בבית של נוצרים אדוקים</big></strong>
<b>שאלה:</b><br>ילדי מקבל שיעורי-נגינה בבית שבו מרובים הצלמים של אותו האיש ימ"ש בהיות המשפחה אדוקה בדתה. היש בעיה הלכתית בהליכה לבית זה?
<b>תשובה:</b><br/>א. אם עובדים את הצלמים בבית או שמקטרים להם בו, יש לבית דין של בית עבודה זרה ואסור להכנס לתוכו<sup style="color: gray;">1</sup>.
ב. אם הבית אינו משמש כבית ע"ז והצלמים תלויים שם מכיוון שבעל-הבית מאמין באותם הצלמים, אין לבית דין של בית ע"ז.
אף על פי כן, יש לאסור לילד להיכנס לבית זה כדי ללמוד נגינה, מחשש שחלילה יושפע על-ידי בני הבית [שכפי הנראה מן השאלה, משמע שהם אדוקים בדתם], או על-ידי התמונות [עלולות להתעורר אצלו שאלות וספקות בענייני אמונה]<sup style="color: gray;">2</sup>.
<h2> נה</h2>
<b>קאלי, קולומביה Cali, Colombia</b>
אדר א' תשנ"ב
<strong><big>נה. לינה באכסנית- נוער נוצרית ותפילה באולם שיש בו צלבים</big></strong>
<b>שאלה:</b><br>מתכננים בע"ה נסיעה לשבת עם ילדי הקהילה. מקום הלינה הוא מחוץ לעיר במרכז "קמפינג", שבבעלות כת נוצרית "Presbyterian". המקום מנוהל כאכסנית נוער ומקבל קבוצות שונות ללון שם. אין שם צוות וגרה שם משפחה לא-יהודית לאחזקת ולשמירת המקום בלבד. האוכל לסעודות השבת נכין לפני"כ ונביא עמנו. המוסד אינו מנוהל כעסק עם רווחים לשם עבודת הפולחן שלהם. במקום אין פסלים היות ואינם דומים בזה לקתולים. הצלבים היחידים שראינו שם, עשויים ע"י לבנים המונחות בשינוי באולם התפילה שבמקום. רוב הקבוצות ששוכרות את המקום משתמשות באולם זה לכל מיני פעילויות אחרות ולא לשם פולחן, כך שאין שימושו הקבוע לע"ז. המקום מרוחק מן העיר וכן ממרכז הפולחן של הכת. בעבר הרחוק קבוצות שונות מן הקהילה השתמשו במקום למחנות וכדו'.
האם מותר לנו להשתמש באולם עם הצלבים לשם תפילה או לכל דבר אחר, אם נכסה את הצלבים?
<b>תשובה:</b><br/>ביחס לעצם שכירות המקום לשימוש הקהילה, נראה שהדבר מותר, אם אכן ברור שאין הרווחים קשורים לעניין הדתי של הכת הנוצרית, אלא הם מיועדים לשימוש פרטי (או אפילו ציבורי שאינו שייך לפולחנם)<sup style="color: gray;">1</sup>, ולא מצאנו שאסור לקנות או ליהנות מאדם גוי שעובד ע"ז כאשר אין מהנים על ידי זה את הע"ז.
יותר בעייתי הוא השימוש באולם שבו צורות הצלב בוקעות מסידור הלבנים. אם האולם מוכר כ"אולם תפילה" שלהם, אזי אסור להיכנס לשם בשום פנים, וזאת גם אם בדרך כלל הוא משמש לצרכים אחרים, ורק במיעוט השימוש לפולחנם<sup style="color: gray;">2</sup>. אך אם האולם מעולם לא הוכרז כ"אולם תפילה", אלא הוא אולם סתמי שרק כאשר מתאכסנים במקום עובדי ע"ז<sup style="color: gray;">3</sup>, הם משתמשים בו לתפילתם, אז יש מקום להקל ולהשתמש בו, וגם זה בתנאי שיכוסו כל צורות הצלב הניכרות מבניין הלבנים<sup style="color: gray;">4</sup>.
<h2> נו</h2>
<b>בולוניה, איטליה Bolonge, Italy</b>
ניסן תשנ"ב
<strong><big>נו. ביצוע תרגילי יוגה</big></strong>
<b>שאלה:</b><br>האם יש איסור בביצוע תרגילי הגוף והנשימה המכונים בשם "יוגא" בלע"ז, בהיותם לקוחים מתרבות ארץ העמים אשר בהודו וממחשבת העכו"ם, אפילו אם לא מתכוונים לע"ז עצמה אלא להתעמלות גרידא, מטעם "ובחוקותיהם לא תלכו"? יתר על כן, באחד התרגילים הנ"ל מבטאים בשפתיים שמות של מושגים דתיים שלהם. האם יש בזה משום "ושם אלהים אחרים לא תזכירו לא ישמע על פיך"?
<b>תשובה:</b><br/>תרגילי הגוף והנשימה הנקראים "יוגה" מותרים, ואין בביצוע התרגילים משום איסור "ובחוקותיהם לא תלכו".
כל פולחן דתי המלווה את ביצוע התרגילים אסור באיסור חמור<sup style="color: gray;">3</sup>.
אסור למשתתף בתרגילים להזכיר שמות של ע"ז<sup style="color: gray;">4</sup>.
גם אם רק המדריך או המורה מזכיר שמות האלילים, והוא מייחס להם כבוד, ההשתתפות בשיעור אסורה.
<h2> נז</h2>
<b>קיטו, אקוודור Quito, Ecuador</b>
אדר ב' תשנ"ב
<strong><big>נז. שבועה ונשיקה לדגל בבית ספר יהודי בחוץ לארץ</big></strong>
<b>שאלה:</b><br>יש מנהג בבתי הספר המקומיים שנשבעים לדגל המדינה, ובזה מראים סימן כבוד למדינה. הענין הזה כולל השבעה, השתחוויה ונשיקה לדגל. מה הדין לגבי זה בבית ספר יהודי?
<b>תשובה:</b><br/>א. אין לנשק או להשתחוות לדגל<sup style="color: gray;">1</sup>, אין להתבטא בלשון שבועה אלא בלשון הצהרה<sup style="color: gray;">2</sup>.
ב. דגל מדינת אקוודור יש בו ציור של "שמש". תמונה כזו אסורה עלינו מן התורה<sup style="color: gray;">3</sup>, ועיין גם הערה 9.
לכן מותר להשהות אצלו ולהחזיק בתמונת דגל זה בתנאים כדלהלן:
א. כשיש הכרח בדבר מצד "דרכי שלום"<sup style="color: gray;">4</sup>;
ב. אם מחזיקים בו לצרכי לימוד<sup style="color: gray;">5</sup>;
ג. אם בהסרת הדגל יגרם לו הפסד<sup style="color: gray;">6</sup>;
ד. לכתחילה עדיף לשנות במקצת את מראה הדגל, בלא ציור שמש כלל<sup style="color: gray;">7</sup>, או ציור השמש כעיגול, בלא קווים ו"חיצים" מסביבה<sup style="color: gray;">8</sup>.
ה. גם אם לא מתקיים אפילו אחד מן התנאים הנ"ל, אין חובה למחות ביד המחזיקים בו כאמור בשאלה, מכיון שיש מתירין לעשות כן גם בלא התנאים הללו.
<h2> נח</h2>
<b>מינכן, גרמניה Munich, Germany</b>
סיון תשנ"ב
<strong><big>נח. איפור פיגמנטי שאינו נמחק במשך זמן מרובה - אם נחשב ככתובת קעקע</big></strong>
<b>שאלה:</b><br>מצויה היום אצל קוסמטיקאיות שיטת איפור גבות ומתיחת קו מעל העפעפיים לנשים (Eyeliner) לזמן של שלוש שנים לפחות.
זהו איפור פיגמנטי קבוע שלא נמחק, לא נמרח, עמיד בפני מים וזיעה ונעשה במחט מיוחדת. האם זה נחשב ככתובת קעקע ואסור?
<b>תשובה:</b><br/>אסור לעשות רישום במקום גבות העיניים והעפעפיים, על ידי דיקור במחט וצביעה משום "וכתובת קעקע לא תתנו בכם"<sup style="color: gray;">1</sup> . וזאת, גם אם הרישום ניכר רק לשלוש שנים<sup style="color: gray;">3</sup>.
<h2> נט</h2>
<b>לימה, פרו Lima, Peru</b>
אייר תשנ"א
<strong><big>נט. "ספורט" הציד</big></strong>
<b>שאלה:</b><br>משרד פרסום השייך לאדם מקהילתי נתבקש להכין מסע פרסומות למסעות ציד. היש מניעה מדין צער בעלי חיים?
<b>תשובה:</b><br>יש להבחין בין ציד שמטרתו שימוש בחיות הנצודות, לבין ציד לשם ספורט ושעשוע. כמו כן יש להבחין בין ציד שבו ניצוד בעל החיים תוך הריגתו המיידית, לבין תפיסתו כשעודנו בחיותו.
ציד למטרת שימוש בבעלי החיים הניצודים-מותר, כגון שחיטה לצורך אכילת בשרם (בטהורים) או להנאת עורם וכדומה, והדבר מותר גם כשהוא נעשה לשם מכירה למפעלים או לכל המעונין<sup style="color: gray;">1</sup>; ואף על פי שבתפיסת בעלי חיים בחיותם יש משום צער בעלי חיים, אין בכך איסור כשזה נעשה לצורך ושימוש בני אדם<sup style="color: gray;">2</sup>. אבל "ספורט" הציד, ההופך את הציד למטרה כשלעצמה, הינו דבר פסול המביא לאכזריות, שכך היתה דרכם של נמרוד ושל עשו; ואין ליטול חלק בדבר, משום שיש בכך איסור של בל תשחית<sup style="color: gray;">3</sup> ולעתים אף צער בעלי חיים<sup style="color: gray;">4</sup>, ומה גם שיש בכך אף משום הרפתקנות וסיכון עצמו שלא לצורך<sup style="color: gray;">5</sup>.
על כן אין להשתתף במסע פרסומת המעודד את "ספורט" הציד.
<h2> ס</h2>
<b>קיטו, אקוודור Quito, Ecuador</b>
אדר ב' תשנ"ב
<strong><big>ס. בלנית שאינה שומרת תורה ומצוות, כשאין אחרת</big></strong>
<b>שאלה:</b><br>במקרה שאין במקום אישה השומרת מצוות, ואין בלנית לצורך המקוה, האם עדיף שהאישה תלך לבד ותשים על ראשה רשת רפויה, או עדיף לקרוא לאישה אחרת שתשגיח, אפילו אם היא איננה שומרת מצוות (טהרת המשפחה)?
<b>תשובה:</b><br/>אישה שאינה שומרת מצוות טהרת המשפחה אינה נאמנת לעמוד על גבי אישה הטובלת לטהרתה כדי להשגיח שלא ישאר משער ראשה צף על פני המים<sup style="color: gray;">1</sup>. ולפיכך, באין אישה כשירה שתשגיח, הרי הטובלת היא בדין מי ש"אין לה מי שתעמוד על גבה", שפסק בשו"ע<sup style="color: gray;">2</sup> ש"תכרוך שערה על ראשה" וכו'<sup style="color: gray;">3</sup>.
<h2> סא</h2>
<b>קיטו, אקוודור Quito, Ecuador</b>
אדר ב' תשנ"ב
<strong><big>סא. אשה הטובלת מחמת חומרא או ספק, דין ברכתה</big></strong>
<b>שאלה:</b><br>אישה שנבדקה על-ידי רופא וראתה דם, והרופא עצמו לא יודע, האם זה דם מהרחם או מחמת מכה, בפשטות ההלכה אומרת לשאול שאלת חכם, במקרה שאין חכם במקום וצריכים להחמיר ולהחשיב אותה כנידה, האם בשעת הטבילה האישה צריכה לברך, או מכיוון שהחמירו מספק, נאמר ספק ברכות להקל ולא תברך?
<b>תשובה:</b><br/>ככלל יש לקבוע שכל מקום שבו מחמירים להחשיב את האישה לנידה מפאת חוסר היכולת לשאול חכם, לא תברך האישה על טבילתה<sup style="color: gray;">1</sup> (אלא אם כן ראתה בינתיים ראייה ודאית). אמנם מן הראוי - במקרה שאין נזקקים לראיית החכם, אלא רק לפסיקתו לשאלה - לשאול באמצעות הטלפון וכדו', ואז אם יפסוק, מתוך הכרת ההלכה על בוריה, שאין ההלכה מתירה במקרה המסוים לתלות במכה, תברך על טבילתה<sup style="color: gray;">2</sup> <sup style="color: gray;">3</sup>.
<h2> סב</h2>
<b>ישראל Isearl</b>
תמוז תשנ"א
<strong><big>סב. שליחות חינוכית לאשה נשואה שאינה מכסה ראשה</big></strong>
<b>שאלה:</b><br>האם מותר לשלוח אשה נשואה שאינה מכסה את הראש כשליחה לחו"ל?
האם מותר לאשה נשואה שאינה מכסה את הראש להיות מורה בבית-ספר דתי?
האם יש בהקשר זה עוד קריטריונים של צניעות שצריכים להקפיד עליהם?
<b>תשובה:</b><br/>לעצם חובת כיסוי הראש באשה, הרי הדבר מפורש בגמ'<sup style="color: gray;">1</sup> שמדין תורה אסור לאשה לצאת פרועת ראש, שנאמר "ופרע את-ראש האשה"<sup style="color: gray;">2</sup>. פסקו אחרונים שדין זה אמור באשה נשואה<sup style="color: gray;">3</sup>, ואין הדבר תלוי במנהג המקום<sup style="color: gray;">4</sup>, ועל זה נאמר "שיער באשה ערוה"<sup style="color: gray;">5</sup>. ואולם יש פרטים בצורת הכיסוי ואיכותו שאכן תלויים בדת היהודית<sup style="color: gray;">6</sup> ובמנהגי המקום<sup style="color: gray;">7</sup>.
כאשר מדובר בשליחות או תפקיד ללא זיקה כלשהי לעבודת חינוך, נראה שהדבר תלוי בשיקול דעתו של המעסיק, אם לקבלה לעבודה. אם יקבלה, נכון יהיה להורות לה לנהוג כמנהג המקום אשר בו היא עובדת, דהיינו להקפיד על כיסוי ראש, צניעות הלבוש וכיו"ב<sup style="color: gray;">8</sup>.
ואמנם ביחס למינוי למשרה חינוכית במוסד חינוכי או בשליחות, יש להורות לאשה לכסות את ראשה בכיסוי ראש או בפיאה נוכרית<sup style="color: gray;">9</sup>, משום שהדוגמה האישית היא יסוד החינוך, ולא יתכן שאשה מחנכת תתנהג בפני תלמידיה שלא כדרך ההלכה. הדבר חמור עוד יותר בהוראת מקצועות הקודש, אשר בה נאמרים הן על-ידי המורה והן על-ידי התלמידים פסוקים, דברים שבקדושה ואזכרות שם, והדבר אסור להיאמר מול שיער מגולה באשה נשואה<sup style="color: gray;">10</sup>.
ביחס לשאר גדרי צניעות כגון כיסוי בית הצואר, זרוע, אורך שמלה ובגד שקוף יש להורות בדבר כפסיקת ה"משנה ברורה" שהוא נתקבל ונתפרסם בהסכמת גאוני הדור הקודם כפוסק אחרון בתפוצות ישראל.
מה שאינו אסור מדינא, יש לנהוג בדבר כמנהג השומרים על תורה ומצוות שבמקום, אשר בו תלמד.
<h2> סג</h2>
<b>לימה, פרו Lima, Peru</b>
אייר תשנ"א
<strong><big>סג. חצאית מכנס לנשים</big></strong>
<b>שאלה:</b><br>במקומותינו נפוץ לבוש האשה הנקרא מכנס-חצאית. הבגד נראה כחצאית לכל דבר וכלל אינו ניכר שבמכנס מדובר. צניעותו מרובה, במיוחד במצב ישיבה. האם מותר לאשה ללבוש בגד זה?
<b>תשובה:</b><br>מותר לאשה ללבוש בגד שנקרא "חצאית-מכנס".
יש לבחון כל בגד בשני מישורים: א. גדרי צניעות; ב. דין "לא ילבש".
א. כפי שהנך מציין, אין כאן בעיה של צניעות, ויתרה מזו, בגד זה צנוע מחצאית רגילה. עם זאת ודאי שגם כאן יש להקפיד שהבגד לא יהיה צר והדוק לגוף, או קצר, כשם שיש להקפיד על כך בחצאית רגילה.
ב. ודאי שאין זה נחשב לכלי גבר, ויתרה מזו, אם גבר ילבש בגד כזה, ודאי שיעבור על איסור "לא ילבש".
לכאורה היינו מתירים - לפי סברות אלו - גם מכנסיים הגזורים בגיזרה מיוחדת לנשים, אלא שכאן נכנסנו למחלוקת פוסקים<sup style="color: gray;">1</sup> שמכל מקום לכתחילה כולי עלמא אוסרים. אמנם אין נדון דידן דומה לזה, מכיוון שגם האוסרים<sup style="color: gray;">2</sup> מתייחסים למכנסים כאל "עשויים מתחילה לעבירה", וסוף סוף שם מכנסיים עליהם, ולכן הם נחשבים לכלי גבר, ועדיין קיים הטעם "שלא תלבש אשה שמלת איש ותשב בין האנשים". וכן לסברה השניה שהעלו<sup style="color: gray;">3</sup> שהם בגדי שחץ ומעוררי הרהורי-עבירה. ואלו בנדון דידן שבו מדובר בבגד שאינו מושך תשומת-לב וגם אין שם מכנסיים עליו, ודאי שיהיה מותר.
אין היתר זה אמור לגבי סתם מכנסיים רחבים, אלא לגבי מכנסיים הנראים ממש כחצאית, וכמתואר בשאלה.
<h2> סד</h2>
<b>בואנוס איירס, ארגנטינה Buenos Aires, Argentina</b>
סיון תשנ"א
<strong><big>סד. לימוד תורה לגברים בגילוי ראש</big></strong>
<b>שאלה:</b><br>האם מותר ללמד תנ"ך לכיתה שבה הגברים יושבים בגילוי ראש?
<b>תשובה:</b><br/>בעניין שיעור תנ"ך לגברים שאינם חובשים כיסוי ראש: לימוד תורה, מעיקרא אסור שיעשה בגילוי ראש ויש לבקש מן הגברים המשתתפים בשיעור לחבוש כיפה לראשם<sup style="color: gray;">1</sup>. רק במצבים מיוחדים שאפשר להגדירם כצורך השעה, כגון כדי לקרב יהודים לתורה והן יעדיפו שלא להשתתף בשיעור, אם יצטרכו לכסות בו את ראשם, ויפסידו קשר מינימלי זה ליהדות ולתורה יש להתיר<sup style="color: gray;">2</sup>. ועם זאת יש להקפיד שהיושבים בגילוי ראש לא יקראו בעצמם מן הספר פסוקים שיש בהם אזכרות, בכדי שלא יוציאו שם שמים בראש גלוי<sup style="color: gray;">3</sup>.
<h2> סה</h2>
<b>לימה, פרו Lima, Peru</b>
אייר תשנ"א
<strong><big>סה. הופעה משותפת עם כמרים בוויכוח פומבי</big></strong>
<b>שאלה:</b><br>האם מותרת השתתפות בתכנית טלוויזיה יחד עם כומר קתולי וכומר פרוטסטאנטי הכוללת הסברת עיקרי היהדות ואף הקשבה בנימוס לעיקרי הנצרות.
<b>תשובה:</b><br/>ראשית, יש להדגיש שאין לנו עניין לשכנע נוצרים לעזוב את אמונתם. כל ענייננו איתם הוא לבלום את השפעתם המסיונרית על אחינו בני עמנו<sup style="color: gray;">1</sup>.
בגמרא מובאים מקרים לא מעטים של דו-שיח עם המינים. אכן, כמעט כל המקרים האלו, הם תגובה על שאלותיהם של המינים ועל נסיונותיהם לנגח אותנו<sup style="color: gray;">2</sup>. אף מימי הביניים ידועים לנו ויכוחים בעניני אמונה שבין גדולי ישראל לבין כמרים נוצריים. אך אף מפגשים אלה היו מחוסר ברירה, אחר שהמלך או הפריץ היו נותנים להם חסותם, ותוצאותיה של אי-הופעה היו חמורות מאד<sup style="color: gray;">3</sup>.
אמנם, בימינו המציאות שונה מזמן הגמרא ומימי הבינים, ואף מדובר במפגש ולא בויכוח ובכל זאת, קיימת בעיתיות רבה במפגש זה. ההשלכות של מפגש כזה אינן ברורות מראש, ויש בהן משום סיכון:
א. יהודים שיראו רב יושב ומקשיב לכומר, עלולים להורות היתר לעצמם לעשות כן אף בנסיבות אחרות<sup style="color: gray;">4</sup>.
ב. הצגת עמדת היהדות בשוה עם זו של הנצרות בלא ויכוח עלולה להסתיים ח"ו בחילול כבוד ישראל ושם שמיים.
על כן אין ליזום או להצטרף למפגש כזה ויש להישמט ממנו, באופן שלא יגרם חילול השם. אכן, אם יש הכרח להסיר מעלינו טענות-שוא מותר להשתתף, אך יש לדקדק היטב שלא יכשל בלשונו<sup style="color: gray;">5</sup>.
<h2> סו</h2>
<b>פריז, צרפת Paris, France</b>
כסלו תשנ"ב
<strong><big>סו. בעיית הריבית בלווה הנותן מתנת בר-מצוה לבן המלוה</big></strong>
<b>שאלה:</b><br>ידיד הלוה כסף לחברו כדת וכדין, בלא ריבית, וכשהלווה החזיר לו כספו, גם נתן מתנה חשובה (צ'ק על כמה אלפי פרנקים) לבן הידיד שנהיה בר-מצוה, מתנה בסכום שאין רגילים ליתן בהזדמנות זאת, והדברים מוכרחים שהוא כאות-הוקרה בשל העזרה שהלווה קיבל. ושאל ידידי, אם מותר לו לתת צ'ק זה לבנו או שצריך לחשוש משום איסור ריבית.
(הערת המערכת: השואל האריך בניתוח הסוגיה, וזהו סיכום דבריו).
משמעות השו"ע- שמותר למלוה לקבל מן הלווה מתנה עבור בנו הגדול, אף על פי שניכר הדבר, שיש בכך משום הבעת תודה למלוה- כיצד נפסוק הלכה למעשה?
<b>תשובה:</b><br/>מותר למלוה לקבל מן הלווה מתנה בשביל בנו הגדול אפילו בשעת פרעון החוב<sup style="color: gray;">2</sup> גם כאשר ניכר שהלווה נותן את המתנה כהבעת תודה למלוה<sup style="color: gray;">3</sup>, ובתנאי שהאב לא ציוה ליתנו לו<sup style="color: gray;">4</sup>.
אם הבן סמוך על שולחן אביו, טוב להפקיד את הכסף מיד אצל אחר על-מנת שיתנו לבן אחרי שיפסיק להיות סמוך על שולחן אביו<sup style="color: gray;">5</sup>, אבל גם המיקל לתת את הכסף הישר לבן, יש לו על מה לסמוך<sup style="color: gray;">6</sup>.
<h2> סז</h2>
<b>אקס-אן-פרובנס, צרפת Aix-en-Provence, France</b>
ניסן תשנ"ב
<strong><big>סז. מילת תינוק שנולד עם HYPOSPADIAS</big></strong>
<b>שאלה:</b><br>תינוק שהוא כיום בן ארבעה חודשים, נולד במום הנקרא HYPOSPADIAS שפתח השופכה נמצא בחלק התחתון של האבר. ועל מנת שהתינוק יוכל להשתין ולהזריע כראוי, יש צורך להסיט את הפתח למקומו הנורמלי בקידמת האבר ולתקן הקורדי, וצריך לבצע ניתוח פלסטי שבו משתמשים בעור הערלה כדי לתקן מקום הפתח וכו'.
להלן תאור המצב במדויק: הפתח נמצא בעטרה, 3 מ"מ מהמקום הרגיל ויורד מסוף שפוע העטרה מלמטה עד החריץ. הערלה לא מתפשטת על כל העטרה אלא מכסה (וסרוכה) רוב גובה העטרה עד החריץ, ועד בכלל.
הנתוח נעשה על-ידי רופא-מנתח נוצרי שהוא מנתח ראשי של מחלקת הילדים בבית-החולים של מרסיי (מובן שהנתוח לא נעשה לשם מילה).
המנתח (הנוצרי) מקפיד לבצע בעצמו את המילה, ולקחת אחר-כך חתיכה מעור הערלה ולסתום פתח השפכה מלמטה.
ושאלתי היא:
1. האם צריכים אחר-כך להטיף דם ולברך "על המילה"?
2. מתי האב מברך "להכניסו"?
3. מתי עושים "הקידוש"?
<b>תשובה:</b><br>כשתינוק נולד עם מום הנקרא HYPOSPADIAS, ישנן ארבע אפשרויות למולו מבלי לפגוע באפשרות לנתחו (לאחר מכן) כדי לתקן את הפתח השפכה.
והרי האפשרויות לפי סדר עדיפותן:
א. המוהל יברר עם הרופא המנתח, אם אפשר להסיר מן הערלה כעין משולש, ולהשאיר כעין שתי "קרניים" משני צידי הגיד, שאין בהן לא רוב גובה העטרה ולא רוב היקף ה"חוט" הסובב את העטרה [דהיינו שגובה כל "קרן" יהא פחות מחצי גובה העטרה, ורוחב שתיהן יחד יהא פחות מחצי רוחב ה"חוט" הסובב את העטרה<sup style="color: gray;">1</sup>], ובהן ישתמש אחרי-כן הרופא-המנתח לתיקון פתח השפכה, במקרה זה יוכלו המוהל והאב לברך ברכות המילה כרגיל, וכן יברכו על היין כרגיל.
ב. אם לדעת המנתח הסרת משולש כנ"ל לא תשאיר מספיק עור-ערלה לצורך הניתוח, די בהסרת רצועה קטנה בכיוון רוחבי מן הערלה, וביצוע חתך אורכי מן הצד העליון של הערלה עד לאחר ה"חוט" הסובב את העטרה. כך יתקבלו מצד אחד שני חלקי ערלה גדולים יותר, ומצד שני תתגלה בדרך זו כל העטרה<sup style="color: gray;">3</sup>, וניתן לקיים את מצוות פריעה. גם במקרה כזה יוכלו המוהל והאב לברך ברכות המילה כרגיל, וכן יברכו על היין כרגיל<sup style="color: gray;">4</sup>. כמובן שגם דרך זו צריכה להיות בתיאום עם הרופא- המנתח.
ג. כשיש מעט ערלה<sup style="color: gray;">5</sup>, ואף אם יסירו רק רצועה דקה של עור-ערלה כנ"ל, לא ישאר מספיק עור לרופא-המנתח, המוהל רק יפשיל את עור-הערלה מעבר לעטרה על-ידי חתך אורכי בערלה (מן הצד העליון עד לאחר ה"חוט" הסובב את העטרה) אשר יחלק את הערלה לשני חלקים, וייפרע את עור-הפריעה ללא ברכות, ובזה לכל הפחות תתגלה העטרה<sup style="color: gray;">6</sup>.
ד. אם משום-מה לא ניתן לבצע את הברית לפני הניתוח, כפי שתואר לעיל, ומוכרחים לחכות עד אחרי הניתוח, כי אז צריך שיהיה מוהל בחדר-הניתוח (ואם זה לא ניתן, אז כירורג יהודי, ורצוי שהוא יהיה גם שומר מצוות) שיעשה את גילוי העטרה ויברך<sup style="color: gray;">7</sup>.
ה. אם כל זה לא ניתן, אז בדיעבד יספיק לעשות הטפת דם ברית אחרי שהתינוק יבריא מן הניתוח- ללא ברכות<sup style="color: gray;">8</sup>.
<h2> סח</h2>
<b>קיטו, אקוודור Quito, Ecuador</b>
ניסן תשנ"ב
<strong><big>סח. מילה על-ידי רופא יהודי שאינו שומר תורה ומצוות או על-ידי רופא גוי במקום שאין מוהל מוסמך</big></strong>
<b>שאלה:</b><br>בקהילתנו אין מוהל. חלק מהאנשים מביאים מוהל מבחוץ, אבל הרבה עושים את זה עם רופא גוי שעוסק במילה הרבה שנים. ראשי הקהילה רוצים, ע"מ לפתור את הבעיה של ההוצאה המרובה, ללמד רופא יהודי, שהוא לא שומר מצוות, ע"מ שהוא יכהן כמוהל מקומי. והנה הבעיות: הלימוד של הרופא היהודי יעשה ע"י הרופא הגוי, ואינני בטוח אם הוא יודע לעשות את זה כהלכה. הרופא היהודי הוא לא שומר מצוות. מה לעשות?
<b>תשובה:</b><br/>הפעולות הנדרשות לשם ביצוע ברית-מילה הן<sup style="color: gray;">1</sup>:
א. חיתוך עור הערלה עד שתתגלה העטרה.
ב. פריעת הקרום הרך בציפורן והחזרתו לצדדים עד שיראה בשר העטרה.
ג. מציצת המילה עד שיצא הדם מן המקומות הרחוקים.
ד. עצירת הדם וחבישת מקום החיתוך.
ראוי ללמד את הרופא היהודי את מלאכת המילה, גם אם זה יעשה על-ידי הרופא הגוי, לאחר שהרב יסביר לו את הפעולות הללו הנדרשות על-פי ההלכה, תוך כדי ההדגשה שיש צורך גם במילה, גם בפריעה<sup style="color: gray;">2</sup> וגם במציצה<sup style="color: gray;">3</sup>.
לאחר שהרופא היהודי למד את מלאכת המילה, ישנן שתי אפשרויות, והרי הן לפי סדר עדיפותן:
א. הרופא ישים את ה"מגן"<sup style="color: gray;">4</sup> במקום הראוי, הרב יברך, ימול, יפרע וימצוץ, והרופא יעצור את הדם ויחבוש את מקום החיתוך<sup style="color: gray;">5</sup>.
ב. הרופא ישים את ה"מגן" במקום הראוי, הרב יברך וימול<sup style="color: gray;">6</sup> והרופא יפרע<sup style="color: gray;">7</sup>, הרב ימצוץ והרופא יעצור את הדם ויחבוש את מקום החיתוך.
באפשרות ב' ראוי שהרב ידחוק ויתקן מעט את הפריעה לפני שימצוץ<sup style="color: gray;">8</sup>.
<h2> סט</h2>
<b>רומא, איטליה Rome, Italy</b>
כסלו תשנ"ב
<strong><big>סט. דין פדיון הבן בילד ממזר</big></strong>
<b>שאלה:</b><br>לצערנו נולד כאן בן ממזר ואמו שואלת אותי האם חייב בפדיון הבן, הדין פשוט שאמו אינה חייבת. מי חייב לפדותו, הקהילה, הרב, או שמא האב - הבועל?
<b>תשובה:</b><br/>בכור ממזר חייב בפדיון הבן<sup style="color: gray;">1</sup>, וקיימות שתי אפשרויות לפדיונו:
א. האב עצמו פודה אותו, אך אז אינו מברך, רק מוסר את כסף הפדיון לכהן ואומר את הנוסח, בהשמטת הברכות (וכן ישמיט ההקדמה המקובלת: אשתי הישראלית וכו').
ב. הפדיון נעשה על-ידי בית הדין בשליחות הקטן, מדין "זכין לאדם שלא בפניו", ולשם כך מזכים לקטן את כסף הפדיון ואומרים שפודים אותו בשליחותו שלו ובית-הדין מברך. (ולשם ברכת "שהחיינו" רצוי לקחת גם פרי חדש ולכוון גם עליו)<sup style="color: gray;">2</sup>.
<b>הדרך השניה נראית עדיפה<sup style="color: gray;">2</sup> <sup style="color: gray;">3</sup>.</b>
<h2> ע</h2>
<b>קאלי, קולומביה Cali, Colombia</b>
אדר א' תשנ"ב
<strong><big>ע. מילת קטן לשם גיור שלא בפני שלושה, על מנת להטבילו בפני בית-דין</big></strong>
<b>שאלה:</b><br>לפני כחודשיים אימצה משפחה ילד מקומי לא-יהודי וברצונה לגיירו בקרוב. האם יש מניעה לכך שנבצע מעשה ברית לשם מילה שלא בנוכחות בי"ד, ולאחר מספר ימים יסעו לעיר הבירה, בה נמצאים שלושה רבנים כשרים, לטבילה ולהטפת דם?
<b>תשובה:</b><br/>גר קטן שמגויר על דעת בית-דין, צריך למולו דווקא בפני שלושה<sup style="color: gray;">4</sup>.
השלושה צריכים להיות אנשים הכשרים לדון<sup style="color: gray;">5</sup>, די בהדיוטות<sup style="color: gray;">6</sup>, ואין צריך שיהיו מומחין, והמוהל הוא מכלל השלושה.
אין צורך בנוכחותו של בית-דין של שלושה בזמן המילה ובזמן הטבילה, ועל כן די שבזמן המילה בקאלי יצטרפו לרב עוד שני יהודים שומרי תורה ומצוות שאינם קרובים לא זה לזה ולא לרב, והמוהל יכול להיות אחד מהם, ויכוונו שמילה זו היא לשם גירות, ואחרי כן ישלימו את התהליך בפני בית-דין מוסמך.
אם אין בקאלי שלושה יהודים שומרי תורה ומצוות, ישנה אפשרות אחרת והיא- קבלת רשות מטעם בית-דין של שלושה למולו שלא בפניהם, בנוכחות של שניים, דהיינו המוהל ועוד אחד כשר. גם בכהאי גוונא יוכלו לברך ברכת "למול את הגרים" וכו' בשעת המילה ותהא המילה לשם גירות, ולא יצטרכו להטיף דם ברית כשיגיע אחרי-כן לבית-הדין הכשר לטבול בפניהם<sup style="color: gray;">7</sup>.
בדיעבד, אם כבר נימול שלא בפני שלושה, צריך לחזור ולהטיף ממנו דם ברית בפני שלושה<sup style="color: gray;">8</sup>.
במילת קטן שמגויר על דעת בית-דין, יש להקפיד שהמילה תהא ביום ולא בלילה<sup style="color: gray;">9</sup>.
<h2> עא</h2>
<b>בולוניה, איטליה Bologne, Italy</b>
טבת תשנ"ב
<strong><big>עא. חובותיו של אב יהודי לנולד לו מן הגויה והתגייר, או שאמו התגיירה בהיותה מעוברת בו.</big></strong>
<b>שאלה:</b><br>האם באמת לא מוטלת שום חובה ואחריות על האב כלפי בנו שנולד לו מן הנוכריה והתגייר כהלכה או מן המעוברת שהתגיירה כהלכה?
<b>תשובה:</b><br/>בענין בנו של יהודי מן הנוכרית מפורש הדבר במס' יבמות<sup style="color: gray;">1</sup> ובמס' קידושין<sup style="color: gray;">2</sup> שהבא על הנכרית, אין הוולדות שלו, משום שנאמר "ולא תתחתן בם… כי יסיר את בנך מאחרי"<sup style="color: gray;">3</sup> בנך מן העובדת כוכבים אינו קרוי בנך, וכן נפסק להלכה בשו"ע<sup style="color: gray;">4</sup>. משמעות הדבר היא שבן זה הינו גוי לכל דבר, ואין בו שמץ ישראליות בשום ענין, וכגון לפטור את אמו מן הייבום, אם התגיירה לאחר לידתו ואחר כך התחתנה והתאלמנה-שאינו פוטר, והוא הדין באשר לכל מערכת החובות שבין אב לבן<sup style="color: gray;">5</sup>. וגם אם בן זה התגייר כהלכה, אין הוא יכול להיחשב מבחינת ההלכה לבנו של אביו הביולוגי (אף שהלה הוא יהודי), משום שגר שנתגייר, כקטן שנולד דמי<sup style="color: gray;">6</sup> והרי הוא איפוא אדם חדש ללא יחס, אדם שלא קיים אצלו הקשר ההלכי של בן לאביו<sup style="color: gray;">7</sup>. יתר על כן, אף שגר צדק יורש את אביו הגוי מתקנת חכמים<sup style="color: gray;">8</sup>, בגר שאביו יהודי אין הדין כן, ואינו יורשו<sup style="color: gray;">9</sup>.
במקרה שהלידה היתה בקדושה, היינו שאמו הגויה התגירה בהיותה מעוברת, שונה במקצת הגדר ההלכי. בברייתא נאמר כך<sup style="color: gray;">10</sup>: "גר שהיתה לידתו בקדושה והורתו שלא בקדושה, יש לו שאר האם ואין לו שאר האב. כיצד, נשא אחותו מן האם- יוציא, מן האב- יקיים …:". כלומר, מבחינת האב קובע זמן ההורות (ההפריה- הביאה) בלבד, ואם בשעה זו היה גוי- הוולדות אינן מתייחסים אליו, ומשום כך מותר לו לשאת את אחותו מן האב. ואלו מבחינת האם, הקובע הוא זמן הלידה (והסברה לכך מובנת מאליה), ולכן הנולד לאם שהתגיירה בהיותה מעוברת, נחשב לבנה ואסור בקרובותיה.
מטעם זה שני אחים תאומים, שנולדו לאם שהתגיירה בהיותה מעוברת בהם, אסורים איש באשת אחיו, שהרי מן האם הם אחים לכל דבר, אך אינם חולצים ואינם מייבמים, שהרי ייבום קשור לאחוה מצד האב, וכזו אין להם<sup style="color: gray;">11</sup>.
והנה בנדון השאלה, אמנם האב יהודי, אבל מאחר שהבא על הנכרית- הוולד כמותה, ובזמן הביאה נכרית היתה, יש לומר שמבחינת האב הוולדות אינם שלו ואינם מתייחסים אליו, הן לעניין החיובים, הן לעניין ייבום וחליצה, ואפילו אינו יורשו כמו אב ובנו שהתגיירו<sup style="color: gray;">12</sup>.
אבל יש לזכור שעל כל פנים אין בן זה גרוע מכל גר אחר, ומסתבר שאביו- כיהודי הקרוב אליו- מחויב לפחות מוסרית, לדאוג להשתלבותו בעם ישראל מן הבחינה הרוחנית<sup style="color: gray;">13</sup>, החומרית והחברתית כאחד, וכפי שנאמר "ואהבתם את הגר", והתנהגות של הסרת כל אחריות כלפיו איננה דרך התורה, גם אם אין כאן משום יחסי אב ובנו.
<h2> עב</h2>
<b>קיטו, אקוודור Quito, Ecuador</b>
אדר א' תשנ"ב
<strong><big>עב. תוקפו של גיור קונסרבטיבי לעניין הצטרפות לקהילה</big></strong>
<b>שאלה:</b><br>אני פונה אליכם לברר את זה העניין. איש בקהילתנו נשוי לגויה ולהם שלושה ילדים. המבוגר מתקרב לגיל בר-מצוה. על מנת שהילדים שלהם יחשבו ליהודים, בצעו גיור לשלושתם, וכן לאשתו, ע"י רב קונסרבטיבי בארה"ב. הילדים לומדים בביה"ס היהודי היחידי במקום (חילוני, כי אין במקום יהודים שומרי תורה ומצוות). הם משתתפים בפעילויות מסויימות של הקהילה ומעוניינים שילדיהם ישתלבו בחיי הקהילה היהודית ולכן הם מאוד מעוניינים שהילד שלהם יעשה בר-מצוה בבית הכנסת. מה להגיד להם, ואיך? האם יש צורך לבצע חופה להורים, אם נקבל במקרה הזה את הגיור.
כדאי להזכיר שבקהילתנו יש הרבה מקרים של גיורים שנעשו ע"י "רב" לפני כמה שנים ובקהילה הם נחשבים כיהודים גמורים, ולכן ילדיהם עושים בר-מצוה בלי ספק מצידם, ומאוד קשה להתנגד לזה, מכיוון שזה חלק לא מבוטל מהקהילה.
האם יש אפשרות במקרה הזה לקבל את הגיור הקונסרבטיבי אך ורק לענין הבר-מצוה, או בכל אופן לדחות אותם.
<b>תשובה:</b><br/>מן הראוי להתנגד בכל תוקף לכל הכרה בגיור קונסרבטיבי, ויש להדגיש כי גוי שעבר תהליך "גיור" שכזה, נשאר בגיותו ואיננו נחשב ליהודי<sup style="color: gray;">1</sup>.
בהתחשב במצב המיוחד של קהילתך, ואם אמנם אינך יכול לעמוד בלחץ, ויהיה חשש לביטול מוסד הרבנות האורתודוקסית בקיטו אקוודור, אזי יש לרשום את "המתגיירים" הללו בפנקס הקהילה כגויים בצורה ברורה ומפורשת, ואלו לעניין שיתופם בחיי-הקהילה אפשר להקל בדיעבד בכל מקום שאין צורך בהיותם יהודים לצורך העניין, כגון לעלות לתורה חוץ למניין שבעה קרואים וכדו'.
<h2> עג</h2>
<b>מלמו, שוודיה Malmo, Sweden</b>
סיון תשנ"ב
<strong><big>עג. התייחסות לגיור קונסרבטיבי ולענין מעמד הצאצאים והכנתם לבר-מצוה</big></strong>
<b>שאלה:</b><br>רב קונסרבטיבי שלמד בין השאר גם בישיבות אותודוקסיות והינו שומר שבת, כשרות ומסורת "גייר" אשה שכל מטרתה היתה לשם אישות. בני הזוג חברים בקהילה, אך אינם שומרים מצוות, וכעת באו כדי ללמד את בנם ל"בר-מצוה".
כיצד יש לנהוג?
<b>תשובה:</b><br/>בעניין בן ה"מתגיירת", מצוה לקרב את הילד ומשפחתו שבאמת רוצים ופועלים להתקרב ליהדות, ועוד שסוברים שכבר הצטרפו לעם ישראל ומשתתפים איתו בכול ובוודאי מטעם השלום בקהילה, ו"האמת והשלום אהבו"<sup style="color: gray;">1</sup>.
מכיוון שיש ספק בגיורם, כמתבאר בתשובה שנשלחה אליכם<sup style="color: gray;">2</sup>, אין להחזיקם כיהודים גמורים ואין הם מצטרפים לכל דבר שבקדושה, וגם לא כגויים גמורים אף שנתגיירו לשם אישות ונישואין<sup style="color: gray;">3</sup> ואף שאינם שומרים תורה ומצוות<sup style="color: gray;">4</sup>.
על כן נכון ורצוי להסביר להם את הבעיה שיש בגירותה של האם, ויש לקבלם<sup style="color: gray;">5</sup> בדרך קבלת גרי צדק המבוארת ברמב"ם, "למושכם בדברי רצון רכים", "מודיעין אותו שכרן של מצוות… ומאריכין בדבר זה כדי לחבבן"<sup style="color: gray;">6</sup>.
מכל מקום אין לגייר את הילד, בין בקטנותו<sup style="color: gray;">7</sup> בין בבגרותו, אלא על-מנת לשמור מצוות<sup style="color: gray;">8</sup>, ולכן מן הראוי להסביר לילד את עניין הגירות וקבלת המצוות, ואם אפשר יש לדבר על לב האשה- אמו- להכניס כשרות בבית, כדי להסיר צל מעל המשפחה, ואז השאר יהא תלוי בילד עצמו.
אין להעלות את הילד לתורה עד שיבוצעו הדברים האמורים לעיל.
<h2> עד</h2>
<b>ציריך, שוויץ Zurich, Switzerland</b>
אדר ב' תשנ"ב
<strong><big>עד. פתיחת המקוה הקהילתי בפני טובלים לצורך גיור רפורמי</big></strong>
<b>שאלה:</b><br>נודע שיש אשה שרוצה לטבול במקוה הציבורי כחלק מ"גיור" רפורמי. השאלה היא באם אני מחויב למנוע אותה מלהשתמש במקוה שלנו. כמובן שלא נתן לה שום אישור טבילה וכו', אבל האם אפשר לנו להסתפק ב"שב ואל תעשה"? מבחינה ציבורית זה יהיה הרבה יותר טוב באם נעלים עין מכל הענין.
<b>תשובה:</b><br/>אין לאפשר טבילה לאשה הרוצה לטבול במקוה כחלק מגיור רפורמי, כיון שאין אנו מכירים בגיור זה שהוא חוכא ואיטלולא, ולא ניתן לו "הכשר". אך אם הם שותפים בבניין המקוה ונתנו מעות לבניין המקוה אי אפשר למונעם, אבל אין למנהלי המקוה שום אחריות על מעשיהם. ואם אינם שותפים בבניין המקוה ובאחזקתו, יכולים למונעם, ואין חשש איבה ומחלוקת, מפני שיכולים לומר שזה נעשה רק לנשים שרוצות לטבול, ולא לטבילת גירות<sup style="color: gray;">1</sup>.
<h2> עה</h2>
<b>מלמו, שבדיה Malmo, Sweden</b>
תמוז תשנ"א
<strong><big>עה. גיור גויה החיה מזה זמן עם יהודי במטרה להיקבר לידו בבית- העלמין</big></strong>
<b>שאלה:</b><br>אשה גויה שעזרה ליהודים בזמן השואה וחיה עם יהודי, ולטענתם מתנהגת כיהודיה בענייני שבת וכשרות, ועתה ברצונה להתגייר, והיא מוכנה לקבל עליה כל דיני היהדות. (לדעתי מטרתה היא להיקבר ליד היהודי שעמו חיה, והבנתי כן מדבריו של האיש שאמר שאם לא יגיירוה יכתוב בצוואתו שיקברו את שניהם בעיר מגוריהם הקודמת- צאנז). שאלתי, האם יש לראות בה מתגייר לשם כבוד וכדו' שלכתחילה אין מגיירין אותו? ואם מותר לגיירה, האם יש לערוך להם חופה וקידושין?
<b>תשובה:</b><br/>הנה כבר נתפשט המנהג להקל ולגייר נשים גויות שכבר חיות עם יהודים (שאינם כהנים), ומתגיירות מטעמי אישות<sup style="color: gray;">1</sup>. ויש לערוך להם חופה וקידושין אחר הגירות<sup style="color: gray;">2</sup>.
ובנדון דידן, שלדעת השואל סיבת הקבורה יחדיו נתוספה לסיבת הרצון לגיור, עדיין יש מקום לקבלה כאשר לפי ראות עיני הדיין קבלת המצוות היא באמת ובתמים.
<h2> עו</h2>
<b>קיטו, אקוודור Quito, Ecuador</b>
אייר תשנ"ב
<strong><big>עו. השתתפות גוי הנמצא בתהליך גיור בשיעורי תורה ואמונה ובתפילות בבית הכנסת</big></strong>
<b>שאלה:</b><br>ניגש אלי בחור גוי שמתעניין בגיור. על-פי הפגישה שהיתה לי עמו, התרשמתי שהוא מעוניין בגיור אמיתי. הוא התעורר לזה לפני שנה וחצי ובינתיים הספיק ללמוד תנ"ך ועוד ספרי יהדות בספרדית. הוא בטוח בעצמו ובדרך שהוא מעוניין, עד כדי כך שבעוד כמה חדשים, כשיגמור את לימודיו, רוצה לנסוע ארצה על מנת להתגייר, ודווקא בגיור אורתודוקסי, כפי מה שהוא אמר לי. הוא בחור בן 20 ואין לו שום כוונות של נישואים עם יהודיה וכד', אלא נראה שהוא משוכנע מאוד בדרכו.
השאלות:
1. הוא רוצה להשתתף בתפילות של קבלת שבת בבית-הכנסת – האם ניתן לאפשר לו את זה?
2. הוא רוצה להשתתף בשיעורים ליהדות שאני מעביר לנוער היהודי כאן בקיטו- האם אפשרי?
3. לאן הוא יכול לגשת בארץ ע"מ לקבל הדרכה בענין הגיור - כתובת וטלפון של המקום או המקומות האפשריים?
<b>תשובה:</b><br/>א. ניתן לאפשר לבחור זה להתפלל תפילת קבלת שבת בבית הכנסת<sup style="color: gray;">1</sup>, ויש להסביר לו שאין פירושו של דבר שהוא מקבל שבת על עצמו בתפילה זו, וכי אין זה אלא השתתפות בטקס התפילה בלבד<sup style="color: gray;">2</sup>.
ב. ניתן לאפשר לו להשתתף בשיעורי אמונה ויהדות הניתנים ליהודים בקהילה.
ג. ניתן לפנות לבית-הדין לגיור שליד הרבנות הראשית לישראל.
<h2> עז</h2>
<b>בואנוס איירס, ארגנטינה Buenos Aires, Argentina</b>
אדר א' תשנ"ב
<strong><big>עז. קבלת ילדה מאומצת הנמצאת בתהליך גיור לבית-ספר יהודי</big></strong>
<b>שאלה:</b><br>משפחה אשר אימצה ילדה לא יהודיה, פנתה אלינו בבקשה לקבל אותה לבית ספר דתי ציוני שתחת חסותה של המחלקה התורנית. בקשה זו נתמכת ע"י המלצת הרב של קהילת חב"ד.
האם יש כאן בעיה הלכתית?
<b>תשובה:</b><br/>רשאים בני הקהילה לקבל לבית-הספר היהודי אותה הנערה שכבר החלה בלימוד לקראת גיורה<sup style="color: gray;">1</sup>. ואולם יש להתנות את הדבר במתן הצהרה בכתב, הן של אותה הנערה, הן של הוריה המאמצים, בדבר רצינות כוונותיהם להמשיך ולהתחזק בקיום המצוות ולהשלים את תהליך הגיור.
להצהרות הנ"ל תצורף המלצת הרב המטפל בגיור (מחב"ד) בה הוא מאשר את נכונות הדברים. ובה גם הבעת נכונות מצידו להמשיך ללוות את תהליך גיור הנערה עד סופו.
<h2> עח</h2>
<b>קאלי, קולומביה Cali, Colombia</b>
ניסן תשנ"א
<strong><big>עח. אימוץ ילד לא יהודי</big></strong>
<b>שאלה:</b><br>זוג החליט להשתדל לאמץ ילד מקומי לא-יהודי אע"פ שב"ה התברכו בשני ילדים. אני מבקש עצות והערות בעניין ואם אינם טועים שרואים בזה חסד ומעשה ראוי.
<b>תשובה:</b><br>בדבר שאלתך, אם כדאי לאמץ ילד גוי והאם יש בכך מעשה חסד, תלוי הדבר בילד, בהוריו הגויים ובנסיבות האימוץ.
א. ילד קטן שאין בו דעת, והוריו הגויים אינם מעונינים בגיורו, או שאינם יודעים על כך, אין ליזום אימוץ ילד זה לכתחילה.
ב. ילד שיש בו דעת<sup style="color: gray;">2</sup>, והוא מגלה עניין מיוחד בישראל ובמעשיהם או שהילד קטן ואין בו דעת אך הוריו הגויים (אביו או אמו) מגלים רצון למוסרו לישראל, בית-דין מגיירים אותו על דעתם<sup style="color: gray;">3</sup>. על כן, המגדלו והמאמצו, חסד גדול הוא עושה<sup style="color: gray;">4</sup>.
ג. בנסיבות חמורות, כגון שמצאו את הילד, ואם לא יטפל בו, ימות, או בכל מצב שעלול לגרום ח"ו לחילול השם<sup style="color: gray;">5</sup>, או משום דרכי שלום, יש לפעול באופן שלא תצא תקלה, אבל אין כל חיוב לגיירו, אם כי גם אין איסור בדבר.
ד. "אומנה" [פירוש- הילד מקבל כל צרכיו מן המשפחה האומנת, אך ידוע לכל שהוא גוי, ואף אין הוא משנה את שמו המקורי], דומה לכל דיני הצדקה לגוי שאינו משום חסד, אלא משום דרכי שלום<sup style="color: gray;">6</sup>. ועיין במפרשי המשנה באבות פרק א, ה, "ויהיו עניים בני ביתך"- רמב"ם ור"ע מברטנורא, ועיין גם רמב"ם הל' מתנות עניים פ"י הל' יז- "צוו חכמים שיהיו בני ביתו של אדם עניים ויתומים במקום העבדים מוטב לו להשתמש באלו, ויהנו בני אברהם יצחק ויעקב מנכסיו ולא יהנו בהם זרע חם…". ועיין ב"מ ס ע"ב סוף פרק הזהב בסיפור על רבא.
ה. בכל אימוץ עלולים לבוא לידי איסור ייחוד, על כן יש לבחון מראש, אם יש באפשרות המאמצים לעמוד בסידורים המיוחדים הדרושים למניעתו.
<h2> עט</h2>
<b>סן חוזה, קוסטה- ריקה San Jose, Costa Rica</b>
אדר ב' תשנ"ב
<strong><big>עט. אשה שהמירה דתה, וכעת היא רוצה לחזור לחיק היהדות עם בתה מן הגוי</big></strong>
<b>שאלה:</b><br>אשה מעוניינת להצטרף לקהילה, אבל יש לנו כמה בעיות. מדובר ב:
א. אשה יהודיה שהייתה נשואה ליהודי ולהם ילדים.
ב. האשה התגרשה מבעלה בגלל שהיא בגדה בבעלה.
ג. האשה התנצרה.
ד. התחתנה עם גוי ויש להם ילדה.
ה. היום היא לבד ואומרת שהתחרטה וחזרה לחיים יהודים עם בתה שנולדה מהגוי.
ו. כיצד מתייחסת ההלכה למקרה כזה? היא רוצה שהילדה תלמד בבית ספר היהודי שבו יש רק ילדים יהודים.
<b>תשובה:</b><br/>האשה צריכה לקבל מצוות ולטבול בפני בית-דין כפי שנהוג בתהליך גיור. אך על הבת אין להערים קשיים, ואדרבא, יש לקרבה<sup style="color: gray;">2</sup>. מובן מאליו שהבת אסורה להינשא לכהן<sup style="color: gray;">3</sup>.
<h2> פ</h2>
<b>ישראל Israel</b>
תמוז תשנ"א
<strong><big>פ. מעמדם ההלכתי של יהודי אתיופיה וההבחנה בינם לבין "הפלאשמורה"</big></strong>
<b>שאלה:</b><br>א. מה עמדת ההלכה לגבי יהדותם של "הפלאשמורה" החיים באתיופיה ומכונים "המתנצרים"?
ב. במה שונה מעמדם ההלכתי מיהודי אתיופיה שעלו לישראל?
ג. האם אדם המזוהה ומזדהה כשייך לפלאשמורה יכול לעבור תהליך כדי שיוכר כיהודי עפ"י ההלכה ואם כן מה עליו לעשות?
<b>תשובה:</b><br>מצ"ב דברי הרצאתו של מרן הגר"ש ישראלי בכנס שנערך מטעם מוסדות "אריאל" בירושלים.
ברוכים הבאים לכאן מארצות רחוקות, וברוכים בני ארץ ישראל המתכנסים לשמוע דברי תורה ולדון בבעיות הבוערות בשעה זאת. דור ודור ובעיותיו, דור ודור וקשייו. שמחה עצומה מלווה אותנו כיום נוכח המחזה של קיבוץ נדחי ישראל המתרחש לעינינו, ואשר יש בו משום מימוש ההבטחה של נביאנו הראשונים. אין אנו רשאים להתעלם מהקשיים המיוחדים שמלווים את עליית כל שבט ושבט, כל קיבוץ וקיבוץ של נדחי ישראל, אלא עלינו לסייע בידם.  במיוחד מתעוררות בעיות סביב זהותם של עולי אתיופיה הידועים בשם פלאשים". כלל ישראל לא ידע במשך מאות שנים על קיומם בעולם. אמנם היו קיימות אגדות על יהודים המצויים מעבר לנהר הסמבטיון, וגם בחז"ל נזכר עניין זה (סנהדרין סה ע"ב), אך הדברים נשארו בגדר אגדות בלבד עד לימינו אנו. קשה מאוד לברר את מוצאו האמיתי של השבט הזה. אין צריך לומר שאנו מתייחסים אליו בכבוד ובהערכה בגלל העמידה האיתנה שלו מול הקשיים העצומים שנתקל בהם. כידוע, שבט זה שמר בקנאות על זהותו ועל עצמאותו הדתית והיהודית, כפי שהיהדות הובנה על ידו.
עם זאת קיימים ספקות רבים ביחס למוצאם של בני אתיופיה: מהיכן ומדוע הגיעו לאתיופיה, כיצד הגיעו לשם, ועוד ועוד שאלות בלתי פתורות. השאלה המרכזית היא, אם המסורת המקובלת בקרב בני העדה הינה נאמנה. לפי מסורת זו הם אחינו בני ישראל שנפרדו מעם ישראל עוד בתקופה קדומה ביותר, בתקופת הבית הראשון או בראשית הבית השני, ומאז נותקו הקשרים שלהם עם שאר העם היהודי והם נותרו מבודדים. אנחנו מתקשים מאד לראות בהם חלק מן היהדות הנאמנה, בגלל אותם מנהגים שונים ומשונים הרווחים אצלם, ובגלל אותן הלכות שנשתבשו אצלם והן עומדות בניגוד מוחלט להלכה המקובלת. לדוגמה: אחת הנקודות העיקריות והמרכזיות שתפסה מקום חשוב בחייהם, הינה הקרבת קרבנות. אנחנו מאד מזועזעים מהעניין הזה גם בגלל חומר האזהרה שהזהירה תורה על שחוטי חוץ, ובעיקר משום שאנו רואים באיסור הזה את הביטוי למרכזיותו של "המקום אשר יבחר ה'". אך אצלם מקובל להקריב קרבנות; בערב הפסח מקריבים קרבן פסח, וכן בהזדמנויות אחרות. הדברים האלה מקשים מאוד על הטענה כאילו הם המשיכו את המסורת שלקחו אתם מעם ישראל, אלא אם כן נשער שהייתה זו מסורת יהודית מעורבת עם השפעת פולחן של עבודה זרה.
קשה לנו מאוד לברר את הדברים האלה, ואינני חושב שאי-פעם נגיע לבירור העניין הזה, מכיוון שאין לנו מקורות. האנשים האלה לא כתבו, ועל כן לא מצאנו אלו שהם מקורות, תעודות, או משהו בדומה לזה מהזמנים הקדומים יותר, ואנחנו מגששים באפילה בעניין.
ואולם מצאנו אילן גדול להיתלות בו והוא מרן הרדב"ז, אחד מגדולי הדור בתקופה שבין רבותינו הראשונים לאחרונים, שהיה כידוע דיין חשוב במצרים ואח"כ עלה לארץ ישראל. הרדב"ז הינהו אחד מהמקורות ההלכתיים הפסקניים החשובים ביותר שבית ישראל נשען עליהם. ועל כן אנו מסתמכים עליו גם בנושא זה מחוסר ברירה, בכל אופן- מתוך הנחה שאנחנו מסתמכים על מקור שראוי להסתמך עליו. רשאים אנחנו, ואף חייבים, להסתמך עליו, למרות כל אותם דקדוקים ושאלות שאנחנו מתחבטים בהם, ושגם מרן הרדב"ז עצמו חשש להם כמבואר בדברי תשובותיו. וכשם שאנחנו מקבלים אותו כסמכות עליונה בענייני הלכה אחרים, כן נקבל את העובדה ההסטורית שהוא מציג כאמת מוחלטת שהגיע אליה מתוך חקירה ודרישה.
בשו"ת הרדב"ז אנחנו מוצאים שתי תשובות בנידון. האחת בסי' ריט (בחדשות: אלף רצ), והשנייה בחלק ז סי' ה. בתשובה הראשונה הוא מתייחס אליהם כאל סוג של קראים, כלומר, לא קראים ממש, אלא שבפועל נקטו בדרכם של הקראים. הם נהגו רק לפי הכתוב בתורה שבכתב, ובהתאם לפרשנות שהם עצמם נתנו לה. מכל מקום בתשובה זו הוא מתייחס אליהם בתור "ישראל משבט דן". התשובה השנייה נראית כסותרת במקצת את קודמתה, וכבר עסקו בכך רבים, אבל כפי הנראה התשובה השנייה היא המאוחרת, משום שבה דעתו הינה יותר מגובשת והחלטית. נראה שבין כתיבת שתי התשובות הוא חקר ודרש בנושא והגיע למסקנה שאותה הוא מציג בתשובתו השנייה.
נוסח התשובה השנייה הוא כדלקמן:
שאלת ממני להודיעך דעתי, למי שקנה עבד חופשי מאותם היהודים הדרים בארץ כוש, איך יתנהג עמו אם יוצא בשש או לא [זאת אומרת: האם לתת לו דין של עבד עברי העובד רק שש שנים] וכל הדינים הנוהגים בעבדים, אם נוהגים בו או לא.
תשובה: לא מצינו עבד עברי אלא מכרוהו בית דין בגניבתו, או מוכר עצמו. הלכך זה שקנה העבד החופשי, כיון שהתברר לו שהוא יהודי אין זה אלא פדיון שבויים.
הרקע לשאלה הוא המעשה ביהודי שקנה לעצמו עבד מן השבויים שהביאו הגויים שנלחמו באפריקה. והנה התברר לו שהעבד הוא מאותם היהודים הדרים בארץ כוש. הרדב"ז קובע שהוא יהודי, ולכן הקונה אותו קיים מצוה של פדיון שבויים. והוא ממשיך וכותב:
כי אף על גב שהרי כל אלה החופשים דרים בארץ כוש מתנהגים כדת הקראים שהם צדוק וביתוס, ואין אנו מצווים לא לפדותם ולא לקנותם. מכל מקום מסתבר לי דהני מילי אלו שהם דרים בתוך הרבנים ורואים דברי חכמים ומלעיבים ומלעיגים עליהם, עליהם ועל כיוצא בהם אמרו: 'מורידים ולא מעלים', והם המשפחה הארורה שכתב עליהם מרן ז"ל [זאת אומרת: הקראים הרגילים שהם דרו בין הרבנים ועם זאת התנגדו להם, עליהם כתב הרמב"ם את תשובותיו הנודעות], אבל אלו הבאים מארץ כוש, הם משבט דן בלי ספק. ומפני שלא היו ביניהם חכמים בעלי קבלה תפסו להם פשטי הכתובים. אבל אם היו מלמדים אותם לא היו פוקרים בדברי חז"ל, והוי כ'תינוק שנשבה בין הגויים'. תדע, שצדוק וביתוס היו בבית שני ושבט דן גלה קודם. ואפילו אם תמצא לומר שהדבר ספק, מצוה לפדותם.
לא ברור למה רומזים דברי הרדב"ז "שהדבר ספק"; דומה שהספק הוא בנוגע להתייחסות שלהם לשבט דן, שעל כך כתב בתחילה שזהו נתון ברור "בלי ספק". מתברר איפוא, שקיים אצלו איזה שהוא ספק בדבר, אבל למרות זאת הוא קובע להלכה: "הם משבט דן בלי ספק". אי לכך ההלכה ברורה שחייב לפדותם, כי אפילו אם נניח שהם גרים שנטו מדרך הישר ואינם מזרע ישראל, על כל פנים מכיוון שהם מייחסים את עצמם כיהודים על כן מצוה לפדותם, לקרב אותם, ועל ידי כך נהפוך הוא ליהודים כשרים. אבל הנקודה החשובה בדברי הרדב"ז היא שבסיום דבריו הוא פוסק:
אבל לענין יוחסין, אני חושש שמא קידושיהם קידושין וגיטם אינו כתיקון חז"ל, שהרי אינם יודעים כלל בטיב גיטין וקידושין.
ובכן הרדב"ז מכריע להלכה שבנוגע לענייני יוחסין, דהיינו ביחס לשאלה אם ניתן להתחתן אתם, איננו יכולים לראות אותם כיהודים כשרים. מכיון שאנו חוששים שמא קידושיהם קידושין ואילו הגיטין שלהם פסולים, ונמצאו בניהם של נשים אלו מנשואים שניים ממזרים. והנה למרות שבדברי הרדב"ז הוגדרה בעיית הגיטין הפסולים רק כחשש, הרי זה משום שכפי הנראה הוא לא ידע כיצד הם מגרשים את נשותיהם, אבל לנו ברור כיום שהם אינם כותבים גיטין כדת משה וישראל. אצלם מקובל שהאיש המגרש את אשתו עושה זאת בע"פ או בדרך אחרת שאינה תקפה לפי דיני התורה. אולם הקידושין שלהם הם קידושין, כי אם יהודי רוצה להתנהג כדת ישראל די לו בניהול חיי אישות עם אשתו כדי שנחשיב אותה מקודשת לו. ואף על פי שיש ופוסקים במקרים מסוימים של חיי אישות שאין בזה חלות קידושין. לגבי עולי רוסיה וכיוצא בהם - והיינו טעמא, משום שהם פרשו מדיני ישראל ברצון מפורש, כדי שלא לנהוג כפי דיני התורה; אבל בנוגע לשאלת יהודי אתיופיה אין הדבר כן, הם אכן רצו להתנהג כיהודים, וחשבו שהם פועלים כדת משה וישראל- לכן איננו יכולים לומר שאין ערך לקידושין שלהם. ומאחר והעובדה של קיום חיי אישות הינה אחת מדרכי הקידושין קידושי ביאה. משום כך אנו סבורים שיש כאן חלות קידושין וודאיים, בעוד שגירושים אין כאן. ואם כן נמצא שהחשש שהעלה הרדב"ז הוא חמור ביותר. ניתן להביא לזה אסמכתא מדבריו של רבי יעקב קאסטרו, שהי' תלמידו של הרדב"ז. בספרו "אהלי יעקב" סי' יא מופיעה תשובה בסוגיה זו, ומתוכנה נראה בבירור שפוסקי דורו התייחסו אל קידושיהם כקידושין גמורים ואל האישה כאשת איש גמורה. ואלה דבריו: "ומעשה נעשה במצרים בחבשיה יהודיה שהיתה נשואה בארצה, וילדה במצרים בן מאיש יהודי שבא אליה בשוגג". במהלך דבריו הוא איננו מזכיר אם בעלה נתן לה גט או לא, משום שידע כפי הנראה, את העובדה שאין אצלם גט כהלכה. וממשיך ואומר: "[בן האיש ממצרים] נשא שפחה וטהר זרעו בזמן חכמי הדור שלפנינו" [זאת אומרת: בזמנו של הרדב"ז].
מה פשרו של סיפור זה? נקטו בפשיטות שאיש זה, שאמו הינה אשה שנישאה בחבש, הוא ממזר וודאי, כדי שזרעו יטהר הוא נשא לאשה שפחה כנענית, כדי שבנו שיוולד ממנה יהיה יהודי כשר לכל דבר לאחר שישחררנו, שהרי בן השפחה הוא בעצם עבד כנעני ולא חל בו ממזרות. והנה אילו היה ספק שמא הקידושין של האם לא היו קידושין, היה מקום לומר שהאיש שבעל אותה במצרים בעל אישה פנויה. ואם כך הוא הדבר, הרי שהבן הוא יהודי כשר, ואסור לו לישא שפחה, שהרי הבועל שפחה, לפי דעת רוב הראשונים, עובר על איסור תורה של ",לא תהיה קדשה". למה זה התירו לו חכמי הדור הקודם לשאת שפחה? הרי הוא לפחות ספק כשר, ואם כן אסור לו לשאת שפחה. אלא וודאי מוכח שחכמי הדור התייחסו לאישה שנתקדשה בחבש כאל אשת איש גמורה. הרב שלוש רבה של נתניה מציין בצדק בספרו שכפי הנראה שאלה זו היא היא השאלה בשו"ת הרדב"ז בסימן ריט הנ"ל. שהרי גם שם מובא שהורו לבנה לישא שפחה כדי לטהר את זרעו. ובכן משמע בבירור שסוברים חכמי דורו של הרדב"ז שהאתיופים דינם כישראלים גמורים וקידושיהם קידושין גמורים. ומאחר שהקידושין שלהם תקפים ואילו גיטם אינו גט ודאי. נמצא שבניהם מנישואין שניים הם בגדר ממזרים.
מסיבה זו קיים קושי רב מאוד להתירם לבוא בקהל. ואולם מתוך הרצון העז לחפש דרכי היתר לקהילה גדולה מעם ישראל, עלה רעיון מוצלח של צירוף סניף לצד היתר כבר בזמנו של מרן הרב הרצוג זצ"ל. העיקרון הוא שיש לפנינו פה בעצם שני ספקות: ספק ממזרות; וספק נוסף שיכול לשמש גורם מקל, דהיינו ספק של תערובת גויים שהסתפחו אל יהודי אתיופיה והתערבבו ביניהם. כי אכן, אע"פ שרוב בני העדה הם משבט דן, אבל במשך הדורות יודעים אנחנו שנצטרפו עליהם גרים (ואכן קיים אצלם טקס קבלת גרים); והרי ברור שקבלת גרים על ידי בתי דין שאינם יודעים צורה של הלכה, אינה תקיפה. ומכיון שאנשים אלה לא ידעו צורת הלכה, לכן אין להם סמכות של בית-דין, ומכאן גם מובן שקבלת מצוות, שהינה תנאי הכרחי בגירות, לא תיתכן אצלם, שהרי אינם יודעים תוכן המצוות- לכן גירות זאת איננה תקפה. ומכיון שבתוך הציבור הזה מצויים גויים רבים שהתערבו, והם אינם גרי צדק, נמצא שרק כאן, לאחר עלייתם של לארץ ישראל אנחנו מגיירים אותם. ואולם איננו יודעים מי הם הצריכים גרות ומי הם יהודים, וממילא יש לסמוך על הרוב שהם יהודים. אבל יש לנו כלל יסודי האומר "כל קבוע כמחצה על מחצה". ומכיון שבאותו זמן ובאותו מקום שנתגיירו אותם גויים, היה ידוע מי הוא גר, לכן חל על ספק זה תורת ספק של קבוע, שהוא כמחצה על מחצה. וכל הפורש ממקום שהמיעוט היה ניכר בו, חל עליו תורת ספק שקול.
ולפיכך עולה שבנידון של יהודי אתיופיה קיימים שני מיני ספקות: ספק של גירות, וספק של ממזרות. ומכיון שיש לפנינו שני ספקות ניתן להקל ולהכשירם לבא בקהל, כמו בכל במקרה של ספק- ספיקא; שאפילו אם יש לחוש לצד ממזרות, עדיין יש כאן גם ספק אחר: אולי הוא בכלל לא יהודי. ועל כן לאחר שהם מתגיירים כעת בבית-דין מוסמך, יש מקום להתירם לבוא בקהל. ועל כן התבטאנו בנושא זה ואמרנו: הגירות שאנחנו תובעים מהם, איננה גרות לחומרא אלא זו היא גירות לקולא! משום שע"י כך שאנו מחייבים אותם להתגייר, אנו מדגישים ומחזקים את האפשרות הזאת שהם אינם יהודים, וספק נוסף זה הוא המחליש את חומרת הספק השני ומאפשר לנו להתירם לבוא בקהל.
השאלה המעשית החשובה היא, כיצד אנחנו מבצעים את הגירות של עולי אתיופיה? הצורה הנאותה, וכך אכן הייתה ההוראה, להטיף דם ברית ולהטבילם לאחר קבלת מצוות בפני בי"ד מוסמך. אבל קמה בציבור זה צעקה גדולה, שכאילו אנחנו מכריזים עליהם בזה שהם אינם יהודים. בדיעבד מצאנו מקום להקל ולהצריכם טבילה בלבד, שכן הם עושים את המילה כהוגן, והם מלים לשם יהדות. ואעפ"י שהם לא יודעים בדיוק מה היא יהדות אמיתית מכל מקום הם מלים לשם יהדות. וראה תשובה על דבר דומה לזה מהגרצ"פ פרנק זצ"ל, הר-צבי יו"ד, סי' ריט. בתשובה זו הוא עוסק במקרה שהיו סבורים על תינוק שהוא יהודי ומלו אותו לשם מצוות מילה. לאחר מכן התברר שהוא לא יהודי והוא צריך מילה לשם גירות. ופסק הרב פרנק שמילתו הראשונה עולה לו לשם גירות, מכיון שכיוונו על כל פנים לשם יהדות, ומילה לשם יהדות עולה לו גם למילה לשם גירות. ניתן להסתמך בנושא זה גם על הג"ר שמואל סלאנט זצ"ל, שגם הוא פסק כך. ולכן ההוראה אומרת: מי שמוכן להטיף דם ברית הרי זה משובח, כדי שיצא מדי ספק; אבל בשעת הדחק ניתן להסתמך על הפסק האמור לעיל שלפיו ניתן להסתפק במילה הראשונה.
אולם ביחס לטבילה לשם גרות עם קבלת המצוות אין להקל. ואף על פי שיש הרוצים גם כאן לטעון, שמכיון שאצלם מקובל להרבות בטבילות לכן אין צורך בטבילה מיוחדת לשם גירות, ואפשר לקבל אותם לכלל ישראל ללא שום מעשה גירות- אין להקל בזה, ויש צורך בטבילה לשם גירות. אני רוצה להדגיש שהלכה זו מקובלת על דעת רוב רבני ישראל. ועל כן מן הראוי הוא שהבאים להירשם לנישואין ברבנות ידרשו לטבול בפני בי"ד ולקבל עליהם עול מצוות כדין. ואולם לא נתכחש לכך שיש בישראל שלא מתירים להם לבוא בקהל, מצד ספק ממזרות כנ"ל. קשה להתווכח איתם, אבל נראה לנו שמתוך ראייה רחבה של כלל ישראל, אנחנו לא יכולים לפסול עדה שלמה מלבוא בקהל, שכן יש לנו, ולו בדוחק, יסודות הלכתיים שאפשר להסתמך עליהם.
כל האמור לעיל עוסק בבני העדה האתיופית הידועים לנו כממשיכי המסורת עד היום הזה. אולם לאחרונה צצה שאלה נוספת, המעוררת פקפוקים גדולים נוספים, בנוגע לאלה שנקראים "פלשמורה" – שהם אתיופים שהמירו דתם בשעתם והוציאו את עצמם מכלל קהילת יהודי אתיופיה. הדין הוא איפוא, אם קיימת אפשרות להחזירם לחיק היהדות הנאמנה. שהרי, כאמור, ציבור זה פרש מרצונו מכלל ישראל על ידי שעזב את בני העדה המאמינים בתורת ישראל והרואים את עצמם כחלק מעם ישראל. ואכן גם יהודי אתיופיה עצמם, כך העידו הקייסים, הרחיקו אותם מהם, מפני שהם התרחקו במכוון ורצו להיטמע בין הגויים. אמנם גם הגויים התרחקו מהם, והם נענשו בעונש הכבד של חוסר שייכות לשום צד אלא תלויים בחלל האויר.
אני רוצה לצטט כאן דברים שכותב המאירי, וכן קטע מתוך דברי הרדב"ז. המאירי במסכת עבודה זרה כז, כותב בנוגע למשומד: "אלו כולם [- מי שעברו עבירות] עדיין שם ישראל עליהם, ומאחר שהוא מתפקר ומחלל את הדת עונשו חמור הרבה". כלומר: אנחנו אמנם מענישים את עוברי העבירה, אבל למרות זאת שם ישראל עליהם. "הא כל שיצא מכלל דת יהודית ונכנס לו בכלל דת אחרת, הרי הוא אצלנו כבני אותה דת שנכנס בה לכל דבר. חוץ מגיטין וקידושין שאנחנו מחמירים. ובנו הרי הוא גוי גמור אף לענין גיטין וקידושין". לפי דעתו של המאירי, המומר "הרי הוא אצלנו כבני אותה הדת שנכנס בה לכל דבר", היינו, מי שהוציא את עצמו מן הכלל, הוא אינו נחשב יותר ישראל. במקרה של מומר אין נכונה האמרה הידועה: "ישראל, אף על פי שחטא - ישראל הוא!" אולם בענייני גיטין וקידושין אנו חוששים לחומרא. לא כן הדין לגבי בני המומרים שכבר גדלו והתחנכו לפי חוקי הדת האחרת, שאף לחומרא אין לדונם כיהודים. ועל כן אומר המאירי: "ובנו הרי הוא גוי גמור אף לענין גיטין וקידושין" זאת אומרת: כאשר הוא מקדש, אין בזה אפילו ריח של קידושין, ואישה זו איננה אשת איש אפילו לחומרא.
כיוצא בזה ניתן למצוא בשו"ת הרדב"ז סימן שנא: "מומר שגרש לאחר שהמיר והתייחד עם אשתו, אין חוששין לה. חדא, דקידושי מומר לאו דאורייתא נינהו, אלא משום חומרא דאשת איש". אף הרדב"ז אומר, כפי שכתב המאירי, שמה שחוששים לקידושי מומר הרי זה רק משום חומרא דאשת איש. טעמו של דבר הוא, שאנחנו מתייחסים אל מומר כאדם ששייך לקטגוריה אחרת. זה איננו בעל עבירה; זהו יהודי שפסק מלהיות יהודי. וזהו חידוש מדהים: אפשר להפסיק להיות יהודי! ומה שאנו אומרים "ישראל, אע"פ שחטא- ישראל הוא!" אין זה אלא אם הוא מישראל; היינו, דווקא אם הוא ממשיך את הקשר שלו עם עם ישראל; אבל אם הוא מנתק את עצמו מכלל ישראל, אין הוא נידון יותר כיהודי. נראה שפוסקים אלה מסתמכים על היסוד שהגמרא אומרת לגבי אנשים מעשרת השבטים שנטמעו: לא זזו משם עד שעשאום כעכו"ם גמורים לכל דבר" (יבמות יז). זהו עיקרון הלכתי, מקרה בודד שעליו מספרת הגמרא; לפנינו יסוד שכל מי שפורש מכלל ישראל הוא איננו עוד בגדר ישראל. גם המהרשד"ם, בשו"ת שלו אבן העזר סימן י, עוסק בעניין זה וקובע במפורש שהכלל האומר "ישראל, אע"פ שחטא ישראל הוא!" איננו מתייחס למומרים (בדברי תשובתו הוא מרחיב את השימוש בתואר "מומר" ומחיל אותו אפילו על מחלל שבת בפרהסיא, ומכל שכן על עובד עבודה זרה).
היוצא מכל האמור הוא, שאנחנו צריכים להתייחס למקרים הללו של יהודי אתיופיה שהתנצרו בצורה מאוד חשדנית. חייבים תחילה לבדוק באיזו מידה האנשים האלה ראו את עצמם קשורים לנצרות. ואם הם רוצים לחזור ליהדות, יש לבדוק באיזו מידה החזרה הזאת היא חזרה רצינית, ואם אין בכוונתם לחזור ליהדות רק כפי שהיה מקובל באתיופיה, אבל לא לשוב לקבלת מצוות אמיתית. הדברים האלה צריכים בדיקה יתרה משום שאנשים אלה הרחיקו את עצמם מכלל ישראל, ויש מקום לחשוד שחזרתם ליהדות היא מפני שקוסם להם אורח החיים בישראל. על כגון זה הגמרא אומרת, שלא קיבלו גרים בזמן דוד ושלמה, כיון שהם היו מעוניינים להתגייר מפני שזה יותר טוב ויותר נוח. אם הנוחיות היא זאת שמביאה אותם אלינו, יש מקום לחשוש כדי שלא יגרמו לנו בעיות קשות בעתיד. ולכן מוצדקת ביותר ההחלטה שהוחלט עליה בישיבת מועצת הרבנות, לשגר אליהם משלחת בדיקה מטעם הרבנות ולא להביא אותם ארצה טרם שבדקנו אותם במולדתם.
לסיום ראוי לציין, שישנן משפחות המשתייכות לכת ה"פלאשמורה" שקעקעו המצח של הבנות שלהם צורת צלב, כדי להראות לכול שהם נוצרים לכל דבר. סיפור זה מלמדנו עד כמה התבדלה עדה זאת מכלל ישראל.
עלינו להיות זהירים מאוד בנושא זה על מנת שלא יתערבו פסולים בזרע קודש, ונוכל לקיים את הצו האלוקי "והיה מחניך קדוש!".
<h2> פא</h2>
<b>קראקאס, ונצואלה Caracas, Venezuela</b>
אלול תשנ"א
<strong><big>פא. השתלת לב וקביעת רגע המוות</big></strong>
<b>שאלה:</b>
מהי ההגדרה לאדם שייחשב למת, ונוכל אז להשתמש בלבו להשתלה באחר?
<b>תשובה:</b><br>ידוע כי לפני שנים מספר התפרסם פסק חדש של הרבנות הראשית לישראל בעניין זה. כלי-התקשורת שמסרו על כך, יצרו אז את הרושם כאילו מדובר ה"התקדמות" ו"ליברליזציה" של הפסיקה בנידון, אבל לאמיתו של דבר ההתקדמות שנעשתה הינה בהישגי הרפואה והטכנולוגיה.
מצ"ב החלטת הרבנות הראשית לישראל מחודש מר חשוון התשמ"ז. נדגיש ממנה רק את הנתונים החדשים שבעקבותיהם בא ההיתר.
א. הצלחה מרובה בניתוחי ההשתלה וסיכוי גבוה של המושתלים להישאר בחיים. הצלחה זו גורמת להתיר את הפעולה מבחינת פיקוח הנפש של מושתל הלב "לא תעמוד על דם רעך".
ב. בדיקות בדרכים חדישות ובמכשירים ואמצעי-בדיקה חדישים המאפשרות קביעה אמינה שהפסקת הנשימה של התורם הינה מצב בלתי-הפיך. כך מתגברים על החשש מפני גרימת הקדמת מותו של התורם, שיש בה משום איסור שפיכת דמים.
(עיינו גם בחלק ז תשובה פו, המשך דיון בנושא)
<b>נספח: החלטת מועצת הרבנות הראשית מחודש מרחשון תשמ"ז</b>
ונספחה בענין קביעת מוות מוחי כפי שעובד בביה"ח הדסה בירושלים
(מתוך "תחומין" כרך ז')
מועצת הרבנות הראשית לישראל
השתלות הלב- החלטת הרבנות הראשית *<sup style="color: gray;">1</sup>
ב"ה ירושלים השלמה ת"ו א בחשון תשמ"ז
מועצת הרה"ר בישיבתה היום א' דר"ח מרחשון תשמ"ז אישרה פה אחד את המלצות ועדת ההשתלות כדלקמן:
1. הרבנות הראשית לישראל נתבקשה על ידי משרד הבריאות לקבוע את עמדת ההלכה ביחס להשתלות לב בישראל. לשם כך מינתה הרה"ר ועדה משותפת של רבנים ורופאים, אשר למדה בעיון את ההבטים הרפואיים וההלכתיים הנוגעים לשאלה. הועדה נעזרה ביעוץ וחוות דעת של גדולי הרופאים בתחום זה בבתי החולים הדסה ושערי צדק בירושלים.
2. בתחילת עידן השתלות הלב (לפני 17 שנה) נפסק ע"י הגאון הרב משה פיינשטיין והרה"ר לישראל הגרא"י אונטרמן לאסור השתלת לב מדין רציחה כפולה של התורם והמושתל כאחד.
ב- 10 השנים האחרונות חל שינוי יסודי בנתונים העובדתיים הרפואיים הנוגעים להשתלות לב כדלקמן:
א. הצלחת הניתוח אצל המושתל מגיעה לכ- 80% של "חיי עולם" (הוותרות בחיים לפחות שנה לאחר ההשתלה) וכ- 70% נשארים בחיים חמש שנים.
ב. ניתן כיום לקבוע באופן אמין ובטוח שהפסקת הנשימה של הנפטר היא סופית ובלתי נתנת להחזרה.
ג. הובאו לפנינו עדויות שאף הגר"מ פיינשטיין התיר בזמן האחרון ביצוע השתלת לב בארה"ב * וכן ידוע לנו על רבנים גדולים המייעצים לחולי לב לעבור השתלת לב.
3. מאחר והשאלה נוגעת לפיקוח נפש ממש, חובה עלינו להכריע בהלכה זו באופן ברור בבחינת יקוב הדין את ההר.
4. בהסתמך על יסודות הגמ' ביומא (פה) ופסק החת"ס חיו"ד סי' שלח, נקבע המות על פי ההלכה בהפסקת הנשימה (וראה שו"ת אגרות משה חלק יו"ד ח"ג סי' קלב). לכן יש לוודא שהנשימה פסקה לחלוטין באופן שלא תחזור עוד. זאת ניתן לקבוע על ידי הוכחת הרס המוח כולו, כולל גזע המוח שהוא הוא המפעיל את הנשימה העצמית באדם.
5. המקובל בעולם הרפואה שקביעה כנ"ל (בסעיף 4) דורשת 5 תנאים:
א. ידיעה ברורה של סיבת הפגיעה.
ב. הפסקה מוחלטת של הנשימה הטבעית.
ג. הוכחות קליניות מפורטות שאכן גזע המוח הרוס.
ד. הוכחות אובייקטיביות על הרס גזע המוח באמצעות בדיקות מדעיות כגון BEAR.
ה. הוכחה שהפסקת הנשימה המוחלטת ואי פעילות גזע המוח נשארים בעינם למשך 12 שעות לפחות, תוך כדי טיפול מלא ומקובל.
6. לאחר שעיינו בהצעה לקביעת המוות כפי שהוצעה על ידי רופאי ביה"ח הדסה בירושלים בתאריך ח' בתמוז מ"ה והוגשה לרה"ר בתאריך ה' בתשרי תשמ"ז, אנו מוצאים אותה כיכולה להיות מקובלת על פי ההלכה אם תתווסף לה בדיקה אובייקטיבית מדעית (BEAR) של גזע המוח.
7. לאור האמור, הרבנות הראשית לישראל מוכנה להתיר השתלת לב (מנפגעי תאונה) במרכז הרפואי הדסה בירושלים בתנאים הבאים:
א. קיום כל התנאים לקביעת מותו של התורם כפי שאמור מעלה.
ב. שיתוף נציג הרבנות הראשית לישראל כחבר מלא בצוות הקובע את מותו של התורם. נציג זה ימונה על ידי משרד הבריאות מתוך רשימה שתוגש למשרד הבריאות ע"י הרה"ר, פעם בשנה.
ג. תינתן מראש הסכמה בכתב של התורם או משפחתו למתן תרומת הלב.
ד. הקמת ועדת מעקב עליונה מטעם משרד הבריאות בשיתוף הרה"ר (COMMITTEE TREVIEW) לבדיקת כל מקרי השתלות הלב בישראל.
ה. משרד הבריאות יקבע בתקנות ארציות את כל הנהלים הנ"ל.
8. עד לקבלת התנאים המפורטים בסעיף 7 אין עדיין שום היתר לביצוע השתלות לב בישראל.
9. אם ינתן היתר עפ"י התנאים המפורטים בסעיף 7 אזי תוקם ועדת מעקב של הרבנות הראשית שתפקידה לוודא מילוי מלא של תנאי ההיתר.
<b>נספחים:</b>
א. הקריטריונים לקביעת מוות מוחי לפי הצעת הדסה ירושלים *<sup style="color: gray;">3</sup>
ב. פרוטוקול לביצוע BEAR)) *<sup style="color: gray;">4</sup>
<b>נספח: קביעת מוות מוחי *<sup style="color: gray;">5</sup></b>
1. כללי
נוהל זה מיישם את החלטות הנהלת הסתדרות מדיצינית הדסה והועד הרפואי על נהלים לקביעת מוות מוחי. אבחנת המוות המוחי מתבססת על שלושה שלבים הכרחיים.
התמלאו שלושה השלבים המפורטים בנוהל זה, במלואם, ניתן יהיה לקבוע מוות מוחי על ידי צוות רופאים, לפי הליך המפורט בנוהל זה.
2. מטרה
מטרת נוהל זה לקבוע כללים אחידים לקביעת מוות מוחי ואחריות לביצוע.
3. הגדרות
3.1 מוות מוחי: העדר מוחלט של תפקוד גזע המוח
3.2 חבלה מוחית קשה: פציעה של רקמת המוח עקב תאונה או חבלה לפי קריטריונים קליניים.
3.3 דמם מוחי קשה: עדות באמצעות סריקה ממוחשבת של המוח C.T.)) להמצאות שטף דם ברקמת המוח.
3.4 נזק מוחי אנוקסי: נזק לרקמת המוח, בעקבות העדר אספקת חמצן, אפילו באופן זמני.
3.5 חוסר הכרה עמוק: מצב של חוסר עירנות ללא תגובות שממנו לא ניתן להעיר את הנבדק. נבדק כזה אינו פוקח עיניים, אינו יוצר קשר, אינו נשמע לפקודות, ואינו מזיז גפיים לגרויי כאב (פרט לרפלקס ספינאלי).
4. קריטריונים לקביעת מוות מוחי.
כללי
אבחנת מוות מוחי מתבסס על שלושה שלבים הכרחיים המפורטים להלן:
שלב א'- קיום תנאים מוקדמים
שלב ב'- זהוי מצבים העלולים להטעות בקביעת המוות
שלב ג'- מבחנים הכרחיים לקביעת מוות מוחי.
שלב א'- קיום תנאים מוקדמים
1. מצב של חוסר הכרה עמוק והעדר נשימה עצמונית (חולה מחובר למכשיר הנשמה).
2. קיימת עדות ברורה לנזק במבנה רקמת המוח, שאינו ניתן לטיפול וקיימת אטיולוגיה מאובחנת לנזק זה.
3. נמצא נזק במבנה רקמת המח שאינו ניתן לטיפול. יש לוודאו במשך זמן מזערי קצוב הכל בהתאם לאבחנה. במשך הזמן הקצוב תעוכב ההתקדמות לשלבים הבאים וינתנו כל הטיפולים הסבירים האפשריים.
להלן משך הזמן המזערי הקצוב בו תעוכב ההתקדמות לשלבים הבאים, לפי אבחנה:
אבחנה משך זמן מזערי קצוב חבלה מוחית קשה 12 שעות דמם תוך מוחי קשה 12 שעות נזק מוחי אנוקסי לאחר דום לב, או
תאונת הרדמה או חנק או טביעה 24 שעות
שלב ב' - זהוי מצבים העלולים להטעות בקביעת המוות
1. להלן פירוט המצבים העלולים להטעות בקביעת המוות ואשר קיומם מחייב הפסקת ההליכים לקביעת המוות.
א. מצב של היפותרמיה בשיעור של 35 מעלות צלזיוס ומטה.
ב. המצאות תחת השפעת תרופות רלבנטיות (כגון: ברכיטורטים, משתקי שרירים וכו').
ג. גורמים מטבוליים העלולים לגרום לחוסר הכרה עמוק והעדר נשימה.
ד. גורמים אינדוקריניים העלולים לגרום לחוסר הכרה עמוק והעדר נשימה.
2. נבדקו כל הסעיפים הנ"ל ונמצאה עדות להשפעת אחד הגורמים הנ"ל או יותר, חובה לעכב את המעבר לשלב ג'. העיכוב יימשך עד אשר ניתן יהיה לוודא בצורה חד משמעית העלמות הגורמים הנ"ל או שלילתם.
לא ניתן לוודא העלמות גורמים הנ"ל או שלילתם בצורה חד משמעית יש לעכב את ההליכים עד לא פחות מ- 3 ימים.
שלב ג' - מבחנים הכרחיים לקביעת מוות מוחי
ניתן לקבוע מוות מוחי אך ורק אם נתמלאו כל התנאים בכל המבחנים המפורטים להלן:
1. הוכחה קלינית לחוסר הכרה עמוק (כמוגדר בסעיף 3.5)
2. אי קיום תנוחה אבמנורמלית של הגוף או שרירי הפנים כתוצאה מ:
א. תנוחה דצרברטית.
<b>תנוחה דקורטיקלית</b>
ב. טריזמוס.
3. אי קיום התכווצויות עצמוניות מכל סוג שהוא.
4. יש לוודא העדר כל החזרים (רפלקסים) של גזע המוח המפורטים להלן:
א. אוקולו- צפלי ( DOLL’S EYES)
ב. תגובת האישונים לאור.
ג. קורניאלי.
ד. וסטיבולו אוקולרי (חמבחון קלורי עם הזרקת מי קרח לאוזניים לאחר שהוכח שאין חסימה של תעלות האוזניים החיצוניות).
ה. תגובה של שרירי הפנים לכאב סומטי עמוק.
ו. שיעור או החזר הקאה GAG REFLEX))
5. יש לוודא העדר נשימה עצמונית בנוכחות PCO עורקי של לפחות 50 מילימטר כספית (ממ"כ). בדיקה זו תתבצע בצורה דלהלן:
א. הנשמה מוקדמת ב- 100% חמצן למשך 10 דקות כדי למנוע היפוקסמיה בעת הבדיקה.
ב. הפסקת ההנשמה המלאכותית תוך כדי הזרמת חמצן לנתיב האויר ממכשיר ההנשמה (DIFFUSION OXYGENATION)למשך לא פחות מ- 5 דקות.
ג. בדיקת הגזים בדם העורקים בתום תקופה זו חייבת להראות PCO עורקי של לא פחות מ- 50 מ"מ כספית.
ד. אם 2PCO יהיה פחות מ- 50 מ"מ כספית יש לחזור על הבדיקה. החולה ינותק ממכשיר ההנשמה עד אשר 2PCO יעלה מעל ל- 50 ממ"כ בתום תקופת הנתוק.
ה. החולה עם צבירת2CO כרונית העליה ב- 2CPO חייבת להיות עד לא פחות מ- 70 ממ"כ.
5. הליך קביעת מוות מוחי.
5.1 אבחנת מוות מוחי תקבע על ידי צוות של שלושה רופאים בעלי תואר מומחה במקצועם אשר יכונס על ידי מנהל בית החולים- בשעות העבודה, או על ידי כונן על רפואי- אחרי שעות העבודה. הפניה למנהל בית החולים העל רפואי תעשה על ידי הרופא המטפל בעל תואר מומחה במקצועו רק לאחר שהוא בצע את הפעולות הבאות:
א. בצוע כל שלושת השלבים הנדרשים לקביעת מוות מוחי במלואם כמפורט בסעיף 4 בנוהל זה.
ב. המתנה של שלוש שעות לפחות לאחר ביצוע השלבים הנ"ל.
5.2 לאחר קבלת הפניה יכנס מנהל בית החולים (בשעות העבודה) או כונן העל הרפואי של אותו היום (כאשר הפניה נעשית אחרי שעות העבודה) את צוות הרופאים.
5.3 צוות הרופאים יתכנס בו זמנית ויבדוק בצורה בלתי תלויה ביצוע מלא של כל שלושה השלבים כמפורט בסעיף 4 בנוהל זה. וודא הצוות שכל הקריטריונים וההוראות הכתובות נתמלאו, יקבע במשותף את המוות המוחי ושלושה רופאים יחתמו בגליון הרפואי.
5.4 קביעת המוות המוחי חייבת להיות פה אחד. נתגלו חלוקי דעות- לא ייקבע המוות המוחי, ויש להמתין עד לכינוס הועדה שנית לפי הליך המפורט בסעיף 5 בנוהל זה.
5.5 נקבע מוות מוחי על ידי כל חברי הצוות, ימשך הטיפול בגופת הנפטר על ידי סגל מחלקת ההשתלות לפי ההליכים המקובלים.
6. הרכב צוות רופאים לקביעת המוות המוחי.
חברי הצוות יהיו רופאים, בעלי תואר מומחה במקצועם, הכוננים של אותו היום, במקצועות הבאים:
א. נוירולוגיה.
ב. הרדמה.
ג. פנימית או קרדיולוגיה.
7. אחריות
הרופא המטפל בעל תואר מומחה במקצועו, כונן העל הרפואי, הכוננים במקצועות נוירולוגיה, הרדמה, פנימית וקרדיולוגיה, מנהל בית החולים או סגנו ומנהלי מחלקות ויחידות רפואיות אחראים לביצועו של נוהל זה, כל אחד בתחום פעילותו.
<h2> פב</h2>
<b>קראקאס, ונצואלה Caracas, Venezuela</b>
אלול תשנ"א
<strong><big>פב. הפריה חוץ-גופית</big></strong>
<b>שאלה:</b><br>מהי עמדת ההלכה בנושא ילדי מבחנה?
<b>תשובה:</b><br>הנושא של הפריה חוץ-גופית נדון רבות בספרות הרבנית שהתפרסמה בשנים האחרונות. תחילתה בסוגיה העתיקה של "התעברה באמבטי" וסופה מי ישורנו.
מועצת הרבנות הראשית לישראל טרם חיוותה דעתה בסוגיה זו בצורה מחייבת.
בשני העשורים האחרונים חלה התפתחות מדהימה בתחום המחקר הרפואי בנושא ה"פריון", ויש לציין כי בתחום זה מדינת ישראל נמצאת באחד המקומות הראשונים בעולם. אחת הסיבות לכך היא שעל-פי ההלכה מצוות "פרו ורבו" הינה אחת המצוות החשובות ביותר והיא מוגדרת כ"מצוה רבה"<sup style="color: gray;">1</sup>, וגם לאחר קיום מצוות פרו ורבו עדיין קיימת המצוה של "לא תוהו בראה לשבת יצרה"<sup style="color: gray;">2</sup>.
החידושים הרפואיים בתחום זה פתרו רבות מן הבעיות שעד כה לא היו להן פתרונות, והביאו אושר רב לזוגות שהיו במצוקה נפשית מאוד קשה עקב בעיות עקרות, כשלפעמים הגיע המצב עד כדי "פיקוח נפש", כמאמרה של רחל אמנו "ואם אין מתה אנכי"<sup style="color: gray;">3</sup>. על כן אנו צריכין להודות לקב"ה שפתח מעיינות החכמה גם בתחום זה, וברוך רופא חולים נתן רשות לרופא לרפאות.
שמח ורחב לבבנו, אך גם פחד. לא כל הרופאים מודעים לבעיות ההלכיות הקשורות בנושא זה, וגם בין אלה המודעים- לא כולם ששים לשתף פעולה, והדבר עלול לגרום למכשלות חמורות מאוד. עם זאת יש לציין, כי בזמן האחרון נוצרו אפיקים להידברות ולשיתוף-פעולה בין הרבנים והפוסקים לבין ארגוני הרופאים לפחות בחלק מבתי-החולים בישראל.
בכל מקרה פרטי יש אפוא להפנות את בני הזוג לרב פוסק שהתמחה בנושאים אלה, והוא ידריך אישית כל זוג בבעיתו שלו, ועל-ידי זה שבני הזוג ידאגו לכך, שלא תצא מכשלה מתחת ידם, גם תרבה הסייעתא דשמיא, שהיא מקור הברכה, וההשתדלות בהיתר היא רק הכלי לקבלתה.
נציין בקצרה רק את הבעיות השונות שהתעוררו בעקבות החידושים הרפואיים, שיצרו את המצבים החדשים, שהפוסקים צריכים להתמודד עמהם, ונתייחס רק למקרה של הפריה חוץ- גופית מזרע הבעל וביצית האשה הנשואים כדת משה וישראל.
1. דרך הוצאת הזרע מן הבעל והשימוש שנעשה בזרע המיותר לאחר ההפריה או במקרה שההפריה נכשלה- כאן יש להיזהר מחשש "הוצאת זרע לבטלה" שהינה איסור חמור<sup style="color: gray;">4</sup>, וגם מן האפשרות לשימוש לא-מבוקר, או משימוש שלא על-פי ההלכה, שייעשה בשארית הזרע לאחר ההפריה.
2. סדרי ההשגחה על הבטחת שימוש בזרע הבעל בלבד וההקפדה על סדרים שימנעו בלבול או עירוב מכוון של מבחנות, צריכים להיקבע על-ידי רב פוסק, וההשגחה צריכה להיעשות על-ידי אדם נאמן מבחינה הלכית.
3. גם אם כל הפעולות ייעשו על-פי ההלכה, יש עדיין מקום לדון בבעיות יוחסין ובבעיות הנובעות מהן, כגון מצוות יבום. יש לציין שחלק מן הפוסקים מפקפק בשאלה, אם ניתן לקיים מצוות פרו ורבו בצורה זו, גם אם אין בכך איסור.
מקורות לעיון:
שו"ת "אגרות משה" אבן העזר ח"א תשובה עא, שם ח"ג תשובה יד.
הגר"ע יוסף ב"תחומין" ח"א עמ' 287.
שו"ת "ציץ אליעזר" חלק טו סי' מה: שם ח"ט סי' כא.
אסיא ה' תשמ"ו, עמ' 92 (התיחסות של הגר"י קניבסקי לעניין).
שבילי הרפואה תשמ"ח, עמ' כט.
<h2> פג</h2>
<b>באזל, שוויץ Basel, Switzerland</b>
כסלו תשנ"ב
<strong><big>פג. ביצוע ניתוח באשכים של תינוק לעניין סירוס ופצוע דכה</big></strong>
<b>שאלה:</b><br>פנה אלי רופא וביקש ממני תשובה תוך שבועיים, מכיון שהמדובר בניתוח.
תינוק שנולד כשביצה אחת שלו בחלל הגוף. יש צורך לנתח זאת אצל התינוק, מפני שאם מחכים, יש חשש לניוון הביצה (האשך) ואפילו לסכנת סרטן (קרדינומה). החסרון הוא שצינור הזרע דק, והסכנה לפגוע בו גדולה.
ברור הוא שהוא יקח את המנתח הטוב והזהיר ביותר שיוכל למצוא לביצוע הניתוח.
הרופא היהודי יהיה נוכח במקום.
חלקי השאלה הם כדלקמן:
א. אם בכל זאת ייקרע צינור הזרע- האם יש להודיע להורים?
היתרון בהודעה להורים הוא האמת. החסרון הוא שהם יחיו באי-ודאות עד לניתוח שאפשר לעשותו רק בבגרות (בגיל שש-עשרה).
(הרב זילברשטיין העלה להלכה בשיעור שמוטב לא לספר עד הבגרות, ובינתיים לרשום זאת בניירות, כדי שהרופא המטפל ידע על כך).
ב. (וזאת השאלה העיקרית) באילו מקרים מותר לנתק את צינור הזרע ולהוציא את הביצה בכלל?
1. אם נראים סימני סרטן- דבר נדיר בגיל זה- אז יש פיקוח נפש.
2. אם הביצה מנוונת- אין חשש פיקוח נפש- יכולים להיות נזקים מאוחרים.
3. אם צינור הזרע קרוע בצורה שאין לתקנו, יש חשש שהביצה המנותקת תיצור נוגדנים נגד הזרע של הגוף, ואז הביצה השניה תהיה עקרה.
באם תוסר ביצה אחת- השניה תהיה על פי רוב פוריה יותר. מצד שני, מה הדין של הוולד לגבי "פצוע דכה וכרות שפכה"?
אי הוצאת האשך מסוכנת מבחינה בריאותית. מצד שני- אם הילד לא יוכל להתחתן, הרי איכות החיים גבוהה יותר ללא הניתוח.
רוב השאלה הוא עניין תיאורטי, אבל מכיוון שהועלתה- אשמח לשמוע חוות דעתכם בנידון.
<b>תשובה:</b><br/>מותר לנתח תינוק שנולד עם אשך אחד בתוך הגוף<sup style="color: gray;">1</sup>. אם במהלך הניתוח מתברר, שאי- אפשר להורידה למאשכה (-שק האשכים) (האשך השני הנמצא במאשכה תקין) מותר לכרות את האשך שנמצא מחוץ למאשכה, ואין בזה משום איסור סירוס<sup style="color: gray;">2</sup> ואין לילד דין פצוע דכה<sup style="color: gray;">3</sup>. ואם האשך מנוון, מותר להסירו מן הגוף<sup style="color: gray;">4</sup>.
<h2> פד</h2>
<b>בואנוס איירס, ארגנטינה Buenos Aires, Argentina</b>
סיון תשנ"א
<strong><big>פד. זריקה המכילה עצמות חזיר</big></strong>
<b>שאלה:</b><br>חולה במחלת הסכרת שהרופאים ממליצים להזריק בגופו תרופה המופקת מעצמות חזיר (טחונות), האם מותר?
<b>תשובה:</b><br/>מותר לקבל זריקה המופקת מעצמות חזיר<sup style="color: gray;">1</sup>.
<h2> פה</h2>
<b>יוהנסבורג, דרום אפריקה Johannesburg, South Africa</b>
סיון תשנ"ב
<strong><big>פה. שיקול דעת בקדימות חולים שיש בהם סכנה כשאי-אפשר לטפל בכולם בו-זמנית</big></strong>
<b>שאלה:</b><br>כאשר יש מחסור במקום פנוי בחדר טיפול נמרץ או מחסור במכונת דיאליזה - ומדובר במעשים שבכל יום - מה צריכים להיות הקריטריונים של סדרי העדיפויות לקבלת חולים? האם הכללים שבמסכת הוריות דף יג ע"א תקפים להלכה?
האם ישנם כללים הלכתיים אחרים?
<b>תשובה:</b><br/>כאשר ישנו מצב המצריך שיקול-דעת בקדימות החולים, נראה שזהו הסדר<sup style="color: gray;">1</sup>:
א. יש להקדים חולה שיתרפא לחיי עולם לחולה שיתרפא לחיי שעה<sup style="color: gray;">2</sup>. חיי שעה מוגדרים - עד שנה, וחיי עולם - משנה ומעלה<sup style="color: gray;">3</sup>.
ב. אם שניהם בגדר חיי עולם או ששניהם בגדר חיי שעה, צריך להקדים את מי שהגיע קודם<sup style="color: gray;">4</sup>, אלא אם כן זה שהגיע שני מצבו קשה יותר. דבר זה תלוי בהכרעת הרופא<sup style="color: gray;">5</sup>.
ג. בדרך כלל קודם החולה שאותו הרופא יודע לרפא, אף אם הגיע אחרי החולה שהרופא נתייאש מרפואתו, ודבר זה צריך שיקול-דעת<sup style="color: gray;">6</sup>.
ד. כאשר שניהם שווים בכל הפרטים דלעיל, צריך הרופא לילך לפי סדר המשנה בהוריות, ואם אינו יודע יטיל גורל<sup style="color: gray;">7</sup>.
<h2> פו</h2>
<b>גואטמלה- סיטי, גואטמלה Guatemala City, Guatemala</b>
אדר א' תשנ"ב
<strong><big>פו. תפילה לרפואה שלימה ליד מיטת חולה</big></strong>
<b>שאלה:</b><br>באילו תנאים אפשר להתפלל ל"רפואה שלימה" או תפילה אחרת ליד מיטת חולה?
<b>תשובה:</b><br>מצוה לומר תפילה לרפואה שלימה ליד מיטת החולה, וכתב הרמב"ן (הובאו דבריו ברמ"א סעיף ד' בשו"ע יורה דעה סי' שלה), שהמבקר חולה ולא בירך את החולה, לא יצא ידי חובת מצוות ביקור-חולים.
<h2> פז</h2>
<b>גואטמלה- סיטי, גואטמלה Guatemala City, Guatemala</b>
אדר א' תשנ"ב
<strong><big>פז. תפילה לרפואה שלימה בלילה</big></strong>
<b>שאלה:</b><br>פעמים רבות אנשים בקהילתנו מבקשים להתפלל בערבית ל"רפואה שלימה" משום שקרוב משפחה חולה או במצב רפואי קשה.
האם נהוג לומר תפילה זו בלילה?
<b>תשובה:</b><br/>מותר לומר תפילה ל"רפואה שלימה" בערבית ואפשר אף לומר פרקי תהילים בערב<sup style="color: gray;">1</sup>.
<h2> פח</h2>
<b>סן חוזה, קוסטה-ריקה San Jose, Costa Rica</b>
אדר ב' תשנ"ב
<strong><big>פח. דין טהרה לאדם שנפטר עקב מחלה מסוכנת ומדבקת, ל"ע</big></strong>
<b>שאלה:</b><br>דיני קבורה וטהרה לאדם שנפטר מכולרה או מ"אידס", מהם?
<b>תשובה:</b><br/>מנהג טהרה קדום ביותר<sup style="color: gray;">1</sup> ויש להקפיד לקיימו<sup style="color: gray;">2</sup>, ולכן גם מי שהיה חולה במחלה מדבקת, יש לטהרו כנהוג, אלא שיש לנהוג בזהירות ומתוך הקפדה על סטריליות, כך שמטהרים לא יידבקו, ולכן ילבשו כפפות ובגדים מיוחדים וכדו'. ואף יתייעצו עם רופא בדבר האמצעים הדרושים.
כמו כן מן הראוי שהמטהרים יקבלו את כל החיסונים האפשריים<sup style="color: gray;">3</sup>, ומובן מאליו שיש לדאוג גם לסטריליות המיטה או הארון, כך שהעוסקים בהמשך הקבורה לא יידבקו.
אמנם, במקום סכנה (כאשר אי אפשר לנקוט אמצעי-הזהירות הנדרשים) יש לקוברו בלא טהרה, אך כאמור נראה שאפשר לנקוט אמצעים אלה.
<h2> פט</h2>
<b>וולינגטון, ניו-זילנד Wellington, New Zealand</b>
אייר תשנ"ב
<strong><big>פט. שיעור הרחקת קברים העומדים זה על גבי זה וקבורת בעל ואשה באופן זה</big></strong>
<b>שאלה:</b><br>בעיר וולינגטון יש שני בתי-קברות. בישן אין מקום לקברים נוספים. מפאת המצב מבקשת אשתו של הנפטר להיות קבורה בתוך קברו. השאלה היא, האם מותר לקבור מת על גב מת כשאין יודעים בדיוק את שיעור עומק הקבר הראשון, ואם יישארו לפחות ששה טפחים ביניהם?
<b>תשובה:</b><br/>מותר לקבור קבר ליד קבר בהפסק של שישה טפחים<sup style="color: gray;">1</sup>, ונחלקו אחרונים בשאלה אם דין זה נאמר גם ביחס לשני קברים זה מעל זה. יש אומרים שצריך גם כאן ששה טפחים<sup style="color: gray;">2</sup>, ויש אומרים שדי בשלושה טפחים<sup style="color: gray;">3</sup>. ולכן, כדי לצאת ידי כל הדעות, יש למלא את הקבר בעפר בגובה ששה טפחים, כך שיהיו לפחות ששה טפחים בין הקבר העליון לתחתון<sup style="color: gray;">4</sup>. אך נראה שיש להימנע מקבורה בדרך זו כשמדובר באיש ואשה, גם אם הם בעל ואשתו, משום דרכי כבוד<sup style="color: gray;">5</sup>.
<h2> צ</h2>
<b>לימה, פרו Lima, Peru</b>
אייר תשנ"א
<strong><big>צ. קבורת אשה שלא ליד בעלה ומעלת הקבורה בארץ ישראל</big></strong>
<b>שאלה:</b><br>אשה שבעלה קבור בישראל והיא קנתה בחייה חלקת קבר לידו, וכעת רוצה להיקבר כאן בלימה לאחר מותה בהיות ילדיה גרים במקומנו, ורצונה שיעלו לקברה בכל עת שירצו בלי מגבלות של מרחק. מה עדיף?
<b>תשובה:</b><br/>א. אין האשה משועבדת לבעלה בענין זה והיא יכולה לבחור לעצמה את מקום קבורתה<sup style="color: gray;">1</sup>.
ב. באשר לשאלה, אם עדיף להיקבר בחו"ל כדי שהבנים יוכלו לפקוד את קבר אמה, או להיקבר בארץ-ישראל, לא מצאנו התייחסות מפורשת לעדיפות בין שתי האפשרויות, אך חז"ל הפליגו במעלת הקבור בארץ-ישראל<sup style="color: gray;">2</sup>, ובפרט בירושלים<sup style="color: gray;">3</sup>.
<h2> צא</h2>
<b>פריז, צרפת Paris, France</b>
טבת תשנ"ב
<strong><big>צא. פינוי מת שנקבר בחוץ-לארץ לקבורה בארץ-ישראל</big></strong>
<b>שאלה:</b><br>אדם שנפטר לפני כשנה, נקבר בניצה בצרפת בכוונה לפנות את גופתו כעבור זמן לארץ-ישראל.
נקבע המועד לכך ב- 17.1.92 ביום שישי והקבורה ב- 20.1.92 יום שני שהוא ט"ו בשבט. ושמו לב אחרי שכבר קנו הכרטיסים, שה- 20.1.92 הוא ט"ו בשבט, ואין הסוכנים מוכנים להחזיר את כספם, ומדובר במשפחה לא עשירה, ושינוי תאריך הנסיעה כרוך בהפסד גדול. זה תורף שאלתם.
אלא שמשאלה זו מסתעפות כמה שאלות וספקות:
א. מה שכתב "גשר החיים" פרק כב סעיף ה "שצריך לחכות עד שיתעכל הבשר", האם דין זה שייך גם כשנקבר בארון?
ב. אם כן, מהו הזמן של עיכול הבשר?
ג. אם מותר לפנות את המת, האם האבלות היא רק ביום הוצאת הגופה מהקבר (17.1.92) כדין פינוי עצמות, או שהאבלות היא עד הקבורה, וכך נרמז ב"גשר החיים" (ח"ב פרק כב).
ד. האם האיסור ללקט עצמות במועד הוא דווקא במועד, ולא בשאר ימים שאין מספידים בהם, ומה הדין בט"ו בשבט?
ה. כשיש איסור, האם האיסור הוא דווקא ביום הפינוי (יום ליקוט עצמות), או גם ביום הקבורה?
ו. ואם נאמר שאין איסור בשאר ימים שאין מספידים ובט"ו בשבט, האם ההיתר הוא רק בליקוט עצמות או גם כשיש עוד בשר?
ז. ונ"ל שהבעיה החמורה ביותר בנדון דידן היא ניוול המת מיום הפינוי עד יום הקבורה, ואולי צריך לעשות כל טצדקי כדי שיפנו אותו ביום אחר בשבוע, שאז אפשר לקצר ההליכים לכל הפחות ביום ואולי אפילו ביומיים (שאין שבת ויום ראשון באמצע).
השואלים הם יראי שמים ויעשו כפי שיפסק להם.
כי מציון תצא תורה ודבר ד' מירושלם.
<b>תשובה:</b><br/>1. כשמעבירים את המת בתוך הארון שבו נקבר וגם קוברים אותו בשנייה באותו ארון, אין משום ניוול, ולכן אין צריך להמתין עד שיתעכל הבשר<sup style="color: gray;">1</sup>.
2. זמן עיכול הבשר מוגדר בשו"ע, וזה לשונו "ליקוט עצמות אינו אלא משיכלה הבשר, כלה הבשר, אין הצורה ניכרת בעצמות…"<sup style="color: gray;">2</sup>.
3. אם המת פונה בארון אין בו דין ליקוט עצמות ביום הוצאת הגופה<sup style="color: gray;">3</sup>, ואם כשנקבר בפעם השנייה נקבר באותו ארון, אין בו דין ליקוט עצמות ואבילות אף ביום הקבורה, ומותר אף לכתחילה לקבור אותו בארץ בתוך אותו הארון, ובלבד שינקבו בארון חורים או יסירו את הדף התחתון שלו<sup style="color: gray;">5</sup>. ואולם דין זה שאפשר לקבור בארון, תלוי במנהגים של החברות השונות, ויש לברר את מנהג החברה קדישא המטפלת בנפטר.
ואם מוציאים אותו מן הארון בזמן הקבורה השנייה, חל עליו יום ליקוט עצמות משעה שהוציאוהו מן הארון, ויש להמתין עד שיתעכל הבשר<sup style="color: gray;">6</sup>.
4. הסיבה לאיסור ליקוט עצמות במועד היא שהליקוט גורם צער לאדם ביום שבו הוא מצווה על שמחה<sup style="color: gray;">7</sup> , ולכן נראה שבט"ו בשבט, שאינו יום שמחה מותר ללקט עצמות.
5. האיסור ללקט עצמות במועד, אם הוא שייך גם ביום הקבורה, תלוי במחלוקת שהובאה בתשובה לשאלה 3.
6. אין ההיתר אלא כשנתעכל הבשר<sup style="color: gray;">8</sup>, אך כשמפנים בארון ושוב קוברים באותו הארון בלא להוציא את הגופה ממנו, אפשר לקבור אף קודם עיכול הבשר, וכפי שנאמר בסעיף 1.
7. כשנקבר בארון, אין בעיה של ניוול המת כפי שנאמר לעיל בסעיף 1, אך יש לדאוג לכבוד הנפטר באותם הימים שבהם הארון אינו קבור [בתיאום עם החברא קדישא], ובפרט שהדבר כרוך בהוצאות כספיות, ולכן אפשר להקל ולהשהותו מחוץ לקברו.
<h2> צב</h2>
<b>סן חוזה, קוסטה ריקה San Jose, Costa Rica</b>
תמוז תשנ"א
<strong><big>צב. הוצאת מת מקברו במקום שציוה בחייו</big></strong>
<b>שאלה:</b><br>ברצוני לברר, האם מותר להעביר גופה שנקברה ממדינה אחת למדינה שניה. מדובר במקרה שהנפטרת ביקשה לפני מותה, שיקברו אותה בקוסטה ריקה, ובגלל מלחמת המפרץ קברו אותה במיאמי.
בעלה רוצה להעביר את גופתה לכאן.
לפי הידוע קברו אותה לפי ההלכה (טיפלו בה אנשי החברה קדישא של מיאמי).
אבקש לכתוב לי, כיצד למלא את רצון הבעל.
<b>תשובה:</b><br>א. ישנם כמה מקרים שבהם מותר לפנות מת מקברו למקום אחר.
1. כדי לקוברו בקבורת אבותיו<sup style="color: gray;">1</sup>.
2. כדי לקוברו בארץ ישראל<sup style="color: gray;">2</sup>.
3. כשקברוהו מלכתחילה ע"מ לפנותו לאחר מכן, כלומר קברוהו קבורה ארעית<sup style="color: gray;">3</sup>.
4. כאשר הנפטר ציוה לפני מותו לקוברו במקום מסוים<sup style="color: gray;">4</sup>.
לכן נראה שיש להתיר את העברת הגופה לקוסטה ריקה, שהרי האשה ציוותה לפני מותה לקוברה בקוסטה ריקה, ורק מחמת אונס נקברה במיאמי<sup style="color: gray;">5</sup>. ונראה שיש להתיר לקוברה בקוסטה ריקה גם בשל הסיבה השלישית שהובאה לעיל, שכאשר קברוה אמרו במפורש, שבדעתם להעבירה ממיאמי,<sup style="color: gray;">7</sup>,<sup style="color: gray;">8</sup>.
ב. העברת הגופה תיעשה בתיאום עם החברה קדישא שבמיאמי.
<h2> צג</h2>
<b>קראקאס, ונצואלה Caracas, Venezuela</b>
אלול תשנ"א
<strong><big>צג. מעבר דרך בית-קברות של גויים</big></strong>
<b>שאלה:</b><br>האם ישנה בעיה בהליכה לבית-החיים דרך בית-קברות של גויים? בונים בית-חיים חדש וישנה אפשרות בהוצאות מרובות - לעשות כביש עוקף, ומקור הכספים לקהילה הוא מבית-החיים.
יש רב שאומר שאסור בשום אופן לבנות בית-חיים חדש בלא פתיחה של המעבר העוקף.
האם יש מקור לחשש זה?
<b>תשובה:</b><br/>מותר ללכת דרך בית-קברות של גויים<sup style="color: gray;">1</sup> <sup style="color: gray;">2</sup>.
<h2> צד</h2>
<b>בואנוס איירס, ארגנטינה Buenos Aires, Argentina</b>
סיון תשנ"א
<strong><big>צד. מנהגן של נשים שלא להיכנס לבית-קברות</big></strong>
<b>שאלה:</b><br>מהו המקור למנהג שנשים אינן הולכות לבית-הקברות?
<b>תשובה:</b><br/>בספר הזוהר [פרשת ויקהל קצו] כתוב "בשעתה דמיתה אפקי ליה מביתיה לבי קברא מה"מ אשתכח ביני נשא דהכי אורחיה מיומא דפתי לחוה ובגינה גרים מותא וכו' ואית ליה רשי למקטל וכו' ... משעתא דמפקי ליה מביתי לבתי קברי עד דאהדרי לביתיהו ובגינהון גרם מיתה לכמה וכו', מאי תקנתיה בשעתה דנטלי מיתה לבי קברי יהדר בר נש אנפוי וישבוק לנשי בתר כתפיהו ולבתר דמיהדרי מבי קיברי לא יהדר בההוא אורחא דנשי קיימן וכו' אלא יסטי באורחא אחרא ובגין דבר נש לא ידעי ולא מסתכלין בדא וכו'". ועל סמך זה פסק מרן בשו"ע "יש למנוע מלצאת נשים לבית הקברות אחר המטה"<sup style="color: gray;">1</sup>.
בטעמו של איסור זה נאמרו כמה הסברים:
א. שהן גרמו מיתה לעולם<sup style="color: gray;">2</sup>.
ב. שלא יביטו האנשים בהן ויבואו לידי הרהור<sup style="color: gray;">2</sup>.
<h2> צה</h2>
<b>קאלי, קולומביה Cali, Colombia</b>
ניסן תשנ"א
<strong><big>צה. אמירת "צידוק הדין" ותפילת אשכבה בימים שאין אומרים בהם תחנון</big></strong>
<b>שאלה:</b><br>ראיתי שנהוג, שלא לומר "צידוק הדין" בימים שאין אומרים בהם תחנון. והנה יש משפחות שמרגישות, שמחסרים מטקס הקבורה, אם אין אומרים "צידוק הדין" או "א-ל מלא רחמים". אני מתקשה להסביר להם את המנהג של אי אמירת "צידוק הדין וא-ל מלא רחמים", כשהם במצב של אבילות.
האם יש מקום לאומרם בימים אלה?
<b>תשובה:</b><br>א. על אף קיומו של המנהג שלא לאמור תפילת אשכבה (א-ל מלא רחמים) בימים שאין אומרים בהם תחנון, יש על מי לסמוך לאומרה בכל עת, בדירוג הבא של רווחות ההיתר:
א. בתוך השבעה (שלא בשעת הלוויה!) אומרה אפילו ליד הקבר<sup style="color: gray;">1</sup>;
ב. בבית-הכנסת ביום היארצייט וכדו'<sup style="color: gray;">2</sup>;
ג. ביום היארצייט לפני הקבר<sup style="color: gray;">3</sup>;
ד. לנוהגים לאומרה בשעת הלוויה, ניתן לאומרה אז<sup style="color: gray;">4</sup> (והוא הדין לאומרה תוך השנה ליד הקבר).
באופנים א' וב' יכול להנהיג לאומרה בכל אופן. באופנים האחרים- אין זה מן הראוי לבטל את המנהג באופן מוחלט וקבוע, אבל אפשר לשנות את הנסיבות, כגון כשהאבל מבקש לאומרה ו/או שהנוכחים הם כאלה שקשה להסביר להם פשר המנהג המקובל.
ב. מכיון שהמנהג שלא לאמור "צידוק הדין" בימים שאין אומרים בהם תחנון הוא קדום<sup style="color: gray;">5</sup>, מוטב, אם אפשר, להסתפק באמירתו על-ידי האבל בינו לבין עצמו (ויכול הרב לסייעו בכך), שלא במניין<sup style="color: gray;">6</sup>; ואם תקשה גם "חריגה" קטנה זו להתקבל על דעת האבלים, נראה שיכול לסמוך על דעת המחבר<sup style="color: gray;">7</sup> לאומרו כבכל יום.
<h2> צו</h2>
<b>קינשסה, זאיר Kinshasa, Zaire</b>
ניסן תשנ"א
<strong><big>צו. אדם שלא הספיק להגיע לקבורת קרובו הנפטר, מאימתי הוא מונה "שבעה"</big></strong>
<b>שאלה:</b><br>אבל ששמע על פטירת אמו, אך בהעדר תחבורה לא יכול היה להגיע לקבורתה, האם ימנה לעצמו שבעה כשיגיע לבית האבל או מקבלת השמועה? (המרחק בפועל פחות מיום).
<b>תשובה:</b><br/>בן ששמע על פטירת אמו, וגם יודע את מועד קבורתה, אף על פי שאינו יכול להגיע לקבורה, יתחיל באבילות מיד עם זמן הקבורה, וכשיגיע לבית האבל, ימשיך באבילות כמו יתר האבלים<sup style="color: gray;">1</sup>.
<h2> צז</h2>
<b>באזל, שוויץ Basel, Switzerland</b>
אדר ב' תשנ"ב
<strong><big>צז. השתתפות האבל אחר השבעה בסעודת פורים שמחוץ לבית ובמסיבה שיש בה ערך חינוכי לילדים</big></strong>
<b>שאלה:</b><br>פורים כידוע ימי משתה ושמחה אך אינו יום-טוב.
האם לאבל תוך ל' (תוך י"ב חודש לאביו ולאמו) מותר להשתתף בסעודת פורים מחוץ לביתו כשיש בה הצגות ומוזיקה?
באם התשובה שלילית (כי לא ברור ממרבית הספרים שבידי), כיצד ינהגו מורים מצד אחד והורים מצד שני כשהילדים או התלמידים משתתפים במסיבה (סעודת פורים) בעלת ערך חינוכי.
<b>תשובה:</b><br/>איננו רואים היתר לאבל בתוך שנתו להשתתף ב"סעודת פורים" בפורים המלווה בנגינת תזמורת או בהצגות מבדחות, אף על פי שעקרונית אין אבילות בפורים<sup style="color: gray;">1</sup>, וסעודת פורים היא חובה גם לאבלים, שהרי חיוב זה איננו תלוי במזמוטי-שמחה מסוג זה. לכן אין להתיר אלא כאשר הסעודה איננה כוללת דברים אלה, ואז מותר לאבל להשתתף בסעודה גם מחוץ לביתו<sup style="color: gray;">2</sup>.
באשר להורים, רצוי שההורה האבל לא ישתתף, שהרי בן זוגו יכול להתלוות לילדים ולהיות נוכח במסיבה. אם המצב הוא כך שבלא השתתפות ההורה האבל ימנעו הילדים מלהשתתף בזה, ונראים הדברים שיש תועלת חינוכית בנוכחותם, יש להקל.
ביחס למורים אפשר להקל יותר כשיש צורך חינוכי (או להשגחה וכדו')<sup style="color: gray;">3</sup>, אפילו לפני יום פורים עצמו, ובכל מקרה אל להם המורים ולהורים האבלים ליטול חלק פעיל בריקודים<sup style="color: gray;">4</sup>.
<h2> צח</h2>
<b>קראקאס, ונצואלה Caracas, Venezuela</b>
סיון תשנ"א
<strong><big>צח. כניסה לדירה חדשה בתוך י"ב חודשי אבילות</big></strong>
<b>שאלה:</b><br>אבל ר"ל בתוך י"ב חודש על אביו או אמו שקנה דירה חדשה קודם פטירת אמו ובה בעת מכר את דירתו, ועתה הוא נדרש- כמוסכם- לפנות את דירתו לטובת הקונה אשר מוכן להמתין כמה שבועות ולא יותר, מה דינו לגבי מעבר לדירה החדשה?
אציין שהינו בעל-משפחה. עיינתי בכמה ספרי שותי"ם ובספרים העוסקים בנושא ולא מצאתי דבר בנושא דירה, אף כי לגבי דברים אחרים כגון רהיטים, בגדים, סיוד ואפילו מכונית חדשה (למשפחה), מצאתי בשו"ת "אגרות משה" היתרים. האם יש חומר מיוחד בדירה חדשה, אולי בגלל השמחה המיוחדת והנדירה ולעיתים- החד-פעמית?
<b>תשובה:</b><br/>מותר לעבור לדירה חדשה בשנת האבל<sup style="color: gray;">1</sup>, אבל אין לקיים מסיבת חנוכת הבית בתוך אותה השנה<sup style="color: gray;">2</sup>. יש לציין שקניית בית חדש בחו"ל אינה נחשבת למאורע משמח במיוחד.
<h2> צט</h2>
<b>וינה, אוסטריה Vienna, Austria</b>
אלול תשנ"א
<strong><big>צט. קביעת יום הזכרון (יארצייט) כאשר יום הפטירה אינו ידוע</big></strong>
<b>שאלה:</b><br>בעניין אדם שקיבל על עצמו לשמור את יום השנה להוריו שנשמדו בשואה, בי"ז בתמוז, כיצד ינהג כאשר י"ז בתמוז חל בשבת?
<b>תשובה:</b><br/>א. מי שאינו יודע את היום שמת בו אביו, חייב לברור לו יום אחד ויתענה בו ויאמר בו קדיש.
ב. ביום שבו בחר, מחויב לנהוג כל ענייני יום-זכרון מצד ההלכה (ולא בחובת נדר או הנהגה טובה)<sup style="color: gray;">2</sup>.
ג. בנדון דידן, שבחירת היום היתה תלויה בדעתו, מסתבר שכוונתו היתה לבחור ביום שיש בו בפועל ביטוי לצער של עם ישראל, דהיינו יום הצום, ולא תאריך י"ז בתמוז דווקא, ולכן ינהג את כל חיובי היארצייט (אמירת קדיש וכו')<sup style="color: gray;">3</sup> ביום ראשון, שהוא יום הצום.
א.
<h2> ק</h2>
<b>קאלי, קולומביה Cali, Colombia</b>
ניסן תשנ"א
<strong><big>ק. היתר-נישואין לבת אשה האומרת נתגיירתי על-ידי רב פלוני, ואין מסמכים המאשרים</big></strong>
<b>שאלה:</b><br>נערה שגדלה בקהילה, רוצה להינשא לבן של משפחה יהודית בקהילה. אמה של הנערה טוענת שנתגיירה לפני שנים בעיר הבירה בוגוטה, על ידי רב שגיוריו מקובלים על ידי רבני האיזור. בהעדר מסמכים המעידים על קיום הגיור מסתפקים במצב הנערה כיום. נראה שהמסמכים אבדו, אבי הנערה עזב את הבית לפני שנים רבות וייתכן שלקחם עמו- אך אי אפשר לברר זאת.
שאלתי, אם אמנם אוכל למצוא אנשים שיצהירו, שהיו נוכחים בשעת חופתה ושנערכה על ידי אותו הרב המוחזק ככשר, האם אוכל על פי זה להחזיקה כמגויירת, ובתה ככשרה כדי להינשא?
<b>תשובה:</b><br/>א. מי שאמר, נתגיירתי בבית- דין פלוני, אינו נאמן וצריך להביא עדים על גיורו, ואפילו ראינו אותו נוהג בדרכי ישראל ועושה כל המצוות ועל כך הוא מוחזק על ידינו כגר-צדק, כאשר בא להתערב בישראל, אין משיאין אותו עד שיביא עדים, הואיל והוחזק (קודם) כעובד כוכבים<sup style="color: gray;">1</sup>.
ב. אם לא היה ידוע לבני הקהילה על עצם לידתו כגוי, והוא מספר על כך מעצמו וטוען שלאחר מכן התגייר בבית-דין פלוני, נוהגים להקל להחזיקו כיהודי אפילו בלא עדות<sup style="color: gray;">2</sup>, אם אמנם בבית-הדין המגייר הינו מקובל ומוסמך לעניין זה.
ג. כאשר יש לנו ספק ביהדותה, צריך להשתדל לברר, אם אכן נתגיירה. לצורך זה אפשר לסמוך על:
1. עדים שהיו נוכחים בגיור<sup style="color: gray;">3</sup>.
2. רב המגייר כשיציין עובדות הגיור, שמות הדיינים וכו'<sup style="color: gray;">4</sup>.
3. מסמך מטעם רשות ממשלתית המעיד על יהדותה<sup style="color: gray;">5</sup> או מסמך מארכיון הקהילה בבוגוטה.
4. גם אפשר לסמוך על עדים כשרים המעידים שראו את הרב עורך חופה וקידושין כדין לאישה הנ"ל<sup style="color: gray;">6</sup>.
<h2> קא</h2>
<b>מקסיקו- סיטי, מקסיקו Mexico City, Mexico</b>
אדר ב' תשנ"ב
<strong><big>קא. מי שהוחזק עד עתה כגוי וטוען שהוא יהודי - נאמנותו להינשא</big></strong>
<b>שאלה:</b><br>לפני כשלוש שנים בערך הגיע למקסיקו בחור מרומניה עם קבוצת רקדנים. הבחור הזה יחד עם כמה אנשים מהקבוצה החליטו לברוח ולהימלט ובקשו חסות דיפלומטית מממשלת מקסיקו ונשארו כאן.
הבחור מתחילת דרכו החזיק עצמו יהודי וקשר קשרי ידידות עם היהודים וגם קיבל עבודה אצל יהודים.
לפני כמה חודשים הכיר בחורה יהודיה והחליטו על נישואים ובאו לפני. לבחור הזה אין שום מסמך שהוא יהודי. אמנם הוא הצהיר לפני שבבית שלו היו ידועים תמיד כיהודים, אע"פ שלא שמרו על שום מסורת יהודית, כרובם של בני קהילתו. גם חבריו הלא יהודים הצהירו בפני שהם מכירים אותו מנעוריו, ותמיד היתה המשפחה ידועה כיהודיה, וגם קראו אותו "יהודי", אף על פי שזה היה לו תואר גנאי, והוא הסכים על זה. וגם מסרו סימנים שיש בהם אמון על שורש משפחתו, כמו שמות מיוחדים ומנהגים שונים וכו'.
אביו ואמו היו מתמיד קומוניסטים מובהקים שסבלו מעריקתו הרבה, והוא אבד כל קשר אתם ולמעשה אין לו שם שום אדם שיוכל לטפל ולבקש מסמכים מרומניה שיעידו על מצבו.
האם אפשר לסמוך על זה שהחזיק את עצמו כיהודי כמה שנים מעת בואו לכאן? והאם אפשר להחשיב את עדות חבריו כמסיחים לפי תומם ועקב כך לסדר לו קידושין? כדאי לציין שזו היא שעת הדחק והזמן לוחץ, כי הזוג עומד בין כך ובין כך על הנשואין גם אם לא יהיו כדמו"י. כדאי גם לציין שקיימת תקנה בקהילתנו לא לגייר אף אדם.
<b>תשובה:</b><br/>כלל אמרו בפוסקים: מי שבא לפנינו ואומר, ישראל אני, נאמן, ואין צריך להביא ראיה על כך<sup style="color: gray;">1</sup>.
אמנם, לדעת רוב הפוסקים זהו במקום שלא הוחזק לנו עד עתה כנכרי, ולא נודע לנו מצבו. אבל במקום שהוחזק עד עתה כנכרי, שכן עושה מעשה עכו"ם הוא, בזה יצטרך להביא ראיה על יהדותו ולא די בנאמנותו, ואם לא יביא ראיה יצטרך גיור כדת וכדין<sup style="color: gray;">2</sup>.
ובנדון שאלתך, יש להסתפק אם זה נקרא "לא הוחזק כנכרי" ולהאמינו בדבריו, שהרי מחד גיסא עושה מעשה עכו"ם הוא, וכדבריו- שלא שמרו על שום מסורת יהודית, ואולם מאידך, כל השנים החזיקו הוא ומשפחתו עצמם כיהודים, וכן בבואו לכאן יצר קשרים עם יהודים, דבר המראה שאין מעשיו כעכו"ם, דאי-שמירת תורה ומצוות אינה נובעת מהיותו עכו"ם, אלא הוא כשאר תינוקות שנשבו. (ומכל שכן, אם בא מיוזמתו לפני הרב כדי לערוך להם חופה וקידושין כדת משה וישראל, דבר המעיד על אמינות דבריו).
על כן נראה שאם הבחור הוא מהול, יש לצרף את זה ליתר סימני נאמנותו ולהאמינו ללא דבר נוסף, אך אם איננו מהול, כפי שנראה משאלתך, יש להצריכו למול את עצמו בפני בית-דין מוסמך ולכוון בשעת המילה לשם גיור וגם יש להטבילו לשם גיור לחומרא.
ואף על פי שציינת, שבקהילתכם קיימת תקנה שלא לגייר, אין הצעתנו בכלל זה, שהרי יש סבירות גדולה שאכן הוא יהודי<sup style="color: gray;">4</sup>.
<h2> קב</h2>
<b>קאלי, קולומביה Cali, Colombia</b>
ניסן תשנ"א
<strong><big>קב. כהן החי עם גויה ואינו שומר תורה ומצוות - פגימתו מן הכהונה לצורך גיור האשה, ונישואיהם כדת משה וישראל</big></strong>
<b>שאלה:</b><br>בעיר מתגורר יהודי ש"מוחזק" ככהן, הנשוי לאשה גויה לפי חוק המדינה. האיש מעוניין לגייר את אשתו. הוא אינו שומר תורה ומצוות כיום, וכפי הנראה גם אביו לא הקפיד על המצוות.
שאלתי- האם יש דרך לברר שמא הוא עצמו פסול לכהונה, או שחזקתו לכהונה הורעתה, כדי להתיר לו לבסוף להנשא לה לכשתתגייר, כפי שראיתי בתשובה של הרב משה פיינשטיין, או שמא עלי להודיע להם שאין תקוה ושלא אוכל לעזור להם? כיצד עלי לנהוג?
<b>תשובה:</b><br/>א. על-פי דיני התורה כהן נשאר במעמדו ככהן אפילו אם עבר עבירות חמורות<sup style="color: gray;">1</sup>.
ב. אם אבי הנדון הוא כהן שנשא גרושה או גיורת, בנו הנולד ממנה הרי הוא חלל, וזה נפסל מכהונתו ודינו כזר לכל דבר, ומותר לו אפוא לישא גיורת. אבל כמובן שלא ידוע לנו, שאכן כך המציאות במקרה הנדון.
א.
<h2> קג</h2>
<b>רומא, איטליה Rome, Italy</b>
סיון תשנ"ב
<strong><big>קג. כהן שנשא גיורת שהתגיירה לפני הגיעה לגיל שלוש, תוקף הנישואין, מעמדו ומעמד הבנים ככהנים.</big></strong>
<b>שאלה:</b><br>כהן שנשא גיורת פחותה מבת שלוש שנים ויום אחד, כדת משה וישראל (ז"א נתן קידושין ומסר כתובה בפני שני עדים כשרים ולפני רב מוסמך):
א. האם מותר להעלות אותו ראשון לתורה?
ב. האם חייבים למנוע את עלייתו לדוכן לנשיאת כפיים?
ג. האם צריכים להזהיר אותו שלא יפדה את הבכור?
ד. מה דין הבנים: האם הם חללים מדאורייתא או מדרבנן ומה הן ההשלכות כלפי זכויותיהם וחיוביהם?
ה. מה דין בני הבנים?
לידיעת המשיבים הריני מוסיף כמה הערות רקע למקרה:
1. הכהן הכיר את הבחורה בתוך הקהילה בתנועת נוער והיה סבור שהיא יהודיה. גם בעבר כשהכיר בחורות אחרות בדק מה מצבם היהודי.
2. כשהכיר את הבחורה הזאת, בדק אם היא יהודיה מלידה והיא ענתה לו שהיא יהודיה מלידה, מתוך הנחה שהיות שגיירו אותה מיד עם לידתה, היא נחשבת כיהודיה, יש להניח שהיא דברה בתום לב ולא שקרה.
3. כשהבחור הכיר את אם הכלה, חשב בתמימותו שהיא יהודיה מפני שהוא ראה שהיא משתתפת בתדירות בחיי הקהילה וגם הולכת לבית הכנסת.
4. אחרי שנודע לבחור מצבה של הבחורה, פנה אל כמה רבנים באיטליה כדי שימצאו לו היתר לשאת אותה כדת משה וישראל. היות שלא מצא אף רב באיטליה פנה לצרפת ושם מצא רב שגיוריו מקובלים שסדר לו חופה וקידושין. בכתובה כמובן הבחורה מופיעה כגיורת בת אברהם אבינו.
5. הכהן נקרא לאחרונה לתורה כראשון ונשא את כפיו בקהילתה של כלתו וגם באחד מבתי הכנסת ברומא.
6. לפני שהתחתן הבחור היה רק מסורתי. יש לציין שאחרי הנישואין הזוג מקפיד בשמירת מצוות.
<b>תשובה:</b><br/>אסור לכהן לישא גיורת אף אם התגיירה פחותה מבת שלוש שנים, ואם עבר ונשאה-עליו לגרשה<sup style="color: gray;">1</sup>, עם כל עגמת הנפש שבדבר<sup style="color: gray;">2</sup>.
ואולם, ראשית יש לבדוק, אם המוחזקות ההלכית של משפחת הבחור לכהונה היא ברורה<sup style="color: gray;">3</sup>. אם אמנם כך הוא הדבר, כגון שמסורת הכהונה שלהם מתבססת על יהודים שומרי תורה ומצוות- הרי שהוא צריך לגרשה. אבל אם אין הדבר ברור, ואפילו הדבר בספק, אין הוא חייב לגרש, ומאידך הוא חייב להפסיק לנהוג ככהן, והרינו מכאן ואילך ישראל גמור לכל דבר.
אם חזקת כהונתו ברורה, הרי כל עוד שאינו מגרש את אשתו, אין להתיר לו לישא את כפיו (אמנם בדרך חכמה ובנועם) ואין לקיים בו דין "וקדשתו", קרי: אין לכבדו ככהן בעלייה הראשונה לתורה או בשאר דברים שנהוג לכבד בהם כהנים, אלא הרי הוא כשאר אחיו הישראלים<sup style="color: gray;">4</sup>.
מאותה הסיבה ראוי להימנע מלכתחילה, מלכבדו בפדיון הבן הבכור<sup style="color: gray;">5</sup>, אלא יש לחפש כהן אחר שאינו עובר עבירת כהונה, ומכל מקום, אם כבר פדה- הפדיון מועיל, שכן כהן הוא.
לפי רמב"ם ושו"ע<sup style="color: gray;">6</sup> הגיורת אסורה משום זונה הכתובה בתורה, ובכלל זה גיורת שהתגיירה לפני שהגיעה לגיל שלוש. לכן יש להתייחס אל הבנים כחללים שיצאו לגמרי מכלל כהונה לעניין עלייה לדוכן, עליית "כהן" ופדיון הבכורות<sup style="color: gray;">8</sup>.
אף הבנות: בהיותן חללות- אסורות הן לכהנים, ובזה דינן חמור מדין ישראליות. לגבי הנכדים: צאצאי הבנים ממשיכים להיחשב חללים באופן הנ"ל, משום שאין בנות ישראל מקוה טהרה לחללים<sup style="color: gray;">9</sup>, ואלו צאצאי הבנות (אם אכן נישאו לישראלים) נחשבים לישראלים לכל דבר, שכן בני ישראל מקוה טהרה לחללות<sup style="color: gray;">9</sup>.
<h2> קד</h2>
<b>גנואה, איטליה Genoa, Italy</b>
סיון תשנ"ב
<strong><big>קד. נישואי כהן עם גיורת שנתגיירה פחותה מבת ג' שנים, ואביה ישראל</big></strong>
<b>שאלה:</b><br>כהן, חשקה נפשו בגיורת שנתגיירה כשהיתה פחותה מבת ג' שנים ואביה ישראל (האם התגיירה לפני כמה שנים). הענין נמשך כבר כמעט שנה והבחורה טוענת שמהתחלה אמרה שהיא גיורת, והכהן טוען שלא ידע שהיא אסורה עליו. עכשיו, אחרי התייעצות עם רבנים בא"י, הוא מודה באיסור ואומר שרוצה לשמור על כהונתנו ולהנצל מעוון, והבחורה צועקת מר. כיצד יש לנהוג?
בנוסף לכך אני שואל, האם כהן הנושא גיורת הוא אסור בנשיאת כפיים ובעליית ראשון לתורה כדין כהן הנושא גרושה המפורש בשו"ע או"ח סי' קכ"ח ומפני מה מרן בשו"ע לא הביא דברי המשנה בבכורות דף מה ע"א "הנושא נשים בעברה פסול" וסתם רק "הנושא גרושה".
<b>תשובה:</b><br/>הדבר פשוט שאין להתיר לכהן לשאת אשה שלא נולדה כיהודיה, גם אם התגיירה לפני גיל שלוש<sup style="color: gray;">1</sup>. לעובדה שאבי הנערה הוא יהודי, אין כל משמעות הלכתית בנושא זה, שהרי הוולד הולך אחר האם, "ובנך מן העובדת כוכבים אינו קרוי בנך"<sup style="color: gray;">2</sup>. בהיוולדה היתה הבחורה איפוא גויה לכל דבר, ואסור לשאתה. אנו מציעים לקיים שיחה רצינית עם הבחורה ולהסביר לה שכבודה האמיתי של בת ישראל הוא לשמור על דיני חיתון כפי שמורה לנו התורה, ולעודד אותה בעובדה שיש עוד יהודים טובים, ובע"ה תמצא את זיווגה בקרוב. אדרבה, עליה לשמוח שהאיסור נמנע מבעוד מועד, שהרי לולא היה כך והם היו מתחתנים- היה עליו לגרשה<sup style="color: gray;">3</sup>.
יחד עם זאת כדאי לבדוק את מוחזקות הכהונה של אותו הכהן, האם היא מבוססת על אנשים שומרי תורה ומצוות<sup style="color: gray;">4</sup>.
בוודאי שכהן הנושא אשה האסורה לו, נפסל לנשיאת כפיים ולעליית ראשון, שהרי הוא מחלל את קדושת כהונתו<sup style="color: gray;">5</sup>, ובכלל זה חללה וזונה, ואף חלוצה האסורה לו מדרבנן<sup style="color: gray;">6</sup>. זה שמרן המחבר ציין בשו"ע רק גרושה, אינו אומר כלום, ואין לדייק דיוקים כאלה בלשונו, כי החיבור הענקי הזה נכתב בידי מרן רבי יוסף קארו כקיצור וכתמצית הלכית של דבריו ב"בית יוסף" על הטור<sup style="color: gray;">7</sup>. ומכל מקום, מסתבר שנקט דווקא גרושה, כי סוף סוף זו המציאות השכיחה ביותר.
ועיין עוד לעיל בתשובה הקודמת.
<h2> קה</h2>
<b>ציריך, שוויץ Zurich, Switzerland</b>
אדר ב' תשנ"ב
<strong><big>קה. נישואי כהן לאשה שנבעלה לגוי</big></strong>
<b>שאלה:</b><br>עובדת אצלנו אשה צעירה שחזרה זה עכשיו בתשובה. לפנים הייתה נשואה לנכרי (והתגרשה לפי חוקי המדינה). יש לה ילד מהנישואין ההם.
שאלתי היא, האם יש איזה שהוא צד היתר בשבילה להתחתן עם כהן?
<b>תשובה:</b><br/>לאשה שנבעלה לגוי אין כל היתר להינשא לכהן, ואין חולק על כך<sup style="color: gray;">1</sup> <sup style="color: gray;">2</sup>.
<h2> קו</h2>
<b>ניו- יורק, ארה"ב New York, United States</b>
שבט תשנ"ב
<strong><big>קו. דין כהן שאשתו נבעלה לגוי בצעירותה ואשר חזקת כהונתו קלושה ומתבססת על דברי אביו המבזה את היהדות</big></strong>
<b>שאלה:</b><br>באו לפניי בקהילתי בעל ואשתו, בני עשרים ושמונה, שחזרו בתשובה לפני שנה וחצי, אחרי שהתחתנו. האיש הזה אומר שהוא כהן. הוא אמר לי שאשתו, כשהייתה בת שמונה עשרה, התחתנה עם גוי לתקופה קצרה, בערך חדשיים. הוא ידע מזה לפני שהם התחתנו, אלא שלא ידע שאסור לכהן לישא אשה כזאת.
לשאלתי, איך הוא יודע שהוא כהן, הוא השיב שאביו אמר לו כך, אבל אין ראיה משום אדם אחר, מאחר שכל הקרובים או שמתו או שאינו מתייחס אליהם בכלל. אביו אינו שומר תורה ומצוות (ואפילו אוכל ביום הכפורים, רח"ל). אביו של האבא נפטר לפני שנולד הבן שעכשיו גר בקהילתי. על המצבה של אביו של האבא כתוב "הכהן". אבא של האיש שגר בקהילתי אומר שהוא יודע שהוא כהן, כי כך אמר לו אביו. אביו של האבא התפלל בשבתות בבית הכנסת, אבל גם הוא לא היה דתי (אכל נבילות וטריפות). מענין שאבא של האיש בקהילתי אומר, שאף פעם בחייו לא שמע על ענין נשיאת כפיים.
האיש שגר בקהילתי אמר לי שאפילו כשלא היה דתי, הוא הרגיש שיש לו אחריות כלפי היהדות, כי הוא ידע שהוא כהן. עכשיו הוא בא אלי ורוצה לדעת את מצבו.
לזוג יש שתי בנות צעירות. כמובן, הם מאוד דואגים בגלל המצב שבו הם נמצאים. כמובן שזה שעת הדחק גדול עד מאוד. כדי להציל את חיי משפחה זו, האם יש לסמוך על היתר שנמצא באגרות משה אבן העזר חלק ד' סימן ל"ט, שם כותב הרב משה פיינשטיין זצ"ל שאם האיש לא שמע משומר תורה, אין לסמוך על חזקת כהונה שלו.
עוד נקודה חשובה אחת. אני מכיר את הזוג רק כחודש. הם רק עכשיו מתחילים ללמוד הרבה דברים חשובים בענייני שמירת המצוות. איני יודע אם לא ישובו לסורם הרע אם אגיד להם שחייבים להתגרש.
הגענו לזה, כי האשה שנבעלה לגוי גלתה את זה לאשה אחרת בקהילה והאשה השניה אמרה לה שהיא מוכרחה לדבר עם הרב.
כעת אני פונה אליכם להוראה במצב הקשה הזה. האם מותר לי להגיד לו שהוא אינו כהן ומותר לו להישאר עם אשתו?
<b>תשובה:</b><br>בתשובה לשאלתך ולאחר שקיבלנו הבהרותיך באמצעות הטלפון, כי:
א. אביו של השואל שהוא מקור הידיעה אודות הכהונה, לא בא לבית הכנסת, איננו עולה לתורה ככהן, מעולם לא נשא את כפיו והוא מוגדר על ידיך כאדם ה"מבזה את היהדות".
ב. גם אבי אביו של השואל לא נשא את כפיו ככהן וכנראה גם לא עלה לתורה ככהן.
ג. הכתיבה על המצבה היא על פי הוראת אבי השואל.
ד. הרי שעל פי המתואר בשאלתך ועל סמך ההבהרות שניתנו טלפונית, נראה שאפשר לדמותו לפסקיו של הגאון הרב משה פיינשטיין ב"אגרות משה" אבן העזר ח"ד סימנים יא<sup style="color: gray;">1</sup>, לט<sup style="color: gray;">2</sup> ומא<sup style="color: gray;">3</sup>.
<h2> קז</h2>
<b>מונטריאל, קנדה Montreal, Canada</b>
כסלו תשנ"ב
<strong><big>קז. נערה יהודיה בת נכרי- איסורה לכהן</big></strong>
<b>שאלה:</b><br>הנושא: בת ישראלית מנכרי, בעניין דינה להתחתן עם כהן שפסק המחבר באבן העזר סי' ד, יט שהולד פגום לכהונה. האם יש פתח כלשהו לפתרון הבעיה, ומה הנוהג כשהדבר בא בפני בתי-הדין בישראל?
השאלה הפרטית: בחורה בת ישראלית מנכרי שלא התגייר, שהכירה בחור כהן, והפכה בהשפעתו לשומרת מצוות ונתאהבו זה בזו אהבה עזה, והנה הם שומעים היום שההלכה לא מתירה להם להתחתן כראוי. וזה כמובן נפל על שתי המשפחות כהלם, כיוון שלא הרבה יודעים מזה. האם יש פתח כלשהו?
<b>תשובה:</b>
שאלה נכבדה זו אם בת עכו"ם מישראלית כשרה לכהונה, נדונה ונתלבנה כבר אצל הראשונים, שכן מסקנתה המפורשת של הגמרא<sup style="color: gray;">1</sup> היא: "הלכתא עו"כ ועבד הבא על ישראלית הולד כשר…" וראשונים נחלקו אם כשר לכל דבר, או שאינו ממזר אבל פגום הוא לכהונה.
כפי שכבודו מציין, נפסק הדבר מפורש בשו"ע לאיסורא, והדבר מופיע פעמים מספר<sup style="color: gray;">3</sup>. לאור זה, הרי גם אם דעת רמב"ם להקל אף לכתחילה<sup style="color: gray;">4</sup>, אין מקום להורות בניגוד לפסקם החד-משמעי של הטור והמחבר<sup style="color: gray;">5</sup>.
והנה מנוסח השאלה משמע שאין ספק בגויותו של אבי הנערה, וגם אין מצב שלפיו אותו הכהן אינו ידוע ככהן (כגון שאינו נושא כפיו ואינו עולה לתורה ראשון)<sup style="color: gray;">6</sup>. והואיל והזוג טרם נישא, והם באים להימלך, איננו מוצאים פתח להקל, עם כל הכאב ועגמת-הנפש שיש בכך. אנו ממליצים לקיים שיחות רציניות עם הבחור ועם הבחורה (ואף עם המשפחות) כדי שישתכנעו ויבואו מתוך עצמם להכיר בדעת תורה שהיא דעת ה'. ויהי רצון שהקב"ה ימציאם את זיווגם האמיתי מהרה.
<h2> קח</h2>
<b>באזל, שוויץ Basel, Switzerland</b>
אדר ב' תשנ"ב
<strong><big>קח. מעמד הנולדים מנישואי כהן עם יהודיה בת גוי</big></strong>
<b>שאלה:</b><br>באבן העזר סימן ז' סעיף י"ז מופיע: כותי ועבד הבא על בת ישראל וילדה ממנו, אותה הבת פגומה לכהונה. מהאחרונים יוצא שאינה חללה ממש, ולכן פסקו שלא תצא.
מה דין הוולד מנישואין אלה? האם הוא כהן או האם הוא חלל? לכאורה יש לנקוט כשתי החומרות- שלא לקרוא לו לכהן ולא ייטמא למתים. מצד שני, המשפחה אינה שומרת מצוות- אם נאמר להם שאינם כהנים, ייטמאו למתים.
האם יש מקום לומר להם שהילדים ממשיכים להיות כהנים, ואז יש סיכוי שישמרו את כהונתם?
<b>תשובה:</b><br/>כידוע עניין מעמדם של הנולדים לאם ישראלית מן הנכרי שנוי במחלוקת עוד מתקופת הגאונים, ועל כל פנים נפסקה הלכה בשו"ע שהוולד פגום לכהונה<sup style="color: gray;">2</sup>. מתוך ההתיחסות למעמד ה"דור ראשון" מגיעים הפוסקים גם לבירור מעמד הדור השני, היינו הנולד מנישואי כהן עם בת הגוי. יש שכתבו, שהואיל והבת פגומה לכהונה, אם נישאת- תצא, והוולד חלל<sup style="color: gray;">3</sup>. יש שהכשירו את הוולד לגמרי מכיוון שהאיסור הוא מדרבנן והוא רק לכתחילה<sup style="color: gray;">4</sup>.
ויש שהגדירוהו כספק חלל, שמשמעותו כפי שציין כבודו בשאלה: אסור לו להיטמא למתים, אך אין הוא נושא כפיו ואינו עולה ראשון לתורה<sup style="color: gray;">5</sup>.
בשאלה זו דן בעל ה"שרידי אש" בספרו<sup style="color: gray;">6</sup>. הוא מגיע למסקנה (תוך בקשה שלא לסמוך רק עליו) שיש לפסוק כדרך-הביניים, שבעצם מוציאה ידי חובת כל השיטות, דהיינו שלא ישא כפיו אך גם יזהר מטומאה. לעומת זאת, אין הוא פוסל את העלאתו לתורה ככהן, שהרי אין כאן איסור לישראל כבנשיאת כפיים.
נראה שכיוון זה של פתרון יכול להועיל גם בנדון דידן. יש לומר להם לבני המשפחה שהם כהנים, אלא שהם מנועים מלישא כפיים, ואם ימשיכו לשמור על כהונתם בהימנעות מהיטמאות, יוכלו לעלות לתורה ככהנים.
אם ברור באופן חד-משמעי שאפשר לנהוג רק באחת משתי הדרכים, נראה שהואיל ורבים סבורים, שמדאורייתא בן אינו פגום לכהונה, עדיף לעשותם כהנים לכל דבר, לרבות נשיאת כפיים, מאשר התרתם להיטמא למתים.
<h2> קט</h2>
<b>קיטו, אקוודור Quito, Ecuador</b>
אדר ב' תשנ"ב
<strong><big>קט. הצורך בכוונה מצד עדי קידושין</big></strong>
<b>שאלה:</b><br>האם שני אנשים שנועדו להיות עדים לצורך קידושין, צריכים להתכוון להיות עדים בשעת נתינת הטבעת, או מספיק שיראו את מעשה הקידושין אפילו בלי כוונה להיות עדים?
<b>תשובה:</b><br/>מעיקר הדין אין הכרח לייחד עדי הקידושין<sup style="color: gray;">1</sup>, ואפילו אם לא נתכוונו העדים להיות עדים בקידושין אלה, הרי הם כשרים לעדות<sup style="color: gray;">2</sup>.
ומכל מקום נהגו לייחד עדי הקידושין ולהזמינם מתוך ציבור הנאספים ולקבוע שהם הם עדי הקידושין<sup style="color: gray;">3</sup>.
במקרה שלא ייחד עדים לקידושין ויש בקהל כשרים ופסולים, הקידושין חלו והכשרים לבד הם הנעשים עדי הקידושין, ולא הפסולים.
<h2> קי</h2>
<b>לונדון, אנגליה London, England</b>
ניסן תשנ"ב
<strong><big>קי. עדי קידושין "שני בשני" בשעת הדחק</big></strong>
<b>שאלה:</b><br>במקום שאין שומרי שבת, האם אפשר להתיר עדותו של הבעל של בת אח אמו של החתן - שהוא איש שומר מצוות?
<b>תשובה:</b><br/>ההגדרה ההלכית למצב המתואר בשאלה היא "שני בשני חד בעל כאשתו", והקרוב בקירבה זו אינו כשר לעדות גם בדיעבד.
<h2> קיא</h2>
<b>לונדון, אנגליה London, England</b>
ניסן תשנ"ב
<strong><big>קיא. עדי קידושין ה"קרובים" על ידי אימוץ בלבד</big></strong>
<b>שאלה:</b><br>האם מותר לקחת כעד איש המוכר בציבור כ"דוד" הכלה, כשלמעשה אין הוא דוד אלא ע"י שאומץ מקטנותו ע"י הסבים, וגדל וחונך כיהודי שומר שבת, וברבים הוא ידוע כדוד הכלה.
<b>תשובה:</b><br/>דין קרוב הפסול לעדות הוא גזירת הכתוב ולא סברה<sup style="color: gray;">1</sup>, ולכן "קירבה" שנוצרה עקב אימוץ- אינה כלום, ועל כן האיש כשר להעיד.
<h2> קיב</h2>
<b>מקסיקו-סיטי, מקסיקו Mexico City, Mexico</b>
אדר א' תשנ"ב
<strong><big>קיב. כלה ששמה כשם אם החתן</big></strong>
<b>שאלה:</b><br>מעשה בבחור שהכיר בחורה בשם חנה, ושם הבחורה כשם אמו. הקשר עלה יפה ולאחר זמן החליטו להתחתן. החופה בעוד חודש ימים.
והנה שמע הבחור על צוואת רבי יהודה החסיד והחל לפחד.
החתן פנה אלי וביקש להוסיף לשם הכלה עוד שם וזאת מתוך התחשבות בצוואת רבי יהודה החסיד.
האם לדעתכם ראוי לעשות כך, והאם לאחר הוספת השם אין לחשוש לצוואה?
<b>תשובה:</b><br/>א. אם יש נטייה וחפץ נפשי של בני הזוג להתחתן, אין להקפיד בעניין זה, או לבטל ח"ו השידוך בשל כך, או להיכנס במחלוקת ומריבה בדבר הזה.
ב. אם בני הזוג מעוניינים להוסיף שם לכלה, אין בכך משום פגם [והדבר אף רצוי לדעת כמה מן הפוסקים<sup style="color: gray;">2</sup>].
ג. ראוי לציין, שבמקרה והכלה, או החמות, אינן נקראות בשמן בפי האנשים המכירים אותן, אלא אחת מהן נקראת בכינוי, או בשם אחר לועזי או עברי, אין לחשוש לצוואת ר' יהודה החסיד<sup style="color: gray;">3</sup>.
א.
<h2> קיג</h2>
<b>ישראל Israel</b>
תמוז תשנ"ב
<strong><big>קיג. אשה נשואה-נשיאת שם משפחתה הקודם (משפחת ההורים או בעל קודם)</big></strong>
<b>שאלה:</b><br>האם מותר לאשה נשואה להשתמש בשם משפחה שהיה לה ברווקותה?
אשה גרושה שמתחתנת פעם שנייה האם מותר לה להמשיך להשתמש בשם משפחתה מבעלה הראשון?
<b>תשובה:</b><br>עניין שמות-משפחה המקובלים כיום הוא עניין שנתחדש בדורות האחרונים, וממילא לא מצאנו לכגון זה התיחסות ישירה במקורות ההלכה.
אמנם נראה שבמקרים הנדונים יש לתת את הדעת גם על הסיבות הגורמות לעניין, ולא רק ל"שאלה ההלכית" עצמה. האם זוג שכזה מבין אל נכון את המהות האמיתית של קשר הנישואין, שאינו שותפות תועלתית בין בני הזוג לצרכים מסויימים בעלמא, אלא הקמת בית נאמן ומשפחה חדשה בישראל?
מכל מקום, מצב שבו הבעל והאשה נקראים ומופיעים בשני שמות-משפחה שונים, במקומות שאין זה רגיל ומקובל, עלול להטעות אחרים לומר שאינה אשתו<sup style="color: gray;">1</sup>. במקרים מסוימים אף עלול להתעורר חשש, שזהו זוג שחי ללא חופה וקידושין, ושלא כדת משה וישראל. (כלום אין זה הרושם שעלול להתקבל, כאשר יופיעו שמותיהם הנפרדים על דלת ביתם וכיוצ"ב?) וכמו שמצאנו בתורה, במעשה אברהם ושרה אצל פרעה ואצל אבימלך, שגרם למכשול. וכבר עמדו ראשונים על כך שהיה שלא כהוגן, אף שהיה שם חשש של פיקוח נפש<sup style="color: gray;">2</sup>.
במקרה של אשה גרושה שנישאת בשניה, ישנה, בנוסף לאמור, הבעיה של הקפדה אפשרית של הבעל החדש ובעקבותיה חשש לשלום בית.
לכן נראה שמן הראוי למנוע מצב, שבו האשה נושאת שם-משפחה שונה מזה של בעלה, לפחות במקום שאין זה מצב מוכר ומקובל, אלא אם כן תוסיף לשם-משפחתה הקודם גם את שם-משפחתו של הבעל.
ועל הרב או המדריך הנתקלים בתופעה כזו לבוא עמהם בשיחה ולהשתדל ולהעמיד את בני הזוג על עניין האחדות והשלימות הרצויות והנכונות, ועל היצירה המחודשת שבהקמת בית בישראל: "זכו - שכינה ביניהם".
<h2> קיד</h2>
<b>קראקאס, ונצואלה Caracas, Venezuela</b>
סיון תשנ"ב
<strong><big>קיד. חיוב אדם לזון את בניו מן הפנויה וחיוביהם של הללו כלפי האב</big></strong>
<b>שאלה:</b><br>הגיעו ללשכתי (בנפרד) שני זוגות הורים לילדים קטנים אשר מעולם לא נישאו כדת משה וישראל. אחד מן הזוגות נשוי בנישואין אזרחיים. בשני המקרים נתפרדה החבילה והילדים ברשות אמם. בגלל מצב מסוים שנוצר אין בשני המקרים כל אפשרות לחייב את האב לפרנס את ילדיו בכל הנוגע לחוק המקומי. יש נכונות לקבל את דעתי בנדון ואף קיימת דחיפות מסויימת. אשמח לקבל מכם חוות דעת מנומקת ואף מקורות לכך, ואולי אף מידע, מהו הנוהג בארץ ישראל. האם יש איזשהו הבדל בגין העובדה שזוג אחד היה נשוי אזרחית? שאלתי הינה ביחס למידת האחריות של האב לגבי הילדים (סיפוק כל צרכיהם) וכן לגבי היחוס ומצוות הבן שעל האב. אחד האבות גם מתנה את סיועו בכך ששמו לא יוזכר לעולם בקשר לילדים.
<b>תשובה:</b><br/>1. חייב אדם לזון את בנו מן הפנויה<sup style="color: gray;">1</sup>, ולעניין זה אין הבדל בין שנישאו נישואין אזרחים ובין לאו.
2. חובה זו נחלקת לשלוש תקופות:
א. עד גיל שש שנים,
ב. מגיל שש שנים עד שיגדלו<sup style="color: gray;">3</sup> - מתקנת חכמים<sup style="color: gray;">4</sup>. אמנם יש לאב זכות להתנות בגיל זה את המזונות בהימצאות הבן אצלו אך לא כן באשר להימצאות הבת<sup style="color: gray;">6</sup>.
ג.
לאחר שגדלו- אין עליו חובה לזון את בניו<sup style="color: gray;">7</sup>, אבל כופין אותו לזון אפילו בנו גדול מדין צדקה<sup style="color: gray;">8</sup>.
תקנת הרבנות הראשית לישראל היא שיזון אדם את בניו עד גיל ט"ו שנים<sup style="color: gray;">9</sup>. וישנה תקנה מימי הגר"ש גורן והגר"ע יוסף שחיוב המזונות הוא עד גיל י"ח שנים<sup style="color: gray;">10</sup>.
יש להמליץ בפני כב' שהאבות יתחייבו למזונות עד שהבנים יוכלו להתפרנס בכוחות עצמם<sup style="color: gray;">11</sup> או לפחות עד גיל שמונה-עשרה<sup style="color: gray;">12</sup>, הכל על-פי אפשרויותיהם הכלכליות של האבות<sup style="color: gray;">13</sup>. כמו כן ראוי שיתחייבו להשיא את הבנות<sup style="color: gray;">14</sup>.
3. שיעור המזונות הוא על-פי צרכי הבנים- במזון<sup style="color: gray;">15</sup>, בביגוד<sup style="color: gray;">16</sup> ובחינוך<sup style="color: gray;">17</sup>.
4. היחס של הבנים לאבות- אסור להכות או לקלל את האב אפילו הוא רשע גמור<sup style="color: gray;">18</sup>, וכמו כן אסור לצערו<sup style="color: gray;">19</sup>.
חיוב כבוד ומורא להורים רשעים נחלקו בו בשו"ע<sup style="color: gray;">20</sup> מרן המחבר ורמ"א. לדעת המחבר חייב, ולדעת רמ"א פטור.
גדר רשע הוא דווקא אם חזר ושנה באוולתו, ולא אם עבר עבירה פעם אחת<sup style="color: gray;">21</sup>, ונראה לאמור שבימינו אף אלה אין לדונם כרשעים מבחינה זו, שהרי הם כתינוקות שנשבו<sup style="color: gray;">22</sup>.
5. האב שאינו רוצה, שיוזכר שמו בהקשר עם בניו, יש לראותו כאב שמחל על כבודו, שכבודו מחול<sup style="color: gray;">23</sup> ועם זאת נראה שאסור לצערו<sup style="color: gray;">24</sup>.
<h2> קטו</h2>
<b>מלמו, שוודיה Malmo, Sweden</b>
סיון תשנ"ב
<strong><big>קטו. התייחסות לגיור קונסרבטיבי לעניין חיוב גט</big></strong>
<b>שאלה:</b><br/>בהמשך לשאלתי<sup style="color: gray;">1</sup> ברצוני להוסיף מספר פרטים. הגוי שהתגייר אצל הרב הקונסרבטיבי, עשה זאת מתוך התעניינות ביהדות, ורק אחר כך הכיר את היהודיה. הרב הקונסרבטיבי המדובר למד בין השאר גם בישיבות אורתודוקסיות והינו שומר שבת, כשרות ומסורת. כעת חזר הגוי לסורו, האשה התגרשה בגירושין אזרחיים. האם צריכה גט?
<b>תשובה:</b><br/>בעניין העיגון, על-פי המתואר בשאלה אסור לאשה להינשא כל עוד לא קיבלה גט כדין<sup style="color: gray;">2</sup>. כפי שנזכר בתשובתנו הקודמת<sup style="color: gray;">3</sup>, יש לחשוש לגרות ולקידושין שערכם רב קונסרבטיבי שלמד בישיבות<sup style="color: gray;">4</sup>, כשאפשר להגדירו כגמיר וסביר<sup style="color: gray;">5</sup>. לפי המבואר בשאלת כבודו המגייר לא הפסיד מחזקת כשרותו<sup style="color: gray;">6</sup>.
<h2> קטז</h2>
<b>ישראל Israel</b>
סיון תשנ"ה
<strong><big>קטז. יחס ההלכה לנושא משרה ציבורית הנחשד במעשים לא-כשרים</big></strong>
<b>שאלה:</b><br>נושא משרה ציבורית שנבחר על-ידי הציבור, והועלו נגדו חשדות על ביצוע מעשים לא-כשרים:
א. האם ניתן להעבירו מתפקידו עקב החשדות?
ב. מה ערכן הראייתי של החשדות לכאורה, הנדרשות לצורך הדחה?
ג. 1. האם יש הבדל בין סוגי מעשים שנחשד בהם לצורך הדחה- (בין אדם למקום, בין אדם לחברו, עבירות כנגד חוקי המדינה)?
2. האם שימוש בכספי ציבור לצורך ישיבות ות"ת יש בו כדי להכשיר מעשים העומדים בניגוד לחוקי המדינה?
ד. מי מוסמך להחליט על ההדחה?
ה. מהן דרכי התשובה לנושא משרה ציבורית שחטא?
ו. האם יש התיחסות שונה בהקשר דלעיל לנושאי תפקידים שונים, כגון דיין, רב, שוחט לעומת גבאי-צדקה ונשיא הקהילה?
ז. האם ניתן להחזירו למשרתו, ובאילו תנאים?
<b>תשובה:</b><br/>אין אדם נפסל מחזקת כשרותו על-ידי קול וחשד בעלמא אלא בעדות של שני אנשים כשרים<sup style="color: gray;">1</sup> <sup style="color: gray;">2</sup>.
אם שני עדים מעידים שעבר על עבירה שיש בה עונש מלקות, הריהו נפסל לעדות<sup style="color: gray;">3</sup> מדאורייתא וכן לדיינות<sup style="color: gray;">4</sup>, ועבירה קלה מזו פוסלת אותו רק מדרבנן<sup style="color: gray;">5</sup>. אין בעניין זה חילוק בין עבירות שבין אדם למקום לעבירות שבין אדם לחברו<sup style="color: gray;">6</sup>.
האמור לעיל הוא לגבי עד ודיין שפסלותם מוזכרת בתורה. לגבי תפקידים ציבוריים אחרים צריך לדון, אם אפשר להוכיח בעדים, שהאדם אינו יכול או אינו נאמן עוד למלא תפקידו כראוי, וכמו בכל עובד שרוצים לפטרו<sup style="color: gray;">7</sup>. סכסוכים אלה חייבים לידון בפני בית-דין כשר<sup style="color: gray;">8</sup>. כמובן שיש דרישות שונות לגבי הקריטריונים והדרגה המוסרית הנדרשים לתפקידים השונים<sup style="color: gray;">9</sup>.
יש דרכים שונות לחזור בתשובה, בהתאם לעבירה שנעברה<sup style="color: gray;">10</sup>, והתשובה מועילה גם לעניין התמנות מחדש לתפקיד הציבורי שממנו הודח<sup style="color: gray;">11</sup>.
אין היתר או הצדקה להשתמש בכספי-ציבור בניגוד לחוקי המדינה, אפילו לא לצרכי קודש<sup style="color: gray;">12</sup>.
חובה להדגיש שעל דיונים אלה חלות כל הלכות לשון הרע החמורות<sup style="color: gray;">13</sup>, ועל אחת כמה וכמה אם הנחשד הוא מן העוסקים בצרכי ציבור ו/או תלמיד-חכם. גם יש להתייחס בזהירות ובחומרה למי ששמח בבזיונו של תלמיד-חכם ובחילול השם שנגרם עקב חשדות אלה (אפילו אם הם מבוססים).
<h2> קיז</h2>
<b>סן פאולו, ברזיל Sao Paulo, Brazil</b>
אדר א' תשנ"ב
<strong><big>קיז. אופן גבית שכר-לימוד בבית-הספר מן ההורים</big></strong>
<b>שאלה:</b><br>בבית-ספרנו, כל הורה משלם שכר-לימוד עבור כל תלמיד.
ועד הנהלת בית-הספר (חברי הוועד אישית גם תומכים כספית) העלה את שכר-הלימוד באופן הבא: הם ראו מתוך רשימות ההורים, מי יכול לשלם מחיר מלא ומי אינו יכול לשלם מחיר מלא ועשו שתי טבלאות מחירים.
ההורים מתלוננים ושואלים, לפי איזה קריטריון אנשי הוועד יודעים וקובעים, מי יותר עשיר ומי פחות. שאלתם היא, אם על פי ההלכה מותר לעשות דיסקרימינאציה (אפליה) כזאת ולומר לאחד לשלם מחיר גבוה יותר, ולחברו שישלם פחות.
<b>תשובה:</b><br/>א. הדבר ברור ופשוט שלבני העיר יש רשות ויכולת לכוף זה את זה להשתתף בסידור כל הצרכים החיוניים הדתיים והחברתיים שהעיר נצרכת להם.
ב. במקום שיש מנהג קבוע באשר לאופן הגביה הולכים אחרי המנהג<sup style="color: gray;">2</sup> [בהגדרת מנהג שמחייב, עיין הערה].
ג. במקום שאין מנהג, הגבייה היא חציה "לפי ממון" וחציה "לפי נפשות", דהיינו תשלומו של שכר-הלימוד מתחלק בצורה שוה בין הורי התלמידים ובין כל חברי הקהילה, כך שגם אלה שאין להם ילדים בבית-הספר, צריכים להשתתף בתשלום זה<sup style="color: gray;">4</sup>.
ד. כאשר אין ההורים יכולים לשלם את שכר-הלימוד, צריכים הקהל לשלם אותו. שיקולי ועד בית-הספר צריכים להיות מונחים על-ידי טובת הקהילה, וממילא יש להתחשב גם בסכנות הרוחניות החמורות העלולות לנבוע מדחיית תלמידים מבית-הספר למערכת החינוך הממשלתית<sup style="color: gray;">5</sup>.
א.
<h2> קיח</h2>
<b>סן פאולו, ברזיל Sao Palo, Brazil</b>
אדר ב' תשנ"ב
<strong><big>קיח. היעדרות מורים מבית-הספר לתקופה מסויימת לצורך קיום מצוה אחרת</big></strong>
<b>שאלה:</b><br>מורה בבית-ספרנו שאחיה מתחתן בעוד כמה ימים בארץ, רוצה לנסוע לחתונת האח, לפי דבריה- לשמח חתן וכלה, שהרי זו מצוה. אלא שבימים שהיא תהיה מחוץ לעירנו, היא תעזוב את הכיתה בידי ממלאת מקום (ובדרך כלל ועל-פי רוב הממלאת מקום היא לא מורה טובה ומעולה כמו המחנכת בכתה).
מנהל בית-הספר טען נגדה שאסור על-פי הלכה לעזוב את תינוקות של בית רבן אפילו בשביל מצוה אחרת כמו זאת לשמח חתן וכלה.
רצוננו לדעת, אם תשובת המנהל נכונה על-פי הלכה, וגם אם היא אמורה במידה שוה לגבי בנות, או דווקא לבנים, שהרי הם המחוייבים בלימוד תורה ואסור לגרום להם ביטול תורה?
<b>תשובה:</b><br/>מותר למורה לנסוע לחתונת אחיה, ואין בנסיעתה משום ביטול-תורה של תינוקות של בית רבן, הואיל ואשה איננה מחויבת במצוות תלמוד תורה ופטורה מללמד תורה לבנה ולשאר תינוקות. כל זאת, בתנאי שאין בהסכמי-העבודה הגבלה המונעת אותה מלנסוע למטרה זו. כמו כן יש לצרף לכך את העובדה שתבוא במקומה ממלאת מקום, ותורת תלמידיה לא תיבטל.
<h2> קיט</h2>
<b>טורינו, איטליה Torino, Italy</b>
חשון תשנ"ב
<strong><big>קיט. הסגת גבול במתן הכשרים במקום שכבר יש בו רב נבחר</big></strong>
<b>שאלה:</b><br>בשנים האחרונות התפתחה באיטליה מציאות שרבנים מסויימים נותנים הכשר, בשמם, למוצרים המיוצרים במפעלים הנמצאים באיטליה, ללא רשות הרבנים המקומיים.
שאלתי היא: היות שלפי התקנון של "איגוד הקהילות" האיטלקיות אין לרבנים אלה סמכות רבנית, האם ניתן להגדיר את פעילותם של אותם הרבנים והמשגיחים כ"הסגת גבול"?
מה הוא גדר "הסגת גבול" בעניינים כגון אלה היום?
<b>תשובה:</b><br/>א. קהילה שמינתה לעצמה רב כדי לדאוג לצרכיה הרוחניים<sup style="color: gray;">1</sup> בדין עשתה זאת ובוודאי המינוי בר תוקף. מכיון שמזכויותיה של הקהילה ומחובותיה הוא להבטיח את ענייני הכשרות שלה, הרי שגם ענין זה כלול בסמכויות שנמסרו לו לרב עם מינויו. הרב הוא המפקח האחראי על כשרות המפעלים המספקים תוצרתם לבני המקום, בין שהוא מפקח עליהם פיקוח ישיר בין שהוא מפקח באמצעות משגיח נאמן שהוא ממנה לצורך זה. משנתמנה הרב, אסור לרב אחר להורות לציבור זה בענייני איסור והיתר<sup style="color: gray;">2</sup>, וכמו כן אין לרב אחר לקפח את פרנסתו של רב המקום על-ידי מתן הכשרים למפעלים שהוא ממונה עליהם<sup style="color: gray;">3</sup>.
ב. בפעילותו של רב מבחוץ יש משום השגת גבול הרב הממונה, משום איסור גרימת מחלוקת בישראל<sup style="color: gray;">4</sup> וגם משום פגיעה בזכות השררה שזכה בה רב המקום<sup style="color: gray;">5</sup>, ומעלין בקודש ואין מורידין<sup style="color: gray;">6</sup>.
א.
<h2> קכ</h2>
<b>ישראל Israel</b>
כסלו, תשנ"ב
<strong><big>קכ. התגוננות עצמית</big></strong>
<b>שאלה:</b><br>מה הם האמצעים ע"פ ההלכה שרשאי האדם לנקוט כדי להתגונן מפני בני אדם העלולים לסכנו?
<b>תשובה:</b><br>התשובה נחלקת לשלושה חלקים- מה מותר לעשות במקרה של סכנה לפגיעה בנפש, לפגיעה בגוף ולפגיעה בחירות.
(א) <b>פגיעה בנפש:</b>
מקור הדין: (שמות כ"ב, א-ב)- דין הבא במחתרת.
ובמס' סנהדרין (עב ע"ב)- הבא במחתרת נידון ע"ש סופו<sup style="color: gray;">1</sup>. אמר רבא, מה הטעם (לדין הבא במחתרת?) חזקה שאין אדם מעמיד עצמו על ממונו, וזה (הגנב) אומר, אם אלך (ואגנוב), יעמוד בעל הבית למולי ולא יניח לי (לגנוב), ואם יעמוד למולי, אהרגהו, והתורה אמרה<sup style="color: gray;">2</sup>, הבא להורגך- השכם להורגו.
ולא רק בא במחתרת לביתו דינו כן, אלא אף הבא לחצירו או לגנו וכדו'<sup style="color: gray;">3</sup> [ כל מקום שיודע, שיצטרך להרוג כדי לבצע את זממו<sup style="color: gray;">4</sup>], אלא שרוב הגנבים באים במחתרת. לכן נקטה התורה בא במחתרת.
א. מותר<sup style="color: gray;">5</sup> לו לאדם להתנגד לגנב ואף להורגו, ואינו חייב למסור לו ממונו<sup style="color: gray;">6</sup>, ואין הנגנב צריך לדקדק להציל עצמו באחד מאברי הגנב הבא במחתרת<sup style="color: gray;">7</sup>.
ב. אם ברור לגמרי שאין כוונת הגנב להרוג, אסור להורגו<sup style="color: gray;">8</sup>.
ג. רשות לכל אדם להרוג את הבא במחתרת<sup style="color: gray;">9</sup> מאחר שזה התיר עצמו למיתה, כמאמר הכתוב "אין לו דמים"<sup style="color: gray;">10</sup>.
ד. לאחר שהגנב פנה עורף, אסור להורגו<sup style="color: gray;">11</sup>.
ה. במקום שיש איום לשרוף את ביתו של אדם וכדו', נראה שחלים אותם העקרונות<sup style="color: gray;">12</sup>.
(ב) <b>פגיעה בגוף האנס במקרה של נסיון לאונס:</b>
לעניין האונס נערה מאורסה אמרה התורה<sup style="color: gray;">13</sup> "ואין מושיע לה". בגמ' סנהדרין<sup style="color: gray;">14</sup> נלמד מכאן שמותר להרוג את האנס שלא יאנוס. אמנם שני תנאים לדבר. 1. שיהיה בדבר איסור כרת או מיתת בית-דין; 2. פגם האישה<sup style="color: gray;">15</sup>. כיום כל הנשים בחזקת נידות<sup style="color: gray;">16</sup> או עריות, וקיים בהן איסור כרת או מיתת בית-דין; אלא שבעוונותינו הדור פרוץ, ואין זה מוחלט שרוב הרווקות אכן בתולות הן<sup style="color: gray;">18</sup>. אי לכך מותר לקרבן האונס לפגוע באנס כדי למנעו מלבצע את זממו, אך אם מותר להרגו או לאו יהיה תלוי במצב המדויק של המותקפת<sup style="color: gray;">18</sup>, ומכל מקום נראה שיש להיזהר מלהרוג את האנס במקום שאפשר להציל על-ידי פגיעה באחד מאברי התוקף.
(ג) <b>פגיעה בחירות:</b>
אדם שמונעים ממנו את חופש- התנועה על-ידי מחסום וכדו' רשאי לפגוע ברכוש החוסם כדי להשתחרר<sup style="color: gray;">20</sup>, אך אל לו לפגוע ברכוש בכוונה<sup style="color: gray;">21</sup>.
אדם שרוצים לשבותו שבי (כגון כדי לסחוט כופר-נפש), נראה שיש לו דין "אם במחתרת ימצא הגנב" וזכותו לפגוע בשוביו, שהרי אמרנו, כי החזקה שאין אדם מעמיד עצמו על ממנו, גורמת לכך שמותר לו להרוג את הבא לגוזלו, ואם כן נראה לדון קל וחומר שאדם רשאי לפגוע בשוביו<sup style="color: gray;">22</sup>.
מובן הדבר שגם בעניין זה ישנה הגבלה- שמדובר אך ורק במקרה שוודאי הוא שעומדים לשבותו שבי, וכמבואר לעיל<sup style="color: gray;">23</sup>.
