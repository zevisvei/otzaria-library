<h1>שו"ת במראה הבזק חלק עשירי</h1>

<h2> א</h2>
<b>ניו יורק, ארה"ב New York, USA</b>
מרחשוון תשע"ח
<strong><big>א. ריצה לפני עלות השחר</big></strong>
<b>שאלה:</b><br>נשאלתי בקהילה: האם מותר לרוץ או להתחיל אימון כושר לפני עלות השחר, ולהמשיך בו גם אחרי עלות השחר ולהתפלל שחרית רק לאחר מכן?
<b>תשובה:</b><br/>מעיקר הדין מותר להתחיל ריצה או אימון כושר לפני עלות השחר, להמשיך אחר עלות השחר ולהתפלל שחרית מאוחר יותר. מן הראוי לומר קצת ברכות או פסוקי תפילה וקבלת עול מלכות שמיים לפני הריצה או האימון, וכן לשים תזכורת שלא ישכח להתפלל לאחר מכן<sup style="color: gray;">3</sup>.
<h2> ב</h2>
<b>סידני, אוסטרליה Sidney, Australia</b>
אדר ב' תשע"ה
<strong><big>ב. כשרות תפילין המוכנות בסיוע ילדים לפני גיל בר מצווה</big></strong>
<b>שאלה:</b><br>האם התפילין שמכינים בפרויקט שבו משתתפים נערים שעדיין אינם בני מצווה כשרות?
<b>תשובה:</b><br/>יש יתרון חינוכי גדול בכך שהנערים שותפים בהכנת התפילין<sup style="color: gray;">1</sup>, ובלבד שהשתתפותם תהיה בהקפדה על הכללים המפורטים להלן.
מכל מקום, חידוש דרך זו בחיבוב מצוות התפילין, כחידושים אחרים, אפשרי רק אם הוא מקובל על דעתו של המרא דאתרא במקום שבו רוצים להנהיג חידוש כזה.
ישנן כמה פעולות בדרך עשיית התפילין שצריכות להיעשות דווקא על ידי גדול. על פי מה שנמסר לנו, בפרויקט המדובר אכן מקפידים שהפעולות הללו ייעשו בעיקר על ידי גדולים, והילדים רק מסייעים, ואף מלמדים אותם שדברים אלו צריכים להיעשות דווקא על ידי גדולים.
ישנן פעולות שרק מי שהוא בר חיוב המצווה כשר לעשותן, וקטן מופקע לגמרי מעשייתן אף אם גדול 'עומד על גביו', וישנן פעולות שקטן כשר לעשותן אם גדול 'יעמוד על גביו' ויכוון לעשותן 'לשמה'.
א. לכתיבת פרשיות התפילין<sup style="color: gray;">2</sup> ולעשיית השי"ן על התפילין של ראש<sup style="color: gray;">3</sup>: קטן שהגיע לחינוך פסול גם בדיעבד ואף אם גדול 'עומד על גביו'<sup style="color: gray;">4</sup>. בן י"ג כשר לכתחילה, בתנאי שידוע שהביא שתי שערות, או שהתמלא זקנו<sup style="color: gray;">5</sup>. אם לא התקיים אחד מתנאים אלו, הוא פסול גם בדיעבד<sup style="color: gray;">6</sup>. בן י"ח שלא התקיים בו אחד מתנאים אלו, כשר רק בדיעבד<sup style="color: gray;">7</sup>.
ב. להכנת הבתים, לתפירת התיתורא ולכריכת 'מטלית' ושיער סביב הפרשיות: קטן שהגיע לחינוך פסול גם בדיעבד. בן י"ג כשר לכתחילה בתנאי שידוע שהביא שתי שערות או שהתמלא זקנו; ואם לא התקיים אחד מתנאים אלו, כשר רק בדיעבד.
ג. עשיית הקשרים (דל"ת ברצועת תפילין של ראש, יו"ד ברצועת תפילין של יד): קטן שהגיע לחינוך, פסול גם בדיעבד. בן י"ג כשר לכתחילה אם גדול עומד על גבו ומצווהו לעשות לשמה, אף שלא ידוע שהביא שתי שערות ולא התמלא זקנו.
ד. השחרת הרצועות: קטן שהגיע לחינוך כשר לכתחילה, אם יש גדול שעומד על גביו<sup style="color: gray;">10</sup>.
<h2> ג</h2>
<b>מנצ'סטר, אנגליה Manchester, England</b>
סיון תש"פ
<strong><big>ג. אמירת קדיש ללא מניין כאשר יש עשרה המצטרפים באמצעות קשר עין באמצעים אלקטרוניים</big></strong>
<b>שאלה:</b><br>האם יש היתר לומר קדיש כשהמניין של עשרה גדולים מחובר בקשר עין באמצעות קשר אלקטרוני, כמו זום, סקייפ, פייס-טיים וכדומה?
<b>תשובה:</b><br/>אין אומרים קדיש אלא בעשרה זכרים גדולים הנוכחים פיזית באותו מקום. בשעת הדחק ניתן לומר עם תשעה גדולים וקטן, עיינו בשו"ת במראה הבזק חלק ט תשובה א פרטי היתר זה<sup style="color: gray;">2</sup>.
כדי שעשרה יצטרפו למניין, הם צריכים להיות במקום אחד, כגון בחדר אחד או בסמיכות זה לזה.
<h2> ד</h2>
<b>בודפשט, הונגריה Budapest, Hungary</b>
אלול תשע"ה
<strong><big>ד. ענייה לדברים שבקדושה המשודרים בטלפון או באינטרנט</big></strong>
<b>שאלה:</b><br>האם מי ששומע קדיש וקדושה הנאמרים דרך הטלפון או המחשב יכול לענות עליהם?
<b>תשובה:</b><br/>אם יש מניין במקום אחד ומשדרים את התפילה בשידור חי דרך רדיו, טלפון או אינטרנט, לדעת פוסקים רבים, השומע יכול לענות אמן אחר הברכות, וכן לענות לקדיש, קדושה וברכו, י"ג מידות וכל דבר שבקדושה. ואף שיש חולקים, רשאי אדם לסמוך על פוסקים אלה. בשעת הדחק, כמו בזמן מגפה, זו ההלכה גם לכתחילה.
<h2> ה</h2>
<b>ניו ג'רסי, ארה"ב New Jersey, USA</b>
ניסן תש"פ
<strong><big>ה. תפילה ביחיד בזמן שהציבור מתפללים</big></strong>
<b>שאלה:</b><br>בשלחן ערוך או"ח מובא שמי שאינו יכול להתפלל עם הציבור במניין יתפלל ביחיד בזמן שהציבור מתפלל. האם זה נכון גם לגבי מניינים שמתקיימים בעיר אחרת? באזור זמן אחר באמריקה? או בזמן שמתפללים בארץ ישראל?
<b>תשובה:</b><br>א. מי שנמנע ממנו להתפלל במניין, יתפלל בשעה שהציבור במקומו מתפללים.
ב. אם הוא נמצא במקום שאין כלל מניין, יתפלל בשעה שמתפללים בקהילות ישראל במקומות אחרים אותה תפילה שהוא מתפלל.
ג. אם מתפלל תפילה אחרת ממה שהציבור מתפללים, לדוגמא הוא מתפלל שחרית בארצות הברית בשעה שבישראל מתפללים מנחה (או אף באותו מקום עצמו – שמתפלל שחרית או מנחה כשהציבור מתפלל מוסף, או מנחה לאחר פלג המנחה כשהציבור מתפלל ערבית או להפך), לדעת פוסקים רבים אין זה נחשב שמתפלל בשעה שהציבור מתפללים. אך אם אין אפשרות אחרת, מוטב שיתפלל בשעה שהציבור מתפללים תפילה אחרת ויסמוך על הסוברים שגם כך נחשב מתפלל בשעה שהציבור מתפללים.
<h2> ו</h2>
<b>ניו יורק, ארה"ב New York, USA</b>
אלול תשע"ה
<strong><big>ו. עליית כהן נכה לדוכן בנעליו</big></strong>
<b>שאלה:</b><br>בקהילתנו יש כהן נכה המתקשה בהליכה ומתקשה להתכופף. הוא מצליח לעלות לדוכן לברכת כהנים רק כאשר הוא מגיע לבית הכנסת בכפכפים. הוא אינו עולה לדוכן כאשר הוא מגיע עם נעליים, מפני שאינו יכול להתכופף ולחלוץ נעליים בבית הכנסת לפני העלייה לדוכן.
בעונת החורף הקרה הוא אינו יכול לבא לבית הכנסת בכפכפים ועל כן נמנע מברכת כהנים.
האם מותר לו לעלות לדוכן בנעליים ללא שרוכים, במקום שהכהן כבר מוכר וידוע, כמו שנפסק לגבי מי שבידיו פצעים או שידיו פצועות?
<b>תשובה:</b><br/>בדרך כלל יש להקפיד שכהן לא יעלה לדוכן בנעליים. בשעת הדחק, כשהקפדה על כך תגרום עוגמת נפש לכהן ואין פתרון שיאפשר לו לברך ברכת כהנים בלי נעליים, יש מקום להקל ולהתיר לו לברך ברכת כהנים בנעליים. אבל זאת רק בתנאי שהכהן לא יעלה לדוכן (היינו למקום מוגבה) אלא יישאר למטה על רצפת בית הכנסת סמוך לדוכן.
ומוטב שישתמש בנעליים שאינן מעור ושאינו הולך בהן ברחוב (ולפחות יקפיד שהנעליים יהיו נקיות)<sup style="color: gray;">3</sup>. גם בתשובה זו בא לידי ביטוי השילוב הנכון של שמירה על כבוד הבריות והרגישות לצורכי הנכה ולחולה עם הצורך להקפיד על פרטי ההלכה.
<h2> ז</h2>
<b>ניו ג'רסי, ארה"ב New Jersey, USA</b>
אייר תש"פ
<strong><big>ז. קריאת התורה בתקופת הקורונה</big></strong>
<b>שאלה:</b><br>ישנה קבוצה גדולה של מתפללי בית הכנסת שבו התפללנו באופן קבוע, עד מגפת הקורונה, שאינם חוזרים בשלב הזה להתפלל בתוך בית הכנסת מהטעמים הבאים:
1 בית הכנסת לא הוכן ולא עבר חיטוי כראוי [השטיח לא עבר ניקוי וכן שאר המקומות – כגון בית המדרש וכו'].
2 חלק מהמתפללים בו אינם שומרים על הוראות ההרחקה, הניקיון וחבישת המסכות.
המניין שבו אנחנו מתפללים עכשיו מתקיים ברחבה בתוך "חורשה קטנה". המניין ב"ה מתקיים כל בוקר וערב (מנחה וערבית). יש לנו ספר תורה שבו אנו קוראים בשבת ובשני וחמישי.
כדי לשמור על ריחוק, בעל הקורא הוא היחיד שנוגע בספר וגם זה אך ורק עם כפפות. הוא מברך תחילה "אשר בחר בנו", קורא את כל העליות ביחד ברצף ללא הפסקה ומברך את הברכה האחרונה "אשר נתן לנו".
לאחר מכן, בשבת, הוא מברך "אשר בחר בנביאים טובים...", קורא את ההפטרה מתנ"ך שלם, מברך את ברכות ההפטרה האחרונות ואומר חצי קדיש.
חלק מהמתפללים טוענים שלכאורה אנו עושים לא כהוגן שבשבת לא מעלים שבעה אנשים לקריאה ומבטלים על ידי כך תקנת חכמים להעלות בשבת שבעה קרואים.
א. האם עלינו להפסיק את הקריאה באמצע ולאפשר שבעה עולים (ובימי חול שלושה עולים)?
ב. הרמ"א (או"ח קלט, ג, על פי המהרי"ל) חלק על הבית יוסף ופסק שסומא עולה לתורה. לכאורה, אפשר שהעולה לתורה יתרחק מהספר בזמן הקריאה ואף אם אינו מסוגל לזהות את האותיות והמילים אינו גרוע מסומא.
אם תפסקו שאכן כדאי להעלות אנשים נוספים לקריאת התורה, האם קיימת אפשרות שהעולה יתקרב לבימה, יישאר בריחוק של כשני מטרים, יעשה את בעל הקורא שליח שלו ואז בעל הקורא שוב יברך את ברכות התורה כשליח?
<b>תשובה:</b><br/>כפי שציינת נכונה, אף שלכתחילה העולה לתורה צריך לקרוא מספר התורה יחד עם הבעל קורא, מנהגנו הוא שאנו מעלים לתורה גם אנשים שאינם יודעים לקרוא או שאינם יכולים לקרוא (רמ"א או"ח קלט, ג, ומשנה ברורה שם ס"ק יג).
לכן, נציע את סדר עדיפויות לגבי קריאת התורה בזמן מגפת הקורונה, שבה נדרש לשמור על מרחק בין בני אדם כדי למנוע את התפשטות הנגיף.
א. התקנת מחיצה שקופה בין העולה לבעל הקורא שתאפשר לעולה לקרוא יחד עם בעל הקורא מספר התורה.
ב. העולה יעמוד במרחק שני מטרים מבעל הקורא. אם יוכל עדיין לקרוא מספר התורה, מה טוב, אך אם לא, עדיין רשאי לעלות תוך הסתמכות על הדעות שאינו צריך לקרוא בעצמו.
ג. בעל הקורא יעלה בעצמו בכל העליות<sup style="color: gray;">3</sup>.
גם לפי אפשרות זו, צריך לחלק את הקריאה לשלוש עליות ביום חול ובשבת לפחות שבע עליות, ויברך לפני כל עלייה ואחריה, ואין לקרוא את כל הפרשה ברצף.
<h2> ח</h2>
<b>ניו יורק, ארה"ב New York, USA</b>
תשרי תשע"ט
<strong><big>ח. בישול בתנור סולארי בשבת</big></strong>
<b>שאלה:</b><br>האם מותר לבשל בתנור סולארי בשבת? ישנם סוגים שונים של תנורים סולאריים, שאלתי היא על תנור שמש שמורכב מצינור זכוכית שנראה כך:
הבנתי כי אם התבשיל מתבשל ישירות מקרני השמש, הדבר מותר, האם במקרה זה יש להחשיב את הבישול כבישול ישיר מקרני השמש, שהרי השמש מקרינה ישירות על הצינור המכיל את האוכל?
שאלה נוספת: האם יהיה מותר להניח תבשיל שהתבשל בתנור זה על הפלטה בשבת, או שיש לאסור משום שהתבשיל התבשל רק מכוח החמה ולא מכוח האש, והוא לא מוגדר כמבושל מבחינה הלכתית?
<b>תשובה:</b><br/>א. מהתורה האיסור לבשל הוא דווקא על ידי מקור חום של אש<sup style="color: gray;">1</sup>, ולא על ידי מקור חום אחר, כגון שמש<sup style="color: gray;">2</sup>, ריאקציה כימית<sup style="color: gray;">3</sup>, אינדוקציה<sup style="color: gray;">4</sup>, וכל כיוצא בזה.
ב. חכמים אסרו בישול גם במקור חום שהתחמם מן השמש, משום שהוא דומה לבישול ממקור חום שהתחמם מן האש שאיסורו מן התורה<sup style="color: gray;">5</sup>, אך חכמים לא אסרו בישול בחום השמש עצמה.
ג. במקרה של התנור המופיע לפנינו – קרני החמה מקרינים על גליל המתכת ומחממים אותו, ובאותו הזמן מחממים גם את האוכל השרוי בתוכו<sup style="color: gray;">6</sup>.
הפוסקים דנו במקרה דומה ביחס לצינורות דוד השמש שעוברים תחת הקולטים, ונחלקו אם יש להחשיב את החימום במצב כזה כחימום ישיר מקרני השמש או מתולדותיו.
נראה כי אמנם בענין דוד שמש פוסקים רבים הקלו בזה, אך חלק מטעמיהם אינם שייכים בתנור סולארי, וכפי שמתבאר בהערה, ועל כן אין להתיר לבשל בתנור סולארי כזה. במקום שיש צורך גדול, יש להתייעץ עם מורה הוראה אם ניתן להקל בשעת הדחק.
ד. יש שסברו שהסיבה שלא נאסר בישול במקור חום שאינו אש היא משום שדרך הבישול הרגילה היא דווקא במקור חום המגיע מן האש, אך אם תהיה דרך חימום רגילה גם ממקורות חום אחרים, האיסור יהיה מן התורה<sup style="color: gray;">8</sup>. פוסקים אלו סברו שבישול בכוח חשמלי (כגון מיקרוגל) אסור מן התורה, ולדעתם נראה שהוא הדין לבישול באינדוקציה וכיוצא בזה.
אך מכל מקום, אף לפי שיטה זו, יש מקום לטעון כי אין איסור דאורייתא בבישול בתנור סולארי, מטעמים שונים שהתבארו בהערה.
<h2> ט</h2>
<b>טורינו, איטליה Torino, Italy</b>
ניסן תשע"ח
<strong><big>ט. הוצאת אוכל מתנור בשבת</big></strong>
<b>שאלה:</b><br>האם מותר להשאיר אוכל בתנור בשבת ולהוציא אותו בארוחת שבת ביום שישי בערב, או שיש בעיה של הטמנה? והאם בכלל בתנורים של ימינו יש בעיה של הטמנה? ואם כשפותחים את הדלת של התנור שהוא כבר כבוי יש לזה דין של מוסיף הבל?
<b>תשובה:</b><br/>ניתן להשאיר אוכל בתנור מלפני שבת, ואין בזה איסור הטמנה, כיוון שיש רווח בין דפנות הקדרה לתנורים שלנו. לכן אין מקום לדיון על הגדרת דבר המוסיף הבל בתנורים שלנו.
מעבר לשאלתכם נוסיף שעדיף לכוון את התנור שיכבה ולהוציא את האוכל רק לאחר שהתנור יכבה. הסיבה לכך היא שיש בתנור תרמוסטט, ופתיחת הדלת עשויה לגרום להדלקת גופי חימום. אמנם בעת הצורך מותר לפתוח את הדלת גם בשעה שהתנור דולק .
<h2> י</h2>
<b>פלורידה, ארה"ב Florida, USA</b>
אדר תשע"ה
<strong><big>י. אכילת אוכל שחומם בשבת במקום של חשש חילול שבת</big></strong>
<b>שאלה:</b><br>בית הכנסת שאני מתפלל בו נמצא במועדון הנמצא במתחם מגורים סגור ויוקרתי. במקום זה משתמשים גם תושבים לא יהודים או יהודים שאינם שומרי תורה ומצוות, ואז מתפללי בית כנסת זה מתפללים במקום אחר.
שבת זו לא הייתה מיועדת לשימוש בית הכנסת, אך מכיוון שהאירוע בשבת זו היה עלייה לתורה של חתן יהודי, לא דתי, הסכים הרב שהאירוע יהיה יחד עם תפילת הציבור בקהילתו, ובכך הרוויח שבת נוספת של תפילה במקום מכובד ויפה.
הרב אף הכריז בדרשתו לפני מוסף שהציבור מוזמן לקידוש וסעודת מצווה שערכה המשפחה והוא היה באחריותה ובאדיבותה לטובת כל המתפללים.
והנה, עם התחלת הקידוש המתפללים ברובם המוחלט הלכו לביתם בחשאי ולא נשארו לקידוש. המארחים נעלבו מאוד. שאלתי את הרב מה קרה? מדוע שינה דעתו? והוא השיב כי אף שהאוכל היה כשר, כגון סלטים קרים, עוגות, פיצוחים וחמין, הוא ראה את האוכל הנוסף שהיה קר (דגים ועופות) מחומם על גבי נרות מתחת למגשי ההגשה על ידי המלצרים הגויים, ולכן אסור לאכול אוכל כזה.
השאלה שלי האם נהג הרב ראוי?
א. רב בית כנסת אסור לו להתיר הכנסת מזון לקידוש אלא אם כן כל הקידוש בפיקוחו המלא. היה צריך לכתחילה לדאוג שגם ההגשה של האוכל תהיה בכשרות. לטענתו, כיוון שגילה חילול שבת בהגשת האוכל והוא לא היה אחראי לקידוש, חובתו הייתה להתריע על כך.
שאלתי אותו מה לגבי הלבנת הפנים של המארחים? וגם אם יש לו ספקות, מדוע לא התיר לקהל לפחות אכילת דברים קרים שאין בהם ספקות או את החמין שלא חומם בשבת?
ב. הרי התירו איסור שבות במקום מצווה!
החלטתי להישאר שם לאכול קצת ולברך את החתן והכלה ולצמצם במקצת את הנזק הנפשי שנגרם למשפחה. האם נהגתי נכון?
כיוון שאחרי שיחה עם הרב נשארו עדיין שאלות פתוחות, סיכמתי עמו שנשלח שאלה לארץ חמדה כדי לברר את הנושא ההלכתי.
<b>שאלת הבהרה:</b><br>כדי שנוכל לענות על השאלה, אנא השב לנו על שאלותינו הבאות:
לגבי השאלה אם היה מותר לחמם את האוכל וכן האוכל שחומם נאסר, צריך את הפרטים המלאים של מה שקרה:
1 האם האוכל היה מבושל כל צרכו לפני שבת?
2 האם מדובר במאכלים עם רוטב או יבשים?
3 האם המלצרים הגויים פעלו על פי הוראות שקיבלו או שקיבלו הוראות אחרות ופעלו בניגוד להוראות?
1 <b>תשובת השואל לשאלת הבהרה:</b><br>האוכל היה מבושל כל צרכו מלפני השבת.
2 המדובר הוא הן במאכלים יבשים כמו שניצלים וכדו' והן במאכלים שבאים ברוטב, כמו עופות ברוטב כלשהו, כשהעיקר הוא העוף ולא הרוטב, שאותו לא אוכלים לבדו כלל ובא רק להשביח את טעם העוף בעת הבישול.
3 האש הודלקה בשבת על ידי המלצרים הגויים העובדים בשרות חברת הקייטרינג.
גם לדעת הרב של בית הכנסת, המלצרים עשו זאת על דעתם בלבד, שכן המוצרים חוממו על פלטת שבת מלפני השבת, והמלצרים רצו שהאוכל ימשיך להיות חם כל זמן האכילה (למשך כשעה).
4 כנ״ל המלצרים פעלו בניגוד להוראות, שכן בגלל השבת לא היה יחד איתם משגיח בעת ביצוע הגשת האוכל. ניתן היה בהחלט להסתפק באוכל שחומם על הפלטה לצורך הגשתו לאורחים. אולי המלצרים ראו שהאוכל התקרר בגלל אריכות התפילה, וחיממוהו על דעת עצמם. הרב אמר לחלק מהציבור שראה חלק מהמאכלים קרים ו"פתאום״ הם חמים, והבין שחוממו בשבת.
יש לציין, שהיו שם בקידוש גם:
חמין שהיה בסיר מיוחד רותח מלפני השבת (כמקובל בחמין), שאותו הגישו ללא כל חימום נוסף, כמקובל.
עוגות, פיצוחים, בורקסים, פירות, ירקות.
לא היה שום תבשיל על בסיס דבר לח, כמו מרקים. רק עופות ובשר עם רוטבי הבישול שלהם.
<b>תשובה:</b><br>אנו מאוד מעריכים את פועלך למען הקהילה ואת רגישותך בנושא 'בין אדם לחברו', וכך צריך להיות. צריך גם להקפיד מאוד על כבודו של רב בית הכנסת שהוא ה'מרא דאתרא' במקום. כיוון שהוא הסכים להצטרף לשאלה, אנחנו שולחים לכם את תשובתנו.
כדאי לזכור שהאחריות המוטלת על כתפי הרב היא קשה מאוד ורבת משמעות. כאשר הרב צריך לפסוק בשאלה הלכתית כלשהי, עליו להביא בחשבון גם את השאלה ההלכתית ה"טהורה", כלומר מה נפסק להלכה בשלחן ערוך במקרה כזה, ונוסף לכך את ההשלכות החברתיות וההלכתיות לטווח הארוך שיהיו לפסק שלו.
אלה הכללים ההלכתיים הנוגעים לשאלתכם:
א. אסור ליהנות בשבת ממלאכת גוי שנעשתה לצורך ישראל אף כאשר ישראל לא ציווה אותו על כך<sup style="color: gray;">1</sup>. איסור ההנאה בשבת קיים אף אם הגוי עשה את המלאכה כחלק מעבודה בתשלום<sup style="color: gray;">2</sup>, ולא שייך כאן טעם ההיתר משום שהגוי 'אדעתא דנפשיה עביד'<sup style="color: gray;">3</sup>.
ב. מאכלים מבושלים שניתן לאוכלם בדוחק אף בהיותם קרים, אם גוי חימם אותם בשבת עבור ישראל, אין איסור לאוכלם, הואיל ואין זו הנאה משמעותית.
ג. מאכל שלא היה ראוי לאוכלו בעודו קר, וציווה יהודי לגוי להבעיר אש על מנת לחממו, יש איסור לאוכלו אף לאחר שהתקרר. אמנם אם הגוי עשה כן מעצמו<sup style="color: gray;">6</sup> או שהאמירה לא נעשתה במזיד, אין לאסור לאכול את האוכל לאחר שהצטנן<sup style="color: gray;">7</sup>. יש לציין שלפי ההבהרה שקיבלנו, בנדון של שאלתנו העובדים הנכרים פעלו על דעת עצמם.
ד. לגבי המאכלים שבאים ברוטב, כמו עופות ברוטב כלשהו, כשהעיקר הוא העוף ולא הרוטב, יש להסתפק אם דינם כמאכל יבש או כמאכל לח (שחוששים בו לבישול אחר בישול)<sup style="color: gray;">8</sup>. אבל גם אם אוכל זה ייחשב כדבר לח, יהיה מותר לאכלו כשיצטנן<sup style="color: gray;">9</sup>. ואם האוכל נשאר חם<sup style="color: gray;">10</sup> גם לפני שהחזירו אותו לאש, יהיה מותר לאכול ממנו גם בעודו חם<sup style="color: gray;">11</sup>.
ה. לגבי השאלה אם מותר לכתחילה לומר לגוי להדליק אש הואיל וזהו צורך מצווה, יש לציין שלהלכה נפסק שלא הותרה אמירה לגוי באיסור דאורייתא אף לצורך מצווה<sup style="color: gray;">12</sup>. אמנם דעת העיטור<sup style="color: gray;">13</sup> היא שאף אמירה באיסור דאורייתא לצורך מצווה מותרת.
יש מהפוסקים שהקלו לסמוך על דעת העיטור במקום מצווה דרבים<sup style="color: gray;">14</sup>. אמנם נראה שבמקרה מסוג זה, שבו יש גם אוכל אחר, כגון חמין ועוד מאכלים שרגילים לאוכלם קרים, לא נכון להקל על סמך שיטת בעל העיטור. נציין כי במקום שנהגו לסמוך על העיטור, אין למחות בעדם<sup style="color: gray;">15</sup>.
<h2> יא</h2>
<b>קליפורניה, ארה"ב California, USA</b>
סיון תשע"ה
<strong><big>יא. שימוש במגירת חימום בשבת</big></strong>
<b>שאלה:</b><br>מהם הכללים לשימוש במגירת חימום בשבת?
<b>תשובה:</b><br/>א. אין לערוך שינויים בטמפרטורה של מגירת החימום בשבת עצמה. מן הראוי לכסות את הכפתורים של מגירת החימום <sup style="color: gray;">1</sup>, אולם מעיקר הדין, כיוון ששמים בה אוכל מבושל, אין צורך בכך <sup style="color: gray;">2</sup>.
ב. ישנה מחלוקת בין הפוסקים אם מותר להניח אוכל מבושל יבש וקר בשבת על גבי פלטה חשמלית<sup style="color: gray;">3</sup>. לשיטת האוסרים, אסור גם להניחו בתוך מגירת החימום. לשיטת המתירים בפלטה, מותר להניח גם בשבת עצמה אוכל מבושל יבש בתוך מגירת החימום. אולם לכל הדעות, אסור להניח אוכל מבושל נוזלי קר, ויש אוסרים אף כשהוא חם ואינו רותח.
ג. אם החום במגירת החימום נשלט על ידי מד טמפרטורה (תרמוסטט), מן הראוי לפתוח ולסגור את מגירת החימום רק כאשר היא כבויה (כגון שהיא מחוברת לשעון שבת) או כאשר גוף החימום דולק (כאשר נורית דלוקה). אולם במקום צורך, ניתן לפתוח ולסגור גם כאשר מגירת החימום דלוקה וגוף החימום אינו דולק.
<h2> יב</h2>
<b>ניו יורק, ארה"ב New York, USA</b>
שבט תשע"ח
<strong><big>יב. יצירת עשן תוך שימוש בקרח יבש בשבת</big></strong>
<b>שאלה:</b><br>לאחרונה מסעדות ומלונות שונים מנסים להגיש את האוכל בדרכים מיוחדות. בעקבות כך החלו במקומות מסוימים להשתמש בקרח יבש על מנת ליצור ערפל היוצר אפקט של עשן בעת הגשת אוכל.
קרח יבש הוא מצב הצבירה המוצק של פחמן דו חמצני. במצב רגיל, הקרח אינו מותך למצב נוזלי אלא הופך מיד לגז. הקרח היבש הופך לערפל היוצר אפקט של עשן כאשר הוא בא במפגש עם חלקיקי אדי מים המצויים באוויר. אפקט זה יתחזק יותר במפגש של הקרח עם מים חמים.
בקרח היבש משתמשים בכלי הגשה של בקבוקי אלכוהול וכן בהגשת קינוחים שונים, ובכך מושכים את העין של הלקוחות. באחד המלונות עלתה השאלה אם מותר ליצור ערפל זה אף בשבת.
<b>תשובה:</b><br>שימוש בקרח יבש ליצירת אפקט עשן הדומה לערפל בעת הגשת אוכל בשבת מותר. להלן העקרונות ההלכתיים שעליהם מבוסס ההיתר:
שני האיסורים שיש לדון בהם הם: איסור בישול בשבת ואיסור מוליד. אך למעשה יש להתיר שכן להלכה אין ביצירת אפקט של עשן מצד איסור בישול בשבת. וגם מצד איסור מוליד יש להקל וכמו שנבאר:
א. ישנה מחלוקת בין הרי"ף, הרמב"ם והרא"ש לראשונים אחרים (רש"י, אור זרוע, עיטור ועוד) אם יש איסור של מוליד בשבת ויום טוב (מלבד בהולדת אש). ואמנם הרמ"א פסק שכן יש איסור של מוליד בשבת, אך פסק השלחן ערוך בענין זה אינו ברור.
לדעת הראשון לציון (לבעל אור החיים), אין איסור מוליד מעיקר הדין, אלא זה אסור רק מדין "דברים המותרים ואחרים נהגו בהם איסור". וכן נראית דעת הגר"ע יוסף (לפי דעת השלחן ערוך). גם לשיטת הרמ"א, שהחמיר – מדבריו בנדונים הדומים לכאורה לענייננו נראה שלא פסק כן מעיקר הדין אלא לחומרא, ולכן אין להרחיב את החומרא לנדונים שאינם דומים לגמרי למקרים שבהם דן או למקרים שיש בהם ספקות נוספים.
ב. נחלקו הפוסקים אם לדעות האוסרות הולדת ריח יש להתיר להוליד ריח בגוף האדם משום שהוא לא מחזיק זמן רב, ומקובל להכריע להיתר. לסברה זו יש להתיר גם בנדוננו (וודאי שיש לסמוך עליה לאור העיקרון האמור שאין להחמיר במוליד כשיש ספקות או צדדי היתר נוספים) והדעת נותנת שגם המחמירים לגבי הולדת ריח בגוף יתירו במקרה שלנו, הואיל והעשן מתפוגג מיד ואינו מתקיים אפילו כמו הריח.
ג. יש להוסיף את דברי הגרש"ז אויערבך, שקשה מאוד לחדש איסור מוליד שלא נזכר בש"ס.
ד. כל הבערה וכיבוי יוצרת עשן (ממש, לא מראית עין של עשן כבנדוננו), ולא הוזכר בשום מקום שיהיה בכך משום מוליד<sup style="color: gray;">6</sup>. הולדת עשן בכלל, וכל שכן העשן שבנדוננו, גם אינה שונה, לא בהיבט המהותי ולא מבחינת המראה, מכל יצירה של אדים המצויה בכל בישול או חימום נוזלים<sup style="color: gray;">7</sup>, ואף שיש מקום לחלק ולטעון שיצירת האדים היא בגדר דבר שאינו מתכוון ולא כך יצירת העשן שבנדוננו – לו היה בכך משום נולד, היו הפוסקים צריכים לבאר שהיתרו הוא מטעם זה, ואף לבאר מדוע לא ייאסר משום פסיק רישא, ובפרט שבמקרים רבים ייתכן שהוא פסיק רישא דניחא ליה, שכן אדי התבשיל נושאים עימם את ריחו והאדם נהנה מכך. וממה שלא הזכירו כלל חשש מוליד בהקשר זה ולא הוזקקו לנמק מדוע אין לחשוש לו, אנו שומעים שאין זה בכלל מוליד.
<h2> יג</h2>
<b>מלבורן, אוסטרליה Melbourne, Australia</b>
תמוז תשע"ח
<strong><big>יג. הכנת סושי בשבת</big></strong>
<b>שאלה:</b><br>האם מותר להרכיב רול סושי בשבת?
<b>תשובה:</b><br/>בהנחה שכל הרכיבים הדורשים בישול כבר מבושלים מלפני שבת, מותר להרכיב רול סושי בשבת.
<h2> יד</h2>
<b>טורינו, איטליה Torino, Italy</b>
מרחשוון תשע"ט
<strong><big>יד. שתיית קפה שהכין גוי בשבת</big></strong>
<b>שאלה:</b><br>נכרי, עובד במלון, טחן פולי קפה, הרתיח מים והכין קנקן קפה בשבת עבור אורחי המלון. האם מותר ליהודי לשתות ממנו?
<b>תשובה:</b><br/>א. למי שמתארח במלון (ורוב אורחי המלון נכרים), ההלכה היא כך:
1 אם העובד הנכרי מכין כוס קפה מיוחדת עבור כל אורח ואורח בנפרד – הקפה אסור ליהודי בשתייה.
2 אם הנכרי מרבה במלאכה מפני שהיהודים שם שנהנים ממלאכתו, גם אז אסור לשתות מהקפה. לכן, אם יש קבוצה גדולה של יהודים שמתארחים במלון אסור לשתות מהקפה. אמנם, במלונות שמתארחים בהם רק מעט יהודים, אין צורך לחשוש לכך, וההלכה היא כדלהלן סעיף ג.
3 אם הנכרי מכין כמות מסוימת של קנקנים לכלל האורחים, יש מי שמתיר באופן גורף לשתות מהקפה אף אם הוא ממלא מחדש קנקנים שמתרוקנים במהלך הארוחה (אם מספר היהודים במלון אינו כזה שמשפיע על כמות הקפה שמכינים, כנ"ל), אבל יש שמתירים רק למי שזו שעת הדחק עבורו, כגון שכואב לו הראש בלי שתיית קפה.
4 אם הנכרי הכין כמות קבועה (ומספר היהודים במלון אינו כזה המשפיע עליה) של קנקנים בזמן מסוים (כגון לפני סעודה מסוימת), והוא אינו ממלא מחדש קנקנים שמתרוקנים, יש סניף נוסף להקל.
ב. אם היהודי אינו מאורחי המלון, ואין איסור (כבסעיפים הקודמים) מצד אורחים יהודים במלון, יש המתירים לו לשתותו באופן גורף, כאשר אחרים מקילים רק בשעת הדחק או לצורך מצווה. וכך הדין גם במי שמגיע לביתו של נכרי שאינו מכירו. כמן כן, כך הדין כאשר הקפה מיועד רק למי שנרשם לארוחת בוקר והיהודי – גם אם הוא כן מאורחי המלון – לא נרשם. כמובן שמדובר באופן שהוא קיבל רשות לשתות מהקפה אף שאינו מאורחי המלון או שלא נרשם לארוחת הבוקר.
<h2> טו</h2>
<b>ניו יורק, ארה"ב New York, USA</b>
סיון תש"פ
<strong><big>טו. השלמת פרשות השבוע שלא נקראו</big></strong>
<b>שאלה:</b><br>האם צריך להשלים את קריאת התורה של כל הפרשות שלא קראנו בתקופה שבוטלו התפילות בבית הכנסת מחמת נגיף הקורונה?
<b>תשובה:</b><br/>מעיקר הדין, קהילה שלא קראו בה בתורה במשך שבת אחת או כמה שבתות, עליה להשלים את כל הפרשות שלא קראו בשבת הבאה שיתאפשר להם לקרוא בתורה, בין אם הפרשות מחומש אחד ובין אם הם מכמה חומשים, ואף אם יצטרכו לשם כך לקרוא מספר רב של פרשות בשבת אחת. ואין חילוק אם התאספו למניין ולא קראו בתורה מחמת איזו סיבה או שכלל לא התאספו למניין.
<h2> טז</h2>
<b>פריז, צרפת Paris, France</b>
שבט תשע"ח
<strong><big>טז. קריאת ההפטרה וברכותיה על ידי אדם אחד בשני מניינים</big></strong>
<b>שאלה:</b><br>אדם אחד עלה למפטיר וקרא את ההפטרה, אחר כך הוא הלך לבית כנסת אחר וקרא שם את ההפטרה פעם שנייה עם ברכותיה. האם היה רשאי לעשות כן?
<b>תשובה:</b><br/>מותר לעלות למפטיר ולקרוא את ההפטרה בשני מניינים שונים.
<h2> יז</h2>
<b>ניו ג'רסי, ארה"ב New Jersey, USA</b>
אייר תש"פ
<strong><big>יז. ברכת מעין שבע בליל שבת במניין רחוב</big></strong>
<b>שאלה:</b><br>בגלל מגפת הקורונה אנו מתפללים במניין רחוב.
המניין מתקיים בכל בוקר וערב (מנחה וערבית). יש לנו ספר תורה שאנחנו מביאים למניין לקריאת התורה בשבת, שני וחמישי.
חלק מהמתפללים טוענים שאנחנו נוהגים שלא כדין כשאנחנו אומרים בתפילת ערבית בשבת את ברכת מעין שבע מאחר שאנחנו לא מניין קבוע בבית כנסת. אני מסתמך על מה שנפסק באו"ח סימן רסח סעיף י ובמשנה ברורה שם ס"ק כד, וכמו כן על פסיקת האליה רבה שם (ס"ק יט) שכתבו שאם יש קביעות לכמה ימים ויש שם ספר תורה שיש לאומרה. נוסף לכך, לדעת הגר"מ פיינשטיין זצ"ל (אגרות משה או"ח חלק ד סימן סט), אפשר לאומרה גם ללא ספר תורה כל עוד שיש "קביעות מסוימת".
האם אנו נוהגים כדין?
<b>תשובה:</b><br>במצב הנוכחי יש להגיד ברכת מעין שבע, וזה בצירוף כמה טעמים:
א. ייתכן שזה שיש לכם ספר תורה לזמנים של קריאת התורה, אפילו אם אינו נמצא בערבית של שבת, זה מספיק לפוסקים הדורשים הימצאות ספר תורה על מנת לומר מעין שבע.
ב. הפרי מגדים מעלה אפשרות<sup style="color: gray;">2</sup> שהצורך בספר תורה הוא רק במניינים שמתפללים יחד "באקראי" כמה ימים ספורים, אבל לא במצב של "מניין קבוע". לצערנו כבר עברתם את הסף של "מניין קבוע".
ג. כפי שציינתם, לדברי תשובת האגרות משה כלל אין צורך בספר תורה לאמירת ברכה זו.
<h2> יח</h2>
<b>וושינגטון, ארה"ב Washington, USA</b>
תמוז תשע"ז
<strong><big>יח. שימוש בשבת במעלון המבוסס על גרמא</big></strong>
<b>שאלה:</b><br>כרב קהילה אני עוסק בסוגיית שימוש במתקני גרמא בשבת לצורך אנשים מוגבלים, ובאופן ספציפי – מעלון לבית כנסת. מתוך הסתמכות על פסקי הרב שלמה זלמן אויערבך אני מקבל את עיקרון הגרמא של מכון צומ"ת ואת המכשירים שהם בונים, אולם השאלה שאני מתחבט בה היא עד כמה להרחיב את ההיתר.
כיוון אחד הוא לומר שמדובר בהיתר מוגבל לצורכי מצווה בלבד. משמעות הדבר היא שיש מקום להסתפק בהיתר לנשים להשתמש במעלון בשבת בעלייה לעזרת הנשים בבית הכנסת ובשימוש במעלון לצורך ירידה לאולם בית הכנסת לקידוש וכיוצא בו (אמנם גם לפי כיוון זה ניתן לכאורה לומר שלמרות שנשים לא חייבות במניין וקריאת התורה וכדומה, הן בכל זאת מקיימות מצווה בקיום הדברים הללו ולכן בכל זאת יהיה להן מותר).
כיוון שני הוא לומר שמדובר בהיתר גורף שעניינו לאפשר לאנשים עם מוגבלות להתנהל בשבת באופן דומה לזה שמתנהלים אנשים בריאים. הבסיס לכיוון זה הוא הרעיון של 'כבוד הבריות', הדוחה איסורי דרבנן, כגון טלטול אבנים לקינוח וכיוצא בו. הציץ אליעזר (חלק ו סימן ו) סמך על הרעיון הזה כדי להתיר טלטול 'מכונת חרשים' בשבת אף שהיא מוקצה.
אישית אני נוטה לכיוון השני, מה עוד שניתן גם להגדיר את הסובל ממוגבלות כמצטער, שחל עליו הכלל של 'לא גזרו במקום צער', ואם בדיני דרבנן התירו, קל וחומר בגרמא, שלצורך הפסד התירו.
<b>תשובה:</b><br>באופן עקרוני יש לעשות כל מאמץ לעזור לאנשים עם מוגבלות ליהנות מקדושת השבת, כמו שציינת בשאלה, תוך הקפדה על כללי ההלכה.
יש להבחין בין מכשירי גרמא שנועדו לאפשר שימוש במכשירים שבהם להרבה שיטות בכל מקרה לא נעשית מלאכה דאורייתא, כגון המעלון, שאיסורו הוא רק מחמת החשמל, לבין מכשירי גרמא במקום שנעשית מלאכה דאורייתא.
במכשירים כמו המעלון ודוגמתם, שבהם בכל מקרה לא נעשית מלאכה דאורייתא, יש להתיר למבוגרים ולנכים שמתקשים להתנייד בלעדיהם להשתמש בהם כדי להגיע לכל מקום שהם צריכים, ובכלל זה ירידה לקידוש לאולם בית הכנסת.
בגלל החשש של מראית עין, יש להקפיד ליידע את הציבור, כגון על ידי שלט על המעלון, שהדרך שבה פועל המעלון הוא באופן המותר על פי ההלכה למי שזקוק לכך<sup style="color: gray;">2</sup>.
לגבי מכשירים שבהם מתבצעת מלאכה דאורייתא, ההיתר הנרחב האמור לעיל אינו תקף, ויש לבחון היטב מתי להתיר את השימוש בהם על בסיס פתרון של גרמא, וכן יש לבחון אפשרויות נוספות לפתרון הקושי שעמו מתמודדים<sup style="color: gray;">3</sup>.
<h2> יט</h2>
<b>ישראל Israel</b>
אייר תשע"ד
<strong><big>יט. שימוש בברז חשמלי בשבת</big></strong>
<b>שאלה:</b><br/>האם מותר להשתמש במכשיר<sup style="color: gray;">1</sup> ברז חשמלי<sup style="color: gray;">2</sup> בשבת?
המכשיר פועל כך: אם מעוניינים להתקלח בשבת במים חמים בשעה מסוימת, מכוונים את שעון השבת להדלקה לשעה הרצויה, למשך הזמן הרצוי. בשעה הרצויה ברז המקלחת ייפתח בצורה אוטומטית ויוציא מים חמים בטמפרטורה הרצויה ויהיה ניתן להתקלח.
אין שום קשר בין כניסת האדם למקלחת לחימום המים וזרימתם. המים מתחממים וזורמים בצורה אוטומטית ללא התערבות האדם.
המכשיר מותאם רק למי שקיבל היתר להתקלח במים חמים בשבת: חולה, תינוק, רחיצת ידיים וכד'.
<b>תשובה:</b><br/>כיוון שמכוונים את המכשיר מערב שבת שיפעל בשבת, ובשבת עצמה המים מתחממים מאליהם והברז נפתח מעצמו והאדם אינו גורם בשבת לחימום המים, אין איסור בהפעלת המכשיר באופן זה.
דין המים החמים היוצאים מן הברז כדין מים שהוחמו בשבת ויום טוב בהיתר – ראו דינם לענין רחיצה בתשובתנו בשו"ת במראה הבזק חלק ה תשובה לג.
<h2> כ</h2>
<b>ישראל, Israel</b>
אייר תשע"ד
<strong><big>כ. פנס שבת</big></strong>
<b>שאלה:</b><br/>האם מותר להשתמש במכשיר 'פנס שבת'<sup style="color: gray;">1</sup> בשבת?
סכמה חשמלית
הפנס דולק באופן תמידי ומאיר אור קטן הניתן לשימוש.
הפנס לא ניתן לכיבוי.
אפשר להגביר את עוצמת האור ללא סגירת מתגים –
בדרך של שינוי הנגד (טרימר).
הנורה היא מסוג LED.
<b>תשובה:</b><br/>מותר להשתמש בפנס זה כשיש צורך גדול ואין פתרון אחר, ובתנאי שיהיה ניכר השוני בינו לפנסים אחרים, כגון שכתוב עליו 'פנס שבת'<sup style="color: gray;">3</sup>.
נדגיש שההיתר האמור הוא אך ורק כשאכן יש בדבר צורך ממשי. במקום שבו אפשר להמיר את השימוש בפנס זה בשימוש בפנס הדולק כל העת ללא שינוי אלא שיש בו מכסה המאפשר את גילוי הנורה, כיסויה או גילויה באופן חלקי ('שבת-לעמפ'), יש להעדיף זאת.
רק אם חלופה זו אינה אפשרית, למשל כשנצרך שימוש בתאורה ניידת המחוברת דווקא לסוללה ולא לרשת החשמל, ושימוש בתאורה הדולקת כל העת עלול לכלות את הסוללה באמצע השבת, ובתנאי שאכן מדובר בצורך ממשי (למשל לצורך חולה, גם אם אין בו סכנה, או צורך ביטחוני גם אם אינו בגדר פיקוח נפש) יש להתיר את השימוש בפנס המוצע.
<h2> כא</h2>
<b>לימה, פרו Lima, Peru</b>
אלול תשע"ד
<strong><big>כא. בניית בית אבות בשבת</big></strong>
<b>שאלה:</b><br>הקהילה שלנו רכשה מגרש הסמוך לבית כנסת כדי לבנות בו בית אבות חדש.
כיום קיים בית אבות, אך הוא מרוחק ממגורי רוב היהודים ועל כן הוחלט למכור אותו ולבנות חדש.
בעת הצעת המכרז, חברת הבנייה הציעה סך מסוים, אך ברגע ששמעו שאין לעבוד בשבתות ימים טובים המחיר האמיר ב-200,000 דולר, שזו תוספת עצומה. נוסף לכך זה מאריך את הבנייה בשלושה עד חמישה חודשים ומעכב את המכירה של בית האבות הנוכחי, כי אי אפשר להשאיר את הדיירים ללא פתרון.
האם יש פתרון הלכתי במקרה כזה שיענה גם על סוגיית הנראות הציבורית?
והרי אם יבואו בשבת לבית הכנסת ויראו וישמעו את קולות בנייה מהמבנה הסמוך זה יקלקל את אווירת השבת.
או שנאמר שיש אפשרות לקבלנות וגוי עושה על דעת עצמו?
<b>תשובה:</b><br>בהעסקת קבלן גוי בבנייה באופן שישנה אפשרות שהוא יעבוד בשבת עלולים לעבור על שני סוגי איסורים: אמירה לנוכרי ומראית עין. אמנם לשתי הבעיות יש פתרונות, אבל עדיין צריכים לשקול בכובד ראש איך לנהוג למעשה. מצד אחד, על פי המתואר בשאלה ייגרם נזק גדול לקהילה אם ימנעו מהקבלן מלעבוד בשבת. מצד שני, אווירת השבת תיפגם מצד הרעש וההמולה שיתרחשו בסמוך לבית הכנסת בשבת. מו"ר הגרנ"א רבינוביץ חשש מאוד שייגרם חילול השם גדול ממציאות כזו של בנייה בשבת, אף שהיא נעשית בידי קבלן גוי. על כתפיך כרב הקהילה תישאר בסופו של דבר האחריות על ההחלטה מה הנזק היותר גדול. בכל מקרה אם תבחר לסמוך על ההיתרים ההלכתיים, עליך לעשות מאמץ הסברתי חזק בקרב בני הקהילה כדי לחזק את הנושא של שמירת השבת.
מעיקר הדין ניתן להעסיק את הקבלן תוך הקפדה על העקרונות הבאים:
אמירה לנוכרי – אסור לומר לגוי לעשות מלאכה עבור יהודי בשבת. אמנם, אם הגוי עושה את המלאכה בשבת לתועלת עצמו, "אדעתא דנפשיה", הדבר מותר. לכן, מותר להעסיק גוי בקבלנות (כאשר משלמים על המלאכה ולא על זמן העבודה) ולהניח לו לעבוד בשבת, כל שאינו קובע לו לעבוד בשבת ויש לגוי אפשרות לעשות את המלאכה ביום חול אלא שהוא עצמו בוחר לעשותה בשבת<sup style="color: gray;">1</sup>. אך אסור לומר לו לעבוד בשבת, ואף אסור לקבוע עמו לוח זמנים שיכריח אותו לעבוד בשבת.
מראית עין – אף כאשר מעסיק גוי בקבלנות בדרך המותרת, אם מפורסם הדבר שהגוי עושה את המלאכה עבור ישראל (וכמו במקרה המתואר בשאלה, שבונה בניין עבור הקהילה בסמוך לבית הכנסת) ויבואו לחשוד ששכר את הגוי לעשות מלאכה בשבת, הדבר אסור משום מראית עין. לגבי בנייה, כיום בעולם הבנייה מקובל להעסיק בקבלנות ולא שכירי יום, ולכן מעיקר הדין אין איסור של מראית עין אף אם בונה במקום שבו אנשים יראו את הבנייה<sup style="color: gray;">4</sup>. אמנם, כיוון שמדובר במבנה קהילתי, מן הראוי להקפיד יותר ולהעמיד שלט באתר הבנייה שכל הבנייה מתבצעת בניהולו של הקבלן הגוי, ולפרסם בקהילה שאם הוא בונה בשבת הוא עושה זאת על דעת עצמו ולא בהוראת הקהילה<sup style="color: gray;">5</sup>.
<h2> כב</h2>
<b>לונדון, אנגליה London, England</b>
אלול תשע"ט
<strong><big>כב. סלולרי לשליחים בשבת</big></strong>
<b>שאלה:</b><br>אני קצין ביטחון הסוכנות היהודית באירופה.
במסגרת תפקידי עליי להיות בקשר רצוף עם השליחים במיוחד בקשר להתראות ביטחוניות או כאשר ח"ו מתרחש פיגוע במקום מסוים, עליי לוודא עם כל השליחים מיידית מה מצבם ולהעלות את הכוננות בכל שאר המקומות. אם איני יוצר עמם קשר טלפוני, עליי להפעיל מערך שליחים שיוצאים פיזית לברר מה המצב. לכן עליי להורות לשליחים להיות צמודים לטלפון הסלולרי גם בשבתות וחגים. מה הן ההוראות ההלכתיות לנשיאת הטלפון ומענה בשעת אירוע?
<b>תשובה:</b><br>ראשית נדגיש שכיוון שמדובר בנושא ציבורי וקהילתי, פסק זה כפוף להוראותיו של המרא דאתרא במקום.
אם להערכת גורמי הביטחון אין סכנה מיוחדת הנשקפת לשליחים לעומת יתר היהודים הדרים או מתיירים באירופה, והרצון להיות איתם בקשר נובע מדאגה לשלומם כשליחי מדינת ישראל בתפוצות, אין היתר מיוחד לשאת את הסלולרי בשבת, כפי שיתר היהודים במקומות אלו אינם נושאים סלולרי בשבת<sup style="color: gray;">1</sup>.
אם להערכת גורמי הביטחון ישנה סכנה מיוחדת הנשקפת דווקא לשליחים, ולכן הם זקוקים להיות זמינים בסלולרי על מנת להבטיח את שלומם, יש לפעול על פי ההנחיות הבאות:
א. במקום שישנו עירוב, ניתן לטלטל את הפלאפון על מנת להיות זמינים במצב חירום, אבל יש להגדיר את הפלאפון באופן שלא יצלצל אלא במצב חירום (כגון שיצלצל רק בקבלת שיחה ממספרים מסוימים). עדיף להכין מכשיר פשוט מיוחד שישמש עבור מצב חירום בשבת, וכך לא יהיה חשש שבטעות ישתמשו במכשיר שלא לצורך, וכן לא תהיה בעיה של מראית עין.
ב. במקום שאין עירוב, יש לפעול על פי סדר העדיפות הבא:
1 שעון חכם – ישנם שעונים חכמים אשר נראים כמו שעונים רגילים, ושניתן לקבל ולהוציא שיחות והודעות אף ללא חיבור לפלאפון. שעונים אלו, כיוון שלובשים אותם ככל שעון, אין בהם איסור של הוצאה מרשות לרשות. גם את המכשירים האלה יש להגדיר שיצלצלו רק במצב חירום.
2 מכשיר סלולרי רגיל – אם הפתרון של שעון חכם אינו אפשרי, ולהערכת גורמי הביטחון יש צורך ביטחוני ייחודי שהשליחים יהיו זמינים בסלולרי, הם יכולים לקחת איתם מכשיר סלולרי רגיל, אך יטלטלו אותו כלאחר יד, כגון שיקשרו אותם לרגלם, או יטלטלו אותו באופן אחר שאינו הדרך הרגילה לטלטל מכשיר סלולרי. במקרה כזה הם רשאים לטלטל את הסלולרי רק אם הם הולכים לדבר מצווה, כגון לבית הכנסת או פעילות תורנית או לצורך פעילותם כשליחים או לצורך בריאות. לכתחילה ייזהרו שלא ללכת עם הסלולרי במקום שבו יש רשות הרבים דאורייתא לכל הדעות, וכגון מקום שבו עוברים שישים ריבוא בכל יום<sup style="color: gray;">3</sup>.
כאמור לעיל, יש להגדיר שהמכשיר יצלצל רק במצב חירום, וכן עדיף להכין מכשיר פשוט מיוחד שישמש עבור מצב חירום בשבת, וכך לא יהיה חשש שבטעות ישתמשו במכשיר לדברי חול, וכן לא תהיה בעיה של מראית עין.
ג. במצב חירום, יש להשתמש במכשיר הסלולרי בדרך הרגילה והנוחה ביותר, על מנת שלא לעכב את התקשורת.
<h2> כג</h2>
<b>אסלינגן אם נקר, גרמניה Esslingen am Neckar, Germany</b>
סיון תש"פ
<strong><big>כג. מכירת חמץ בפחות משוויו של החמץ</big></strong>
<b>שאלה:</b><br>אנחנו רגילים לערוך מכירת חמץ בסכום מסוים על פי הערכת השווי של החמץ. כל אחד מהמוכרים בשטר ההרשאה למכירת החמץ מפרט את סוגי החמץ שברשותו וכן נותן הערכה של שווי החמץ. לאחר מכן אנו מחשבים את הסכום הכולל של החמץ משטרי ההרשאות, וסכום זה אנו רושמים כסכום העסקה במכירת החמץ לגוי.
השנה עקב הלחץ ממגפת הקורונה טעיתי בחישוב, והתברר שסכום העסקה הכולל שרשמתי במכירה לגוי נמוך בהרבה מהסכום הכולל העולה משטרי ההרשאה. האם דבר זה פוגם במכירה?
<b>תשובה:</b><br/>גם אם החמץ נמכר בפחות משוויו המכירה תקֵפה, והחמץ מותר לאחר שנקנה בחזרה מהגוי לאחר הפסח. מן הראוי בעתיד לא לכתוב סכום קצוב למכירה אלא לכתוב שהמחיר הסופי של העסקה ייקבע על פי שלושה שמאים שישומו את שוויו של החמץ.
<h2> כד</h2>
<b>טורינו, איטליה Torino, Italy</b>
ניסן תש"פ
<strong><big>כד. שימוש במחשב או בטלפון סלולרי בליל הסדר למי שנמצא במצוקה נפשית</big></strong>
<b>שאלה:</b><br>יש אנשים ונשים מבני קהילתנו היושבים בדד כעת מחמת הסגר של מגפת הקורונה ואין בידם לערוך את הסדר בינם לבין עצמם. האם ניתן להתיר להם ולבני משפחתם להפעיל מחשב על ידי גוי ביום טוב כדי שיראו אלו את אלו ויוכלו כולם להשתתף בשמחת חג הפסח ובמצוותיו, על סמך הכלל ההלכתי הידוע: שבות דשבות במקום מצווה התירו בשעת הדחק?
<b>תשובה:</b><br/>הכלל ההלכתי הידוע של היתר שבות דשבות במקום מצווה מוגבל לאופנים מסוימים ונסיבות מסוימות, והשימוש בו צריך להיות במשורה, ולפי השואל, הזמן והמקום. חובה גדולה מוטלת על כתפי הפוסקים להבטיח שאווירת השבת והיום טוב תישמר, ובעידן שבו המכשור האלקטרוני נפוץ כל כך ויכול לשמש למטרות רבות, קל מאוד לנסות ולהשתמש בכלל זה גם שלא בדרך ההלכתית הראויה. המושגים מקום מצווה, צורך גדול, שעת הדחק ודומיהם מקבלים לעיתים משמעות רחבה מדי ולעיתים אינם מוגדרים כראוי. הדוגמא האחרונה של הניסיון להתרת שימוש גורף בטכנולוגיית המפגשים המקוונים בשבת ויום טוב חייבת לשמש עבורנו כתמרור אזהרה.
לכן נדגיש כי השימוש באמצעי תקשורת כגון מחשב או טלפון סלולרי ביום טוב ובשבת, גם אם הוא מופעל מערב יום טוב, כרוך במספר חששות, ועל כן אין היתר כללי לאנשים הבריאים בנפשם ובגופם לתקשר באמצעותם ביום טוב, על אף הרצון לחגוג את ליל הסדר עם בני המשפחה.
ניתן לערוך מפגש משפחתי באמצעות המכשירים הללו לפני כניסת החג, שבו ניתן לספר ביציאת מצרים ולשיר משירי החג, על מנת ליצור את החיבור המשפחתי. עם זאת, יש להקפיד שכל המשתתפים ידעו שלא ניתן לקיים את מצוות ליל הסדר לפני צאת הכוכבים, ולכן יש להקפיד שכל אחד יערוך במקומו סדר מלא, החל מהקידוש ועד סופה של ההגדה, לאחר צאת הכוכבים<sup style="color: gray;">3</sup>. במקום שיש חשש שפרסום המלצה כזו יגרום לאי שמירת הלכות ליל הסדר כהלכתו, אסור לעודד זאת, והחכם עיניו בראשו והוא היודע מתי והיכן התועלת תצא בנזק ח"ו.
רק במקרים חריגים, ובפסק שהרב המקומי יקבל אחרי שיקול הדעת, יש היתר לתקשר באמצעות המכשירים הללו גם במהלך החג, אם מדובר באנשים שיש חשש לבריאותם הנפשית והגופנית, וזאת בהתאם לעקרונות וסדרי העדיפות אשר יפורטו להלן.
ישנם כמה מצבים שבהם פגיעה חמורה בבריאות הנפשית נחשבת פיקוח נפש:
א. מניעת מחלת נפש וריפויה, וכן מניעת התדרדרות חמורה במצב נפשי, נחשבים פיקוח נפש ומחללים על כך שבת.
ב. חולה או אדם שמצב בריאותו הגופני אינו כשורה, אף אם הוא בריא מבחינה נפשית, כיוון שהרעת מצבו הנפשי עלולה להשפיע לרעה על מצבו הגופני, מניעת טירוף דעתו נחשבת פיקוח נפש ומחללים על כך את השבת.
ג. חרדה קשה נחשבת לסכנה אצל חולים וקטנים, ולעיתים אף אצל אנשים בריאים.
לכן, בזמן מגפה ח"ו כמו בתקופת הקורונה, אם מדובר באנשים שהבדידות בליל הסדר עלולה לפגוע בצורה משמעותית במצבם הנפשי, ובפרט זקנים שנמצאים בקבוצת סיכון או חולים, יש להתיר להם לקיים את הסדר יחד עם בני משפחותיהם או חבריהם באמצעות תקשורת על ידי מחשב או טלפון<sup style="color: gray;">7</sup>.
באופן כללי, ישנה עדיפות לתקשורת של אודיו בלבד<sup style="color: gray;">8</sup>. אולם אם יש צורך על מנת להפיג את הבדידות, ניתן לקיים תקשורת של אודיו וגם וידאו.
כאמור, האחריות על כל מקרה לגופו היא על הרב המקומי המכיר את השואל ואת הפרטים.
על מנת למעט באיסורים, יש לבצע זאת על פי סדר העדיפות הבא:
1 ליצור את החיבור באמצעות המחשב או הפלאפון מלפני החג, כך שבחג עצמו לא יהיה צורך להפעיל את המכשיר<sup style="color: gray;">10</sup>. ניתן לפתוח את המפגש המקוון מלפני החג כך שיישאר פתוח אל תוך החג. לחלופין, ישנן תוכנות המאפשרות פתיחה וסיום של מפגשים מקוונים בצורה אוטומטית לפי זמנים הנקבעים מראש. יש להתנסות בשימוש בתוכנות לפני החג כדי למנוע תקלות. חלק מהתוכנות מגבילות את זמן השימוש, ולכן יש לוודא שמשתמשים בתוכנה שתפעל לכל הזמן הנדרש. יש לכוון את המצלמה למקום הנכון וכן לכוון את האודיו לרמה הנכונה מלפני החג.
2 אם לא ניתן ליצור את החיבור מלפני החג, או שהחיבור הופסק ויש צורך לחבר מחדש, או שיש צורך לכוון את המצלמה או את האודיו, מותר לומר לגוי להפעיל את המכשיר וליצור את החיבור ולכוון את המצלמה והאודיו<sup style="color: gray;">11</sup>. במקום שבו ההוראות הן להמעיט במגע בין בני אדם בשל הסכנה של הפצת הנגיף, אין להזמין גוי אל הבית לשם כך, ורק אם יש גוי בין בני הבית, כגון מטפל או מטפלת, יש לבקש מהם לעשות פעולות אלו.
3 במקום שאין גוי, גם יהודי יכול להפעיל את המכשיר וליצור את החיבור, וכן לכוון את המצלמה והאודיו, ועדיף שיעשה זאת בשינוי עד כמה שאפשר<sup style="color: gray;">12</sup>.
4 בכל אופן שמתבצע המפגש המקוון, אין להקליט את המפגש<sup style="color: gray;">13</sup>.
כיוון שלדעת רוב הפוסקים אין יוצאים ידי חובה בברכות ששומעים דרך מכשיר חשמלי<sup style="color: gray;">14</sup>, יש להקפיד שכל אחד יברך בעצמו את הברכות השונות שיש בהגדה של פסח, וכן יאמר בעצמו את ההלל. לגבי יתר ההגדה, מסתבר שיכול לצאת במה ששומע דרך המכשיר<sup style="color: gray;">15</sup>, וטוב שלכל הפחות יאמר בעצמו את עיקרי ההגדה, שהם הפסקאות "עבדים היינו", "מתחילה עובדי עבודה זרה היו אבותינו" ו"רבן גמליאל אומר". מי שאינו יכול לברך בעצמו כלל, ישמע את הברכות דרך המכשיר<sup style="color: gray;">16</sup>. ניתן לענות אמן על הברכות ששומעים בשידור חי דרך המכשיר.
היתר זה, של תקשורת עם זקנים וחולים וכל אדם שיש סכנה לבריאותו הנפשית, נכון לא רק לליל הסדר, אלא גם לשבת וחג, ובפרט בחו"ל שיש יום טוב שני, ולעיתים אף רצף של שלושה ימים של יום טוב ושבת. במצב כזה עדיף לבצע את התקשורת ביום טוב שני מאשר ביום טוב ראשון, אך במידת הצורך ניתן גם ביום טוב ראשון ושבת, וזאת על פי סדר העדיפות המובא לעיל.
אדם בריא בגופו ונפשו שאינו יודע כלל לערוך את הסדר בעצמו וזקוק להדרכה, ובלי הדרכה יימנע מלקיים את מצוות ליל הסדר כהלכתן, יש ללמד אותו לפני החג כיצד לערוך את הסדר, וכן לדאוג להגדה של פסח בשפה שהוא מבין על מנת שיוכל לערוך את הסדר בעצמו. אם לא מתאפשר ללמד אותו לפני החג, הוא יכול לכוון מבעוד יום הקלטה או סרטון שיופעלו בחג וידריכו אותו כיצד לערוך את הסדר, אך יצטרך לומר בעצמו את כל הברכות ונוסח ההגדה של פסח. במקום צורך גדול מאוד, שבלי הדרכה צמודה במהלך ליל הסדר לא יוכל לקיים את המצוות העיקריות של ליל הסדר, יש להתיר ליצור חיבור של אודיו בלבד מלפני החג, ולתקשר באמצעות המכשיר באודיו בלבד ללא תמונה<sup style="color: gray;">18</sup>.
<h2> כה</h2>
<b>פדובה, איטליה Padova, Italy</b>
אייר תש"פ
<strong><big>כה. מוזיקה בספירת העומר בימי המגפה</big></strong>
<b>שאלה:</b><br>האם מותר לשמוע דיסק של מוזיקה בספירת העומר? יש אדם מבוגר שנמצא בבדידות בימי הקורונה והמוזיקה יכולה להועיל לו מאוד לשמור על מצב רוח חיובי ולהפיג את הבדידות.
<b>תשובה:</b><br/>נחלקו הפוסקים אם יש להימנע משמיעת כלי שיר כל השנה משום אבלות על חורבן בית המקדש, ולמעשה נוהגים להקל בכך. יש מהפוסקים שכתבו שאף שנוהגים להקל כל השנה, בתקופת האבלות שבימי הספירה יש להחמיר. ויש שכתבו שאין חילוק בין ימי הספירה לשאר השנה, ומותר לשמוע מוזיקה אף בימי הספירה.
מוזיקה שאינה משמחת מותרת בשמיעה לכל הדעות, אף בימי הספירה<sup style="color: gray;">4</sup>.
לגבי אדם מבוגר השרוי בבידוד ויש חשש שהמצב ישפיע על בריאותו הנפשית, ואפילו רק על מצב רוחו (שהרי למצב הרוח השפעה ישירה על הבריאות), יש מצווה לעזור לו לשמוע מוזיקה שתעודד את רוחו ותיתן מרגוע לנפשו<sup style="color: gray;">5</sup>. לגבי ריקוד ממש, הדבר תלוי בכל מקרה לגופו ויש להתייעץ עם רב המכיר את השואל ואת מצבו מקרוב<sup style="color: gray;">6</sup>.
אף שאר בני אדם שברוב השנים נוהגים שלא לשמוע מוזיקה בתקופת האבלות שבימי הספירה, אם הם חשים בבדידות מחמת מגפת הקורונה, הם רשאים לנהוג השנה כדעת הפוסקים המקילים ולשמוע מוזיקה מחמת הצורך הנפשי.
ישנה עדיפות לשמיעת מוזיקה של שירות ותשבחות לקב"ה<sup style="color: gray;">7</sup>.
<h2> כו</h2>
<b>ישראל Israel</b>
אייר תש"פ
<strong><big>כו. תספורת בספירת העומר לקראת יום העצמאות בימי המגפה</big></strong>
<b>שאלה:</b><br>האם מותר להסתפר השנה לקראת יום העצמאות? המספרות היו סגורות עד עכשיו בשל מגפת הקורונה וגם ביום העצמאות יהיו סגורות עקב הסגר המתוכנן.
<b>תשובה:</b><br/>כיוון שהמספרות היו סגורות עד עתה, מותר להסתפר השנה (תש"פ) בלבד לכבוד יום העצמאות (שחל השנה ביום רביעי) החל מכמה ימים לפניו<sup style="color: gray;">1</sup> (עד תחילת הסגר של יום העצמאות), וכן החל מיום חמישי לקראת שבת.
בהיתר זה הובא בחשבון גם הצורך בהרחקה החברתית הנצרכת על פי ההוראות של הממשלה, הגורמת להאטה בעבודת הספרים, ועל כן נדרשים יותר ימים על מנת שכולם יוכלו להסתפר. גם יש להתחשב במצבם הכלכלי הדחוק של בעלי המספרות. טעמים אלו מצטרפים לנימוקים ההלכתיים המבוארים בהערות.
<h2> כז</h2>
<b>פלורידה, ארה"ב Florida, USA</b>
אייר תשע"ז
<strong><big>כז. סיום מסכת על ידי אישה</big></strong>
<b>שאלה:</b><br>האם סעודה לכבוד סיום לימוד מסכת על ידי אישה נחשבת סעודת מצווה, והאם היא מתירה גם אכילת בשר בתשעת הימים?
<b>תשובה:</b><br/>ניתן לערוך סעודת מצווה לכבוד סיום לימוד מסכת על ידי אישה; ובאופנים שבהם מתירים אכילת בשר בסעודת סיום, בימים שנהגו בהם לא לאכול בשר זכר לחורבן, יש להתיר זאת גם בסעודה כזו.
<h2> כח</h2>
<b>ניו יורק, ארה"ב New York, USA</b>
אלול תש"פ
<strong><big>כח. כיסוי השופר במסכה בימי המגפה</big></strong>
<b>שאלה:</b><br>האם ניתן לכסות את הפתח הרחב של השופר במסכה? קיים חשש שבתקיעת השופר ללא כיסוי עלולים חלקיקי רוק להתפזר ולהפיץ ח"ו את מחלת הקורונה.
<b>תשובה:</b><br/>לפי בדיקות שנערכו על ידינו וכן על פי מה שביררנו עם מומחים נוספים, כיסוי הפתח הרחב של השופר במסכה דקה אינו משפיע על צליל השופר, ולכן ניתן לתקוע בשופר בדרך זו. אין לכסות את השופר במסכה עבה ואטומה כגון N95, שכן למסכות מסוג זה עשוי להיות השפעה על צליל השופר<sup style="color: gray;">3</sup>.
לכן, בזמן מגפת הקורונה, כדי למנוע את ההתפשטות המגפה, יש לתקוע בשופר כאשר הפתח הרחב מכוסה על ידי מסכה. נוסף לכך, על התוקע לעמוד בחוץ באוויר הפתוח, או לחלופין להחזיק את השופר כאשר פתחו הרחב מופנה כלפי חוץ דרך חלון.
<h2> כט</h2>
<b>גטבורג, שבדיה Göteborg, Sweden</b>
אלול תשע"ח
<strong><big>כט. הקדמת הסעודה בערב שני של ראש השנה בשעת הדחק</big></strong>
<b>שאלה:</b><br>האם בשעת הדחק ניתן לעשות קידוש ולאכול את הסעודה של ליל חג שני עוד קודם צאת היום הראשון, ובשעת צאת היום הראשון להדליק נרות ולהמשיך בסעודה? כאן בשוודיה השקיעה היא ב-19:46, וזמן הדלקת נרות הוא ב-20:47.
לא נגיע הביתה מבית הכנסת לפני השקיעה, וממילא הסעודה תהיה אחרי השקיעה. מה ניתן לעשות כדי שלא יצטרכו כולם לחכות ולהתעכב עד אחרי הדלקת נרות לקידוש, סדר הסימנים וחימום האוכל?
<b>תשובה:</b><br/>בשעת הדחק אפשר להתחיל את הסעודה ביום הראשון ולהמשיכה עד הלילה השני<sup style="color: gray;">1</sup>.
אם הסעודה מתחילה לאחר השקיעה, יש לקדש טרם תחילת הסעודה (ואף שעדיין הוא ספק יום טוב ראשון)<sup style="color: gray;">2</sup>. אם היא מתחילה קודם כן – אפשר לקדש בתחילתה אם היא לאחר פלג המנחה, ולחלופין יש להפסיק בשקיעה ולקדש<sup style="color: gray;">3</sup>.
נזכיר שאם הסעודה מתחילה סמוך (בתוך חצי שעה) לזמן קריאת שמע של ערבית, יש לקרוא קריאת שמע טרם הסעודה אף אם אין מתפללים אז ערבית<sup style="color: gray;">4</sup>.
לגבי חימום האוכל:
ישנן שתי אפשרויות במקרה כזה לחמם את האוכל לפני שחוזרים מבית הכנסת בלילה:
1 אם תוכלו להתחיל את הסעודה יותר מוקדם, ולאכול מבעוד יום קצת מהמאכלים שחוממו, תוכלו לחמם ולבשל אותם מבעוד יום ולהמשיך בסעודה אל תוך הלילה.
2 אפשרות נוספת היא לחמם את האוכל על ידי גוי. היתר זה הוא רק לגבי חימום האוכל, היינו כשמדובר רק על הכנה מיום טוב לחברו לבד; אך אין להתיר בישול מיום טוב לחברו על ידי גוי במצב כזה.
ומכל מקום, אם יש צורך גדול ביותר שהוא בבחינת שעת הדחק ואין אפשרות לבשל גם ליום טוב שני מערב יום טוב, יש על מה לסמוך להתיר גם בישול על ידי גוי באחד משני אופנים: (א) שהבישול יסתיים זמן מה לפני השקיעה ועקרונית אפשר יהיה לאכול ממנו אז, גם אם בפועל לא יאכלו ממנו<sup style="color: gray;">7</sup>;
(ב) שהבישול יתחיל לאחר השקיעה (בבין השמשות). אולם בכל אופן, אין להתיר בישול על ידי גוי אם הבישול יתחיל לפני השקיעה ויימשך עד אליה או לאחריה.
בכל מקרה, בבישול על ידי גוי יש להקפיד כמובן על הלכות בישולי גויים, ומאחר שאי אפשר שיהודי ישתתף בבישול עצמו, ההיתר יהיה רק לנוהגים כרמ"א, שדי בהדלקת האש על ידי יהודי ובאופן שהגוי יבשל על אש שהדליק היהודי מערב יום טוב או ביום טוב לצורך בישול המותר (היינו לצורך בישול ליום טוב זה עצמו), ולנוהגים כדעת השלחן ערוך, שהדלקת האש בידי יהודי אינה מתירה בישולי גויים, יהיה ההיתר רק במאכלים שאין בהם משום בישולי גויים כלל<sup style="color: gray;">9</sup>.
<h2> ל</h2>
<b>אילינוי, ארה"ב Illinois, USA</b>
אדר, תש"פ
<strong><big>ל. שמיעת קריאת מגילה למי שנמצא בבידוד</big></strong>
<b>שאלה:</b><br>מי שנמצא בבידוד בפורים, כיצד ישמע קריאת מגילה?
<b>תשובה:</b><br>הנחיות אלו נכתבות בעקבות פניות של רבים מאחינו בקהילות רבות הנמצאים בבידוד מחמת החשש להידבקות בווירוס הקורונה, וכן קהילות שבהן השלטונות אסרו התכנסויות בבתי הכנסת.
לדעת פוסקים רבים, אי אפשר לצאת ידי חובת קריאת המגילה על ידי שמיעה דרך הטלפון או כל מכשיר חשמלי אחר, וכן אנו נוקטים הלכה למעשה שלא בשעת הדחק. אולם, מאחר שיש פוסקים שסוברים שכן יוצאים ידי חובה בשמיעה דרך מכשיר חשמלי (בשידור חי)<sup style="color: gray;">2</sup>, ולדעת כמה פוסקים יש ספק אם יוצאים ידי חובה<sup style="color: gray;">3</sup>, בשעת הדחק שאין אפשרות להיות נוכח בקריאה, טוב לשמוע את הקריאה באמצעות מכשיר חשמלי<sup style="color: gray;">4</sup>.
לכן, מי שנמצא בבידוד מחמת וירוס הקורונה ואין לו אפשרות לבוא לבית הכנסת לשמוע קריאת מגילה, יפעל על פי סדר העדיפות הבא:
א. יזמין סמוך לביתו בעל קורא שיקרא את המגילה והוא ישמע ממנו את הקריאה, תוך שמירת המרחק הנדרש מבחינת ההנחיות לבידוד.
ב. יקרא בעצמו מתוך מגילה כשרה. ניתן להיעזר בהקלטה של קריאת המגילה, ויקרא מתוך המגילה יחד עם שמיעת ההקלטה.
ג. ישמע קריאת מגילה בשידור חי מבעל קורא, כגון באמצעות טלפון או מחשב, ויכול לענות אמן אחר ברכות הקורא<sup style="color: gray;">5</sup>, אך לא יברך בעצמו.
מי שקורא מגילה ביחיד, נהוג שאינו מברך את ברכת הרב את ריבנו לאחר הקריאה<sup style="color: gray;">6</sup>
<h2> לא</h2>
<b>לונדון, אנגליה London, England</b>
אב תשע"ח
<strong><big>לא. קריאת מגילת אסתר על ידי אישה</big></strong>
<b>שאלה:</b><br>אישה מקהילתנו קוראת את המגילה עבור נשים כבר כמה שנים. עתה היא מבקשת לקרוא את המגילה עבור כל הקהל. האם היא רשאית לעשות כן?
<b>תשובה:</b><br/>הראשונים נחלקו אם נשים יכולות לקרוא את המגילה ולהוציא גברים ידי חובתם.
בשלחן ערוך הביא המחבר תחילה את לשון הרמב"ם, שממנה נראה שאשה מוציאה אנשים בקריאת המגילה, אך בשם "יש אומרים" כתב שאשה אינה יכולה להוציא אנשים<sup style="color: gray;">2</sup>. בדרך כלל משמעות פסיקה כזו ("סתם ויש אומרים") היא שהעיקר להלכה כדעה הראשונה, אבל כמה אחרונים הבינו שהכרעתו היא כדעת "יש אומרים" זו.
הרמ"א לא הגיה על דברי השלחן ערוך בנקודה זו בפירוש ולא ציין כאיזו מן הדעות הוא נוקט, אך כתב (בשם יש אומרים ובלי לציין דעה אחרת) שנשים יברכו "לשמוע מגילה" כיוון שאינן חייבות בקריאתה, ומכך עולה שלדעתו אין הן מוציאות את האנשים ידי חובה<sup style="color: gray;">4</sup>. וכך נקטו עוד אחרונים הלכה למעשה<sup style="color: gray;">5</sup>. גם לשיטות שמן הדין אשה מוציאה את האנשים יש לדון אם אין מגבלה על כך מכוח המנהג. ייתכן שהדבר תלוי במחלוקת שנחלקו הפוסקים בשאלה דומה בהקשר אחר ובה לדעת השלחן ערוך אין הדבר נחשב "מנהג" ואינו מחייב, ואילו לדעת הרמ"א הוא נחשב מנהג מחייב. אך יש גם מקום לומר שבנדוננו יודו כל השיטות שמדובר במנהג מחייב.
פוסקים רבים ראו בקריאת מגילה של נשים ברבים בעיה של ״זילא מילתא״ (גם אם נניח שאשה יכולה להוציא אנשים בודדים), על כל פנים לכתחילה.
אחרים אסרו קריאה לגברים מצד "קול באשה ערוה". אבל יש שהתירו גם זאת.
על כן נראה שאם אין דרך אחרת לקיום המצווה אלא שהאשה תקרא את המגילה בציבור (כגון אם יש מקום שבו אין גבר היודע לקרוא את המגילה או שאין מי שמסוגל פיזית לקוראה בכלל או לקוראה באופן שכל הציבור ישמע – מה שעשוי לקרות לעיתים בבית חולים, בית אבות ואולי אף במקומות נוספים – ויש שם אשה היודעת ומסוגלת לקרוא), המקל יש לו על מי לסמוך (וייתכן שיוכל לסמוך על כך גם אם יש אפשרות לצאת על ידי גבר, אבל לצורך כך יצטרך הציבור להיחלק למניינים קטנים ולהפסיד את מעלה "ברוב עם", וכל שכן אם חלקם ייאלצו לקראו ללא מניין כלל)<sup style="color: gray;">11</sup>. אבל על רב הקהילה לשקול היטב אם מתן היתר בדבר זה, תוך הסתמכות על המקילים, יגביר את יראת השמיים בקהילתו או ח"ו יוריד את רמת שמירת המצוות. גם יש לציין שהנהגה זו עלולה לגרום למחלוקת בין בני קהילתו, וכן עם אחרים שמחוץ לקהילה, ולכן גם במקרה שאכן יש אילוץ כאמור, ראוי שהאילוץ יוסבר לציבור, מה שיפחית חששות כאלה.
מכל מקום, מהאמור בשאלה לא נראה שמדובר במצב כזה, ואפילו לא במצב של רצון מצד הציבור, אלא ברצונה של האשה הקוראת, שלא זו בלבד שאין זה בגדר אילוץ, אלא שגם נראה ברור שאינו יכול להיות עילה לשנות – ובפועל לאלץ את כלל הציבור לשנות – מהנהוג בכל ישראל ואף בציבור זה מקדמת דנא ולנהוג בדרך שלדעת ראשונים רבים אין יוצאים בה ידי חובה ולדעות נוספות אסורה, לפחות לכתחילה.
<h2> לב</h2>
<b>פריז, צרפת Paris, France</b>
סיון תשע"ה
<strong><big>לב. גר שוחט</big></strong>
<b>שאלה:</b><br>האם יש איסור לתת סמיכה ורשות לגר להיות שוחט?
<b>תשובה:</b><br/>א. גר יכול לשמש כשוחט.
ב. מותר לתת סמיכה ורשות לגר להיות שוחט ובכלל זה אף מינוי של קבע לתפקיד זה.
<h2> לג</h2>
<b>ג'ורג'יה, ארה"ב Georgia, USA</b>
אב תשע"ב
<strong><big>לג. הזמנת אוכל כשר במסעדה לא כשרה</big></strong>
<b>שאלה:</b><br>האם מותר לאדם לאכול אוכל כשר במסעדה לא כשרה, כגון שיביא עמו אוכל כשר למסעדה או יזמין במסעדה רק משהו שברור שהוא כשר?
<b>תשובה:</b><br/>איסורי מראית עין וחשד תלויים במציאות, והיא משתנה ממקום למקום ומזמן לזמן. אין הגדרה מדויקת מתי יש לאסור ומתי להתיר. לכן, בכל מקום על האדם לשקול את צעדיו ביושר ובתבונה לפי מקומו ותקופתו, אם יש במעשיו חשש של מראית עין וחשד.
לכן, אם מדובר במסעדה שמקובל שאף שומרי כשרות נכנסים אליה ואוכלים רק אוכל כשר, הדבר מותר. אך אם מדובר במסעדה ששומרי כשרות אינם נכנסים אליה ואינם אוכלים בה כלל, יש להימנע.
במקום צורך גדול, ניתן להקל ולא לחוש לאיסור מראית עין. כמובן שבארץ ישראל יש הרבה מסעדות כשרות ולכן אין לסמוך על היתר זה.
<h2> לד</h2>
<b>קליפורניה ארה"ב California USA</b>
שבט תשע"ט
<strong><big>לד. כשרות בשר מתורבת</big></strong>
<b>שאלה:</b><br/>מה מעמדו של בשר מתורבת? האם הוא נידון כבשר, והאם יש לו את אותם דינים של התאים המקוריים שמהם נלקח הבשר (כגון, בשר מן החי, נבלה, חזיר וכו')?<sup style="color: gray;">2</sup>
<b>תשובה:</b><br/>ליכולת לייצר בשר מתורבת יש השלכות עצומות על חיינו כיהודים, ועל חייה של האנושות כולה. ההיתר לאכילת בשר באמצעות נטילת חיים של בעל חי התחדשה רק לאחר המבול<sup style="color: gray;">3</sup>. שאלות מוסריות הכרוכות באיסור צער בעלי חיים, מלוות אותנו כיהודים וכבני אדם. איסור אבר מן החי שכלול בשבע מצוות בני נח קשור גם הוא בטבורו לאיסור זה ולאיסור האכזריות בכלל<sup style="color: gray;">4</sup>. גם איסור בל תשחית<sup style="color: gray;">5</sup> שמשמעותו האיסור לפגוע ללא תכלית בעולם הנפלא שברא הקב"ה מתחבר ישירות לאפשרות לקבל בשר ללא פגיעה באקולוגיה. אם נצליח מעשית והלכתית לייצר בשר מתורבת שגם מדרבנן יוגדר פרווה, תהיה לכך השפעה עצומה על המטבח היהודי ומנהגי ההפרדה ההלכתיים שמאפיינים כל מטבח יהודי כשר. גם שינוי זה יחייב דיון הלכתי ובדיקה האם בפועל פסק ההלכה אינו מוביל לפריצה של גדרי הכשרות.
תשובה זו תעסוק בליבת הנושא: מה המעמד העקרוני של בשר מתורבת, שהתאים המקוריים שלו נלקחו מבשר כשר או של בשר אסור. לא נעסוק כאן בשאלות אחרות, כגון איסור מפני מראית עין; ביטול איסורים לכתחילה; כשרות המצע שעליו גדלים התאים ועוד. יש מקום לבירור נוסף בשאלה האם די בכך שתאים שגדלו מתאים אחרים כדי שיוגדרו בשר, או שכבשר יחשב רק מה שגדל כחלק מגוף של בהמה. בתשובה זו גם לא נערך דיון אילו תאים נחשבים מגוף הבהמה ואסורים מדין בשר מן החי; ואם בשר שיגודל מהם לא ייחשב כבשר מבחינה הלכתית. לכן תשובה זו הינה החלק הראשון של התשובות שיעסקו בנושא חשוב זה.
בנדון דידן יש חשיבות לתאים המקוריים, אף שהם בגודל מיקרוסקופי. וכן, ייתכן שיש חשיבות לכשרותם גם אם טעמם פגום.
יש להבדיל בין שלושה מצבים<sup style="color: gray;">8</sup>:
כאשר התאים המקוריים נלקחו מבהמה טהורה שכבר נשחטה כדין, המוצר יהיה כשר לכל הדעות (כל עוד לא מוסיפים רכיבים אחרים לא כשרים בתהליך). הדיון ההלכתי הוא אם מדובר ב"בשר" או במוצר פרווה.
כאשר התאים נלקחו מבהמה שעודנה בחיים, התאים המקוריים אסורים משום "בשר מן החי"<sup style="color: gray;">9</sup>. הדיון ההלכתי הוא אם התוצר הסופי אסור גם הוא מדין "בשר מן החי" או שהוא כשר.
כאשר התאים נלקחו מבהמה לא טהורה, התאים המקוריים אסורים מדין "היוצא מן הטמא – טמא", או מדין בהמה לא טהורה ממש. הדיון ההלכתי הוא אם התוצר הסופי אסור כבשרה של בהמה שבשרה אסור באכילה או שהוא כשר.
מדברי הפוסקים עולות שלוש שיטות עקרוניות:
יש הסוברים שיש להתייחס לתהליך של התרבות התאים כאל דין רגיל בדיני תערובות: אם התאים המקוריים נלקחו ממקור כשר – כגון מבהמה שנשחטה כהלכה – דינם קל, שבבשר וחלב הולכים אחר נתינת טעם, והיות שהתאים המקוריים לא נותנים טעם במוצר הסופי, הבשר המתורבת שנוצר ייחשב פרווה.
אולם אם משתמשים בתאים ממקור אסור, כגון מנבלות או מבשר מן החי – היה מקום לאסור את התוצר הסופי לגמרי, כי התאים המקוריים נחשבים "מעמיד", ובדיני תערובות הכלל הוא שהמעמיד אינו בטל. למרות זאת, כיוון שהתוצר הסופי לא הועמד ישירות מהתאים המקוריים, אלא השתמשו בחלק מהתערובת הראשונה כדי להעמיד תערובת אחרת, ובחלק מהתערובת השנייה להעמיד תערובת אחרת, וכן הלאה – ייתכן שיש מקום להקל, כי נחלקו בשאלה זו הפוסקים הקדמונים.
על פי השיטות המקילות, גם במקרה זה התוצר הסופי ייחשב פרווה ומותר. על פי השיטות המחמירות, אם התאים המקוריים הם ממקור אסור – התוצר יהיה אסור מדרבנן.
התוצר נדון כ"גידולים" של התאים המקוריים: יש לדמות את סוגיית הבשר המתורבת לסוגיה העוסקת בצמחים וגידוליהם. כשם שבצל אינו מפסיק להיות בצל אף שלצורך גדילתו הוא ניזון מהאדמה, מדשן, מים ואור שמש – כך תא של בשר אינו מפסיק להיות בשר למרות שהוא התחלק פעמים רבות ואף שלשם התרבותו הוא ניזון ממצע על בסיס פרווה.
על בסיס השוואה זו, יש מקום לומר שכשם שגידוליהם של צמחים אינם יורשים את המצבים ההלכתיים שחלו על הצמח המקורי (טבל, תרומה, מעשר שני וכדו'), כך גם התאים המתורבתים לא יירשו את המצבים ההלכתיים שחלו על התאים המקוריים (בשר מן החי, נבלה, נותר), אף שהם עדיין נחשבים בשר. לכן ניתן יהיה להתיר בשר שתורבת מתאים מבשר מן החי של בהמה כשרה לאכילה, אך אי אפשר יהיה להתיר בשר שתורבת מתאים של חזיר.
לפי גישה זו, אנו מניחים שתאים שגדלו מתאים אחרים מוגדרים בשר, אף שמעולם לא היה חלק מגוף של בהמה (הנחה שאינה נצרכת במקרה של צמחים וגידוליהם. הבצל הוא בצל בגלל שהוא גדל להיות בצל, ולא רק בגלל שהוא גדל מתוך זרע בצל).
יש ללכת אחר התוצר המוגמר: אם התוצר המוגמר זהה מבחינה ביולוגית (מבחינת ה-DNA שלו) לבשר – הוא נדון כבשר. ולכן, אף שהתאים המקוריים הם מיעוט שבמיעוט בהשוואה לתוצר הסופי וביחס לחומרים האחרים שעליהם גידלו את התאים – התוצר נדון כבשר; אם התוצר זהה לבשר חזיר – התוצר נדון כחזיר.
להבנתנו, נראה לצדד בשיטה האמצעית, שהבשר המתורבת נחשב כ"גידולים" של התאים המקוריים. ולכן הוא יורש את הזהות שלהם כבשר. וגם את השתייכותם למין שממנו הם נלקחו – כבשר פרה, עוף, חזיר וכו'. אבל אינו יורש את המצבים ההלכתיים שלהם – כבשר טרפה, נבלה, בשר מן החי, בשר בחלב וכדו'. ואם הם נלקחו ממקור כשר, כגון בשר פרה, הם יהיו מותרים גם אם לתאים המקוריים היה דין בשר מן החי וכדו'.
ברם כאמור, חשוב להדגיש שמדובר בסוגיה משמעותית שעשויות להיות לה השלכות רחבות על תחום הכשרות בשנים הבאות, ולכן חשוב שתתקבל בה הסכמה רחבה של הפוסקים.
<h2> לה</h2>
<b>לימה, פרו Lima, Peru</b>
אדר א' תשע"ו
<strong><big>לה. הגעלה בשאר משקין</big></strong>
<b>שאלה:</b><br>לשם ייצור שוקולד לאפייה פרווה אנו מנצלים כל שנה את התחזוקה השנתית של מפעל לייצור שוקולד. במסגרת התחזוקה הם מפרקים את כל המכונות, מה שמאפשר הגעלה, ליתר ביטחון מריצים טון של חמאת קקאו ללא חלב ואז מייצרים את השוקולד הפרווה, בעיקר לאפייה.
השנה בגלל ביקוש יתר לא נעשתה התחזוקה השנתית וממילא לא יכולנו לבצע את הנ"ל.
עדיין צריך לייצר את השוקולד הפרווה.
אם נאתר במפעל את אחת המכונות לערבוב השוקולד שבמהלך היומיים-שלושה האחרונים לא נכנס בה חלב או חומר לא כשר אחר, נוכל להכשירה על ידי הכשרה בשאר משקין, דהיינו על ידי הרצה של חמאת קקאו ולאפשר ייצור פרווה.
האם ניתן במקרה כזה לסמוך על הכשרה בשאר משקים?
אציין כי מדובר בייצור נקודתי מוגבל רק לצורכי הקהילה.
<b>תשובה:</b><br/>במקרה זה ניתן לסמוך על הכשרה בשאר משקין.
אף שלכתחילה הגעלה צריכה להיות במים המחוממים לטמפרטורה שבה הם רותחים ומעלים בועות<sup style="color: gray;">2</sup> (ויש מקום לדון לגבי הגעלה בשאר משקין אם חומם צריך להיות 100 מעלות צלסיוס, כחום רתיחת המים, או שיש לחממם לטמפרטורת הרתיחה שלהם), מכל מקום אם השימוש בכלי המדובר הוא תמיד בטמפרטורות נמוכות יותר ואי אפשר להביא את המשקה (חמאת הקקאו במקרה שבשאלה זו) לטמפרטורת רתיחה – די בהגעלה בחום המרבי שאליו מגיעים בשימוש בכלי זה.
<h2> לו</h2>
<b>קליפורניה, ארה"ב California, USA</b>
טבת תשע"ח
<strong><big>לו. בישול בסו-וויד – כשרות ושימוש בשבת וביום טוב</big></strong>
<b>שאלה:</b><br>החברה שלנו מייצרת אריזות של ארוחות מוכנות שמחממים אותן במכשיר סו-וויד. אנו מעוניינים לייצר קו של ארוחות כשרות מסוג זה, ויש לנו כמה שאלות בנוגע לכך:
א. האם ניתן להכין באותו סיר אריזת ואקום בשרית יחד עם אריזת ואקום חלבית? אריזת ואקום כשרה יחד עם אריזת ואקום לא כשרה?
ב. האם לאריזת ואקום בשרית נדרשים שני סימנים?
ג. האם ניתן להשתמש בסו-וויד בשבת ויום טוב?
ד. תבשיל שבושל בסו-וויד לפני שבת, האם ניתן לחמם אותו בשבת? ומה הדין אם הוא נוזלי?
ה. האריזות משתמשות בטכנולוגיות RFID על מנת להפעיל את המכשיר בטמפרטורה הנכונה. האם מותר להפעיל את המכשיר באמצעות טכנולוגיה זו בשבת ויום טוב?
<b>תשובה:</b><br>הקדמה:
בישול סו-וויד הוא טכניקת בישול המתבצעת כדלהלן:
האוכל ניתן בתוך אריזת ניילון הסגורה בוואקום. שמים את אריזת הוואקום בתוך מתקן עם מים, ובתוך אותו המתקן שמים גם את מכשיר הסו-וויד. המכשיר מחמם את המים לטמפרטורה מדויקת, ושומר על חום יציב במשך כל זמן הבישול.
החברה משווקת ארוחות מבושלות המיועדות לחימום באמצעות מכשיר הסו-וויד של החברה. מבירור עם החברה עלו הפרטים הבאים:
האוכל שהם משווקים מבושל בטכניקת בישול סו-וויד, ולאחר מכן ניתן בתוך אריזות ואקום ומוקפא, וכך הוא משווק.
מכשיר הסו-וויד שהם משווקים מיועד הן לבישול סו-וויד רגיל והן לחימום הארוחות המשווקות עם המכשיר.
על האריזות ישנה מדבקה שמכשיר הסו-וויד קורא באמצעות טכנולוגיית RFID (Radio Frequency Identification – תיוג אלקטרוני על ידי גלי רדיו). כאשר שמים את המדבקה מול הסורק, המכשיר מזהה את סוג הארוחה שבתוך האריזה ושמה מופיע על הצג, המכשיר מחמם את המים לטמפרטורה המתאימה לחימום אותה ארוחה. ניתן לחמם כמה אריזות ביחד, והמכשיר יחמם לטמפרטורה המתואמת לכלל האריזות אשר הוצגו לסורק. זמן החימום המומלץ הוא בדרך כלל חצי שעה, אך המכשיר אינו נכבה בסיום הזמן וממשיך לחמם לאותה טמפרטורה. בשל אריזת הוואקום והחום היציב, מובטח שהאוכל לא יתקלקל גם אם יושאר במתקן מעבר לזמן המומלץ.
על פי בירור שעשינו עם מומחים, עקב איטום הוואקום, אין אפשרות של בליעה אל תוך אריזת הוואקום או פליטה החוצה ממנה. אמנם ישנה אפשרות של מעבר של חלקיקים בתהליך של דיפוזיה, אך מדובר בתהליך איטי מאוד שבו רק מעט חלקיקים עשויים לעבור<sup style="color: gray;">1</sup>.
להלן התשובות לשאלות:
א. אף שמעיקר הדין מותר לחמם אריזות אטומות כשרות ושאינן כשרות יחד, וכן אריזות אטומות בשריות עם חלביות, כשאין אפשרות לבליעה ופליטה, וייתכן שבאריזות הוואקום המדוברות אכן אין אפשרות של בליעה ופליטה, מכל מקום למעשה אין לחמם אותן יחד מכמה טעמים: אם משום האפשרות לטעות בין אריזות כאלה לאחרות, מחשש לטעות ולערבוב בין האריזות הללו עצמן וכן מחשש שהוואקום ייפגם ומטעמים נוספים, אך בזה אחר זה ניתן לחמם באותו מכשיר אריזות כשרות ולא כשרות ואריזות בשריות וחלביות.
ב. באריזות המתוארות בשאלה שהן סגורות בוואקום ויש עליהן מדבקה, הסגירה בוואקום נחשבת חותם, והמדבקה היא חותם נוסף, כך שלמעשה יש שני חותמות באריזות הללו<sup style="color: gray;">5</sup>.
ג. אסור להפעיל את מכשיר הסו-וויד בשבת וביום טוב, ככל מכשיר חשמלי שאסור להפעיל בשבת וביום טוב<sup style="color: gray;">6</sup>, ובפרט במכשיר זה, שיש בו גם הפעלה של גופי חימום וגם הצגת כיתוב על צג דיגיטלי. כל סוגי הפעלת המכשיר אסורות, בין על ידי לחיצה על הכפתורים בגוף המכשיר, בין על ידי הפעלתו באמצעות טלפון חכם המחובר אליו באופן אלחוטי ובין על ידי העברת המדבקה לפני הסורק, שכן בכל דרכי ההפעלה נדלקים גופי חימום ומופיע כיתוב על הצג הדיגיטלי. ניתן להפעיל את המכשיר לפני שבת או יום טוב, וכן ניתן לכוון מלפני שבת או יום טוב שהמכשיר יידלק או יכבה מעצמו במהלך היום<sup style="color: gray;">7</sup>.
אף אם המכשיר הופעל מלפני שבת, אסור לשים בו אריזה לחימום בשבת עצמה, אף שהאוכל באריזה מבושל כל צרכו ויבש, כיוון שהמכשיר משמש גם לבישול רגיל, וחכמים אסור לחמם בשבת במקום שבו הדרך לבשל<sup style="color: gray;">8</sup>. נוסף לכך, ייתכן (אם כי הדבר מצריך בירור נוסף) שהנחת מאכל מבושל אך קר בתוך המים תגרום לצריכת יתר של חשמל לשם שמירת טמפרטורת המים וייתכן שהדבר אף יהיה מיידי (בשל רגישות המכשיר) ולא יוכל להיחשב "גרמא" בלבד.
ד. ניתן לשים את האריזה לחימום לפני שבת<sup style="color: gray;">9</sup>.
נוסף לכך, אפשר לחמם אוכל שבושל כל צרכו לפני שבת על ידי בישול סו-וויד לפי הכללים הרגילים, כלומר בתנאי שיהיה דבר יבש ושהחימום יתבצע באמצעות דבר שאין רגילים לבשל בו, כגון פלטה, ושהחימום יהווה חימום בלבד ולא ישנה את אופיו של התבשיל, כגון שיהפוך אותו לצלוי.
אם המכשיר הופעל מלפני יום טוב, מותר לחמם בו אריזות ואקום, אפילו אם הן מכילות אוכל שאינו מבושל, שכן בישול מותר ביום טוב. אלא שכאמור אין להציג את המדבקה ביום טוב לפני הסורק (וממילא השימוש אפשרי רק למאכל שהטמפרטורה הדרושה לו היא כטמפרטורה שאליה מגיעים המים בכל מקרה מכוח הפעלת המכשיר לפני יום טוב).
ה. כאמור לעיל, אסור להפעיל את המכשיר באמצעות העברת המדבקה לפני הסורק, שכן פעולה זו גורמת להדלקת גופי חימום והצגת כיתוב על הצג הדיגיטלי.
ו.
<h2> לז</h2>
<b>רומא, איטליה Rome, Italy</b>
אדר תשע"ח
<strong><big>לז. מתנה לגוי בקבוק של סתם יינם</big></strong>
<b>שאלה:</b><br>האם מותר לתת מתנה לגוי בקבוק של סתם יינם? ומה המקור לדין זה?
<b>תשובה:</b><br>אם ניתן להניח שנגעו ביין זה רק נכרים שאינם עובדי עבודה זרה (ראו הערה 9), מותר ליהנות מן היין. לכן יהיה מותר לתת אותו לנכרי אם היהודי מכירו או במקרה שיש בנתינה משום דרכי שלום.
אולם אם משערים שנגעו בו נכרים שמוגדרים כעובדי עבודה זרה, אז יהיה מותר לתת לנכרי בקבוק כזה רק לנוהגים כפסקי הרמ"א, אבל לנוהגים כפסקי השלחן ערוך אין לעשות כן אלא אם לא ייהנה כלל מנתינה זו<sup style="color: gray;">1</sup>.
להלן פרטי ההלכות:
א. יין שנתנסך לעבודה זרה נאסר בהנאה<sup style="color: gray;">2</sup>. חז"ל הוסיפו לאסור גם "סתם יינם", היינו יין של גויים שאינו ידוע אם נתנסך. נאמרו שתי סיבות לתקנה זו: 1. מחשש שמא שתיית יין זה תביא בסופו של דבר לנישואי תערובת, בלשון חכמים "משום בנותיהם"; 2. מפני שיין זה דומה ליין שנתנסך ממש לעבודה זרה<sup style="color: gray;">3</sup>. מצד החשש של "בנותיהם" היה מספיק לאסור יין זה בשתייה; אבל אסרוהו גם בהנאה בגלל האיסור בהנאה של יין שנתנסך לעבודה זרה<sup style="color: gray;">4</sup>.
ב. בזמן הזה, שאינו מצוי שנכרים מנסכים יין לעבודה זרה, יש אומרים ששייך רק הטעם של "בנותיהם" ועל כן יש להתיר את היין בהנאה<sup style="color: gray;">5</sup>. וכן כותב הרמ"א בשם "יש אומרים", אם כי המשיך ש"טוב להחמיר" לא לסחור בו<sup style="color: gray;">6</sup>. אבל מסתימת השלחן ערוך<sup style="color: gray;">7</sup> משמע שמחמיר לאסור סתם יינם בהנאה גם בזמן הזה<sup style="color: gray;">8</sup>.
ג. נכרי שאינו עובד עבודה זרה אוסר יין שנוגע בו רק בשתייה ולא בהנאה<sup style="color: gray;">9</sup>. לגבי הגדרת עובד עבודה זרה, ראו בהערה<sup style="color: gray;">10</sup>.
ד. נוסף לשאלת היתרו של היין בהנאה, יש לדון גם מצד איסור "לא תחנם", האוסר לתת לנכרי מתנת חינם. יש להקל באיסור זה כאשר מדובר בנכרי ויהודי שמכירים זה את זה, או כאשר יש בזה משום דרכי שלום<sup style="color: gray;">11</sup>.
<h2> לח</h2>
<b>לונדון, אנגליה London, England</b>
טבת תשע"ח
<strong><big>לח. איסור פת עכו"ם בימינו לשיטת המאירי</big></strong>
<b>שאלה:</b><br>ידועה שיטת המאירי שהרבה מההלכות שנאמרו בחז"ל ביחס לעובדי עבודה זרה אינן תקפות לגבי הגויים המתוקנים שבימינו. מה יהיה הדין לשיטתו לגבי איסור פת עכו"ם בימינו?
<b>תשובה:</b><br/>איסור פת גויים (עכו"ם) נועד למנוע חתנות עם גויים. ולכן הוא תקף לגבי הגויים בימינו<sup style="color: gray;">2</sup> גם לשיטת המאירי.
<h2> לט</h2>
<b>ניו יורק, ארה"ב New York, USA</b>
מרחשוון, תשע"ד
<strong><big>לט. כריתת עצי פרי לצורך</big></strong>
<b>שאלה:</b><br>במטע שרכשתי בארץ ישראל יש 22 דונם של עצי שסק. חלק מהשסק בן 50 שנה אבל עדיין מניב פירות (ובוודאי רוב העץ). חלק מהשסק לא מניב או מת, אבל העצים האלה מבודדים בכמה וכמה חלקים במטע, ורוב המטע מניב היטב למי שרוצה שסק.
רכשתי את הקרקע כדי להפוך אותה למטע מגוון יותר עם פירות ארץ ישראל שונים, מענבים עד רימונים ואתרוגים וזיתים ושקדים וכן הלאה. אין לי ספק שמבחינת הרווח של הפרי, מטע השסק הצפוף מניב יותר פירות לחקלאי. אבל אני מכוון גם לחוויה חינוכית למצוות התלויות בארץ, גם לחוויה משפחתית של לעבוד את אדמת ארץ ישראל ופירותיה וגם למתנות עניים. עם כל הכבוד לשסק, שהוא עסק כלכלי לא רע לחקלאי, הוא מחזיק מעט זמן בעונה ומושך מעט ענין אצל הציבור והנצרכים – אבל הוא בכל זאת עץ פרי מניב.
מה ההלכה במקרה שתיארתי ומה היה הדין אילו העצים כולם היו יבשים והייתי רוצה לטעת במקומם מטע מניב?
<b>תשובה:</b><br/>א. אסור מהתורה לכרות עץ פרי מניב.
ב. האיסור לכרות עצי פרי הוא רק כאשר כורת אותם דרך השחתה, אך אם עושה כן לצורך ולתועלת, וכגון שרוצה לטעת עצי פרי אחרים במקומם, הדבר מותר. יש שכתבו להימנע מלקצוץ (בעצמו או לקצוץ על ידי גוי) אף כשהקציצה היא לצורך ומותרת מעיקר הדין, מחשש סכנה<sup style="color: gray;">3</sup>. יש שחלקו ופסקו שבכל מקום שמותר לכרות מעיקר הדין, אין לחשוש לסכנה<sup style="color: gray;">4</sup>.
ג. עץ מוגדר כעץ המוציא פירות ושאסור בהשחתה, כל עוד התוצרת שווה את ההשקעה<sup style="color: gray;">5</sup>.
ד. עצי פרי שיבשו ואינם מוציאים פירות מותר לכרותם אף כשאין לו צורך בכך, ובכלל זה אם מוציאים פירות מועטים ביותר שאינם שווים את ההשקעה<sup style="color: gray;">6</sup>.
בגמרא וברמב"ם<sup style="color: gray;">7</sup> פורטו כמויות מוגדרות של פרי שאם העץ מוציא פחות מהן לשנה דינו כעץ שאינו מוציא פרי, כנ"ל, בנוגע למיני פירות שונים. מסברא יש מקום לומר שכמויות אלה נאמרו מסברא ולפי המציאות הכלכלית והחקלאית בזמנם, ואפשר שבמציאות ימינו ישתנו הכמויות. ועל כל פנים לגבי מינים שלא פורטו בגמרא וברמב"ם ודאי שהדעת נותנת שיש לבחון לפי ראות עינינו ובמציאות ימינו אם כמות הפרי שהעץ מניב מצדיקה את ההשקעה בו.
קל וחומר שמותר הדבר אם רוצה לנטוע מטע חדש של עצים<sup style="color: gray;">9</sup>, ואזי לכל הדעות אין לחשוש לסכנה במקרה כזה.
ה. אם מדובר לא בעקירת העצים שיבשו לבדם, אלא בעקירת כל המטע או רובו – אף העצים המניבים פרי – לטובת נטיעת עצים אחרים, כשמההיבט הכלכלי אין בכך תועלת (ואולי יש אפילו נזק), אלא שיש כוונה לתועלת שאינה כלכלית, צריך עיון אם אפשר להתיר. זאת, משום שבגמרא מדובר ברווח כלכלי אובייקטיבי העולה על ההפסד (וגם ההיתרים האמורים בכמה פוסקים כשיש תועלת שבעיקרה אינה כלכלית אמורים במקום שבו יש תועלת אובייקטיבית ולכאורה אפשר גם להעריך אותה כלכלית). כך גם בדברי רבים מהפוסקים המתירים, וחלקם אף הדגישו זאת כתנאי להיתר.
ו. אף את המגמות של צורך מצווה שנזכרו בשאלה ספק אם יש מקום לדמות לאלה שנזכרו בפוסקים, שהן מצווה דרבים ודבר שבחובה (שלא כמו המגמה להתחייב ולזכות במצוות התלויות בארץ, שחלקן יכולות להתקיים גם בשסק, ואף לגבי השאר, אדם אינו מצווה לחייב עצמו בהן).
כך גם ההיבט החינוכי, חיובי ככל שיהיה, שוודאי אינו בגדר של חיוב. ויש גם מקום להעיר בענין זה, שאף להקפדה על איסור התורה של "לא תשחית את עצה" כל עוד אין ההיתר מבורר לכל הדעות – גם לה יש ערך חינוכי מלבד ערכה העצמי, ואף היא משתלבת היטב עם המגמה החינוכית שבהקשר של יישוב הארץ ועבודת אדמתה אדמת הקודש, שכן מלבד האיסור הכללי של עקירת עצי פרי, מצאנו הדגשה מיוחדת על שימור עצי הארץ "משום יישוב ארץ ישראל"<sup style="color: gray;">13</sup>.
ז. לכן נראה שבמקרה כזה אין לעקור את העצים על ידי יהודי (בעל העצים או אחר), אלא על ידי גוי – ועדיף אף שלא יאמר בעצמו לגוי לקצוץ אלא אחר יאמר לו<sup style="color: gray;">14</sup>. ואם מדובר בעקירת העץ עם שורשיו והעברתו למקום אחר, יש מקום להתיר (וכל שכן אם מעביר את העץ כך על ידי גוי).
כשעוקרים על ידי גוי (ובוודאי אם לא מדובר בהעברת העץ למקום אחר) עדיף אף להקנות לו את העץ, אך אין להקנות לו את גוף הקרקע לשם כך – אף שיש פוסקים שנקטו שראוי להקנות לו<sup style="color: gray;">17</sup>, כיוון שהם לא כתבו כך אלא בחו"ל, מה שאין כן בארץ ישראל, שהקניית קרקע בה לגוי עשויה אף היא להיות איסור מן התורה.
<h2> מ</h2>
<b>מלבורן, אוסטרליה Melbourne, Australia</b>
טבת, תשע"ט
<strong><big>מ. טבילת מנגל גז</big></strong>
<b>שאלה:</b><br>מנגל גז גדול מאוד, המורכב מכירה שבה בוערת אש ומעליה מורכבת פלטה שצולים ישירות עליה את הבשר, ולא ניתן לפרק את הפלטה – האם הוא חייב בטבילה?
<b>תשובה:</b><br/>א. ישנם פוסקים שפטרו כלי זה מטבילה מסיבות שונות. אכן הללו שנויות במחלוקות (וחלקן גם אינן נוגעות לכל המקרים ההיבטים? העשויים להיכלל בשאלה). ולכן אין לסמוך על דבריהם לכתחילה. על כן אם אפשר לפרק את הפלטה, יש לעשות זאת ולהטבילה (בלי ברכה<sup style="color: gray;">4</sup>), גם אם זה כרוך במאמץ. אם הדבר אינו אפשרי יש לפעול כדלהלן.
ב. האפשרות הטובה ביותר היא לפרק חלק מהמכשיר, המוציא אותו מכלל שימוש, ולהרכיבו מחדש על ידי ישראל. הפירוק וההרכבה צריכים להיות מורכבים מעט (בבחינת מלאכת אומן, וראו עוד בהערה כאן<sup style="color: gray;">7</sup>), כדי שהמכשיר ייחשב לאחר הרכבתו כמכשיר חדש שהורכב ביד ישראל.
ג. האפשרות הבאה בתור בעדיפותה היא להקנות את המכשיר לגוי, ולחזור ולשאול אותו ממנו. ההקניה וההשאלה צריכים להיעשות בצורה טובה ומתוך גמירות דעת מוחלטת. לחלופין אפשר לפטור את המכשיר מטבילה על ידי שיתופו עם גוי בבעלות שווה ליהודי<sup style="color: gray;">13</sup>.
ד. אם יש למכשיר מקום קבוע מחמת גודלו או שהוא מחובר בגופו לקרקע – נראה שהרוצה לסמוך על הפוסקים שפטרוהו מטבילה, יש לו על מי לסמוך.
ה. כל האמור כאן הוא בהנחה שהכלי המדובר עשוי מברזל (או מאחת מהמתכות האחרות המנויות בספר במדבר לא, כב) או מסגסוגת המכילה ברזל (או מתכות אלה). ברם אם מדובר בכלי העשוי, למשל, מאלומיניום – יש על מה לסמוך לפוטרו מטבילה אף אם לא שייכים בו כל יתר הטעמים (וקל וחומר אם חלקם שייך בו). ואף הרוצה להחמיר ולטובלו – לא יברך על טבילה זו.
<h2> מא</h2>
<b>לונדון, אנגליה London, England</b>
טבת, תשע"ז
<strong><big>מא. שימוש בגביע שייתכן ששימש בעבר לטקס ה"מיסה"</big></strong>
<b>שאלה:</b><br>קניתי כוס כסף בשוק הפשפשים באוקספורד. ידוע לי שכוסות מסוג זה משמשות לטקס ה"מיסה" בכנסיות.
א. האם כוס כזו מוגדרת כתקרובת עבודה זרה?
ב. אם מותר לשמור את הכוס, האם ניתן להשתמש בה לקידוש?
<b>תשובה:</b><br/>א. לדעות שהנצרות היא עבודה זרה, כוס "מיסה" אינה נחשבת תקרובת עבודה זרה, אלא תשמישי עבודה זרה. לכן היא אסורה בהנאה, אולם ניתן לבטל את איסורה.
ב. אם הגוי מכר אותה ליהודי, הוא ביטל אותה מאיסורה והיא מותרת בהנאה. אולם אם יש חשש שמוכר סחורה גנובה, אין זה נחשב ביטול והיא אסורה בהנאה.
ג. אף אם הכוס אינה אסורה בהנאה, אם ניכר שזו כוס המיועדת לשימוש בטקס המיסה, נראה שאין להשהותה בבית מפני החשד. אולם, אם אין הדבר ניכר ואין חשש חשד, מותר להשהותה.
ד. אם ברור שהכוס שימשה לטקס המיסה, הרי היא מאוסה לגבוה ואין ראוי להשתמש בה לקידוש, אף אם איסור ההנאה בטל. אולם, אם אין הדבר ברור ששימשה לצורך המיסה, מותר להשתמש בה לקידוש.
<h2> מב</h2>
<b>לונדון, אנגליה London, England</b>
אלול תש"פ
<strong><big>מב. צביעת שיער לגבר</big></strong>
<b>שאלה:</b><br>בשלחן ערוך או"ח שמ, א מבואר שהמלקט שערות לבנות מתוך שחורות עובר על: "לא ילבש". עוד מבואר בשלחן ערוך יו"ד קפב, ו שאסור ‏לאיש לצבוע את השערות הלבנות.
האם האיסור של ‏צביעת השערות הלבנות שייך עדיין היום, שאנשים רגילים לצבוע את שערותיהם? האם ‏הרגילות של גויים בסביבתנו בחוץ לארץ לעשות כן יכולה להשפיע ‏גם על יהודים ‏הדרים שם?
עוד חשוב לצרף שהשואל הוא צעיר יחסית וסובל מעוגמת נפש גדולה בגלל ריבוי השערות הלבנות. אף על פי כן ‏לא מדובר באיש שנראה מוזר בגלל השערות הלבנות (וכגון השאלה לגבי הרב שהיה לו זקן חציו לבן וחציו שחור) אלא רק ענין של צער נפשי.
<b>תשובה:</b><br/>צביעת שיער בידי גבר אסורה, אבל רק כשנעשית לשם ייפוי; היא מותרת כשנעשית לשם תועלת מעשית, כדי למנוע בושה ועוגמת נפש, או לצורך פרנסה<sup style="color: gray;">3</sup>. כמו כן, יש להתיר צביעת שיער לגברים כשזו הרגילות המקובלת<sup style="color: gray;">4</sup>, בין אם אצל יהודים ובין אם אצל גויים<sup style="color: gray;">5</sup>.
<h2> מג</h2>
<b>פנסילבניה, ארה"ב Pennsylvania , USA </b>
אדר תשע"ז
<strong><big>מג. צביעת שיער בידי גבר בפורים</big></strong>
<b>שאלה:</b><br>האם מותר לגבר לצבוע את שערו בפורים?
<b>תשובה:</b><br/>אם מדובר בספריי המיועד לתחפושות בלבד, וניכר שאינו צבע כדרך שהנשים צובעות את שערן, הדבר מותר. אם מדובר בצבע שבדרך כלל נשים משתמשות לצביעת שערן, מן הראוי להחמיר, אולם אין למחות במקילים.
<h2> מד</h2>
<b>וינה, אוסטריה Wien, Austria</b>
תשרי תשע"ו
<strong><big>מד. קנס על איחור בתשלום בשכר דירה</big></strong>
<b>שאלה:</b><br>מי שרוצה לקנות דירה וחפץ לקנוס את המוכר אם הוא לא יפנה את הדירה בזמן שקבעו, וכן המוכר רוצה לקנוס את הקונה אם לא ישלם בזמן, באיזה אופן מותר לקנוס כך שלא יהיה בזה איסור ריבית?
<b>תשובה:</b><br>יש הבדל בין קנס המוטל על הקונה על איחור בתשלום לקנס המוטל על המוכר על איחור במסירת הדירה:
קנס על הקונה על איחור בתשלום: מותר לקבוע בחוזה קנס על עיכוב בתשלום אם הוא קנס חד פעמי, שאינו מצטבר ומתרבה עם הזמן. אולם אסור לקבוע בחוזה קנס המצטבר עם הזמן על עיכוב בתשלום, כגון קנס על כל יום או כל שבוע וכו' של איחור, כיוון שזהו שכר על המתנת המעות.
ניתן לקבוע בחוזה שעסקת המכר היא בכפוף להיתר עסקא, ובכך להתיר אפילו קנס מצטבר.
ראו בהערה לענין מהותו של היתר זה והדרך לעשייתו בפועל, בכלל ובהקשר של חוזי-מכר מהסוג המדובר כאן בפרט, וכן אם צריך שלקונה יהיו השקעות שבאמצעותן יחול היתר העסקא.
קנס על המוכר על איחור במסירה: מותר לקבוע בחוזה קנס על עיכוב בפינוי הדירה, אף קנס המצטבר עם הזמן, כיוון שהקנס אינו שכר על המתנת מעות אלא על מניעת השימוש בדירה, ויש לראותו אף כתשלום דמי שכירות בעבור המשך שימושו של המוכר בדירה שכבר עכשיו שייכת לקונה.
<h2> מה</h2>
<b>לונדון, אנגליה London, England</b>
אייר תשע"ט
<strong><big>מה. היתר עסקה שיש בו תנאי מיוחד</big></strong>
<b>שאלה:</b><br>האם ניתן להוסיף להיתר עסקה תנאי שאם מקבל העסקה יעבור עליו הוא חייב באחריות לכל העסקה?
<b>תשובה:</b><br/>מותר להתנות שאם מקבל המעות יעבור על התנאי יהיה חייב בכל הפסד, אף שיודע שיעבור על התנאי וכוונתם לכך, ובלבד שיהיה זה תנאי שביד מקבל המעות לקיימו אם ירצה, ויהיה תנאי שאכן יש היגיון שאם יעבור עליו יתחייב באחריות העסקה.
<h2> מו</h2>
<b>טורונטו, קנדה Toronto Canada</b>
אדר תשע"ג
<strong><big>מו. ריבית בהנחה לתשלום במזומן לחברי מועדון</big></strong>
<b>שאלה:</b><br>האם כאשר חנות מוכרת מוצרים בזול לחברי מועדון לעומת לקוחות שאינם חברי מועדון החנות יש בתשלום המחיר היקר משום ריבית? אציין גם כי ההנחה לחברי מועדון ניתנת רק אם הם משלמים במזומן.
<b>תשובה:</b><br>למעשה השאלה כוללת שתי שאלות:
1 האם ישנו איסור ריבית כאשר המוכר מציג שני מחירים על המוצר, מחיר אחד למי שמשלם במזומן ומחיר שני למי שמשלם באופן אחר שבו יש המתנת מעות?
2 האם במקרה הנ"ל יש משמעות לכך שהנחת המזומן ניתנת לחברי מועדון בלבד?
תשובה:
א. בכל מקרה שיש איסור ריבית, גם נותן הריבית וגם המקבל עוברים על האיסור.
ב. איסור ריבית קיים גם באופן של מקח וממכר, ולא רק באופן של הלוואה (אלא שריבית זו אסורה מדרבנן). לכן כשמוכר חפץ והתשלום יהיה לזמן מאוחר או בתשלומים, אסור להוסיף על המחיר המקורי<sup style="color: gray;">1</sup>.
ג. בעיה של ריבית עשויה להיות רק אם משלם יותר כסף עבור המתנת מעותיו. לכן ברור שכשקונים במחיר הנמוך, לעולם אין איסור ריבית. מטעם זה, כל הדיון לקמן יהיה כשקונה במחיר הגבוה.
ד. אם ניתנת הנחה על תשלום במזומן או תשלום תוך זמן מסוים – כשקונה לא במזומן (דהיינו במחיר הגבוה) עובר על איסור ריבית, משום שזמן התשלום על החפץ הוא בזמן מעשה הקניין, דהיינו המחיר על תשלום מיידי, ומחיר היוקר הוא בגלל ההמתנה<sup style="color: gray;">2</sup>. ויש אומרים שבאופן זה מותר לקנות גם במחיר הגבוה, אם המחיר הגבוה הוא הנפוץ אצל שאר חנויות, שאז המחיר למזומן אינו אלא הנחה ולא שער השוק<sup style="color: gray;">3</sup>.
ה. כאשר ההנחה ניתנת לחברי מועדון בלבד ורק כשהם משלמים במזומן, מותר לקנות גם במחיר הגבוה, שהוא המחיר 'האמיתי' של המוצר, והמחיר הנמוך – אף שהוא מותנה בתשלום מיידי – אינו אלא 'הנחה'<sup style="color: gray;">4</sup>.
ו. כשהיוקר אינו מחמת המתנת המעות אלא בגלל סיבה אחרת, כגון הוצאות או טרחה, מותר לגלם זאת במחיר המוצר. ועל פי זה, במכירה בצ'קים או באשראי, שהמוכר צריך לטרוח להפקיד הצ'קים או לשלם עמלה לבנק או חברת האשראי, מותר לו להשית את עלות ההוצאות והעמלות על הקונה<sup style="color: gray;">5</sup>.
<h2> מז</h2>
<b>ניו ג'רזי, ארה"ב New Jersey, USA</b>
טבת תשע"ו
<strong><big>מז. טיפול שיניים של בעל באשתו שלא בימי טהרתה, או טיפול של אישה בבעלה שלא בימי טהרתה</big></strong>
<b>שאלה:</b><br>האם מותר לרופא שיניים לטפל באשתו בזמן שאיננה טהורה? וכן האם מותר לרופאת שיניים לטפל בבעלה בזמן שאינה טהורה?
<b>תשובה:</b><br/>א. מותר לרופא לטפל באישה (או לרופאה לטפל באיש) גם אם צריך לגעת בה, אפילו אם אין בזה משום פיקוח נפש, שנגיעה זו אינה דרך תאווה ובעבודתם טרודים<sup style="color: gray;">1</sup>.
ב. חכמים אסרו לבעל לגעת באשתו נידה אפילו שלא בדרך תאווה<sup style="color: gray;">2</sup>. ולכן לא יטפל רופא באשתו שלא בימי טהרתה אם יצטרך לגעת בה, ואפילו אם יצטרכו לשלם על הטיפול, אלא אם אין רופא אחר לטפל בה. אם אין רופא אחר, מותר לבעל הרופא לטפל בה אף אם אינו חולי של סכנה, וכל שכן אם מדובר בחולי בשיניים, שלעיתים מוגדר כמקום סכנה על פי ההלכה. אם מדובר בטיפול שאינו דחוף, יחכו עד לאחר שהאישה תיטהר מנידתה.
ג. כאשר אין רופא אחר והבעל צריך לטפל באשתו בעצמו, עדיף שישתמש בכפפות<sup style="color: gray;">4</sup>.
ד. אם אישה היא הרופאה וחולי השיניים הוא כזה שגורם לבעל ליפול למשכב, האישה יכולה לטפל בבעלה, גם אם אפשר למצוא רופא שיניים אחר, אם ההליכה לרופא אחר תגרום להוצאה כספית ניכרת<sup style="color: gray;">5</sup>.
<h2> מח</h2>
<b>וינה, אוסטריה Vienna, Austria</b>
אב תשע"ד
<strong><big>מח. ראסטות לענין חציצה בטבילה</big></strong>
<b>שאלה:</b><br>אישה שביקשה לטבול במקווה נדהמה כאשר הבלנית אמרה שאינה יכולה לטבול בגלל שבשערה יש ראסטות. "הן מהוות חציצה ממי המקווה", הסבירה לה. האם ייתכן שאפשר להתיר טבילה במצב כזה?
<b>תיאור המציאות:</b><br>ראסטות הן קבוצות של שערות המסובכות, קשורות או ארוגות זו בזו. ישנם גם מקרים שבהם כדי ליצור את הראסטות משתמשים בחומרים שונים על מנת להדביק את השערות זו בזו. לאחר יצירת הראסטות, כדי שלא יתפרקו אלא יחזיקו מעמד לאורך זמן, נדרשים בעלי הראסטות שלא לחפוף את שערם למשך מספר חודשים. לאחר בניית הראסטות לא ניתן לסרק את השערות ולהפרידן זו מזו. הדרך היחידה להסיר את הקשרים והסיבוכים היא לגלח את שערות הראש ולהמתין שיצמחו מחדש.
<b>תשובה:</b><br>א. בראסטות יש לכאורה חשש חציצה מדאורייתא. לכן נראה שלכתחילה אין להתיר לטבול עם ראסטות.
בשעת הדחק, אם יודע הרב שאם לא יתיר לאישה לטבול כך לא תטבול כלל, וכן במקרים מיוחדים כגון בעלות תשובה וכדו'<sup style="color: gray;">1</sup>, עדיף להתיר לטבול עם ראסטות.
ב. נפרט את הדברים:
יש מחלוקת אם שיער הראש נדון כחלק מכל הגוף לגבי דיני חציצה, או כיחידה נפרדת בפני עצמה.
להלכה נפסק ששער נדון כיחידה נפרדת בפני עצמה<sup style="color: gray;">3</sup>. ולכן בנדוננו, הראסטות לכאורה חוצצות; שהרי בדרך כלל יש חציצה בכל, או לפחות ברוב, שערות הראש, ועל כן גם אם נגדיר מצב זה כמצב של "אינה מקפידה", תהיה חציצה מדרבנן<sup style="color: gray;">4</sup>.
יש גם מחלוקת על פי מה נקבעת ההקפדה. יש אומרים שהגדרת "קפידה" היא אובייקטיבית ואינה משתנה מאישה לאישה; אם רוב הנשים מקפידות – הדבר נחשב חציצה גם לגבי מי שאינה מקפידה. אבל לדעות אחרות, ההקפדה סובייקטיבית ומשתנה מאישה לחברתה<sup style="color: gray;">5</sup>.
בשלחן ערוך<sup style="color: gray;">6</sup> פסק להחמיר בזה, שאם דרך רוב בני אדם להקפיד בדבר מסוים, הוא נחשב כחציצה גם אם אישה זו עצמה אינה מקפידה. ויש שכתבו<sup style="color: gray;">7</sup> שכאשר אומרים בטלה דעתה, החציצה היא מדאורייתא.
על כן, בראסטות יש לכאורה חשש חציצה מדאורייתא<sup style="color: gray;">8</sup>.
אמנם כתבנו שבשעת הדחק יש מקום להקל, וזה מפני שיש כמה סניפים להקל, כמפורט בהערה כאן.
ג. במקרים שמתירים טבילה, צריכה האישה לנקות את הראסטות היטב ולעיין שלא נדבקו בהם לכלוכים שגם בעלי הראסטות רגילים להקפיד על קיומם. גם חשוב לציין שבמקרים שבהם מקילים, יש להקפיד לשהות במים מספיק זמן על מנת שהמים יוכלו לחדור פנימה<sup style="color: gray;">10</sup>.
ד. אם יש מצב שבו אין בראסטה חומרי הדבקה למיניהם ואין בה לכלוכים, וכן אינה בנויה בכלל מקשירת שערה אחת בעצמה (או אחת בחברתה) אלא כולה נעשית על ידי קשירת שתי שערות או יותר זו בזו, או שתי שערות בשתי שערות אחרות (וכל שכן ביותר), אין בזה בכלל חציצה ואפשר להתיר לטבול עם ראסטה כזו גם אם אינה שעת הדחק כמתוארת למעלה. זו מציאות נדירה מאוד בימינו.
<h2> מט</h2>
<b>אוהיו, ארה"ב Ohio, USA</b>
אייר תש"פ
<strong><big>מט. הדבקת שיער סינתטי כחציצה בטבילה</big></strong>
<b>שאלה:</b><br>כדי לטפל בשיער דליל, מדביקים שיער סינתטי לשורשי השיער הטבעי שיש לאישה, במטרה שתיראה כבעלת שיער יותר מלא. השיער הסינתטי מודבק לשיער הטבעי עם דבק חזק, כך שהאישה עצמה לא יכולה להסירו. הוא מודבק רק לחלק (מיעוט) של שערותיה הטבעיות. כל כמה חודשים, כאשר השיער הטבעי גדל, צריכים להוריד את השיער הסינתטי, ולהדביק שיערסינתטי חדש. אישה בעלת שיער כזה עומדת להתחתן; האם השיער הסינתטי חוצץ בטבילת טהרה?
<b>תשובה:</b><br/>ניתן להקל במקרה זה ולהתיר את הטבילה מהסיבות המפורטות להלן. אם הדבר אפשרי, לכתחילה עדיף להקפיד שהטבילה לא תהיה ימים אחדים בלבד לפני הורדת השיער הסינתטי והדבקת השיער החדש<sup style="color: gray;">1</sup>.
א. אמנם יש מחלוקת לגבי רוב ומיעוט לגבי חציצת טבילה אם השיער נידון לעצמו או שמא הוא נחשב כחלק מן הגוף. אבל במקרה שלנו אין נפקא מינה בכך, הואיל ובין כה השיער הסינתטי מודבק רק למיעוט השיער הטבעי, כך שבנדון דידן השאלה היא על חשש חציצה דרבנן.
ב. לפי הנסיבות, האישה רוצה שהשיער הסינתטי יישאר עליה. ייתכן שרצון זה יספיק כדי להחשיב את המצב כ"אינה מקפדת". ובמיוחד הואיל ומן הסתם היא מתכננת להמשיך עם הדבקות אלה לתקופה בלתי מוגבלת.
ג. במקרה שלנו, משאירים את השיער הסינתטי למשך כמה חודשים. יש הפוסקים שכאשר מתכננים להשאיר דבר הדבוק לגוף לתקופה כזו, הדבר נחשב כבטל לגוף ואינו חוצץ. גם ייתכן שכוונה תחילה להשארת החציצה לתקופה כזו תגדיר את המצב כמצב של אינה מקפידה. ונוסיף שאולי כאן קל יותר, שהרי מיד לאחר שמורידים את השיער הסינתטי, שמים שיער סינתטי חדש<sup style="color: gray;">7</sup>.
ד. הוספת השיער הסינתטי נעשתה למטרת יופי. בדבר שנמצא על הגוף למטרת "נוי" יש סניף גדול להקל.
ה. אמנם לכתחילה נהגו להסיר את כל החציצות לפני הטבילה, גם כאלו שבדיעבד אינן חוצצות. ועל כן לכתחילה עדיף שלא לעשות תוספות שיער שהאישה תצטרך לטבול איתן<sup style="color: gray;">10</sup>.
ו. אבל במקרה שלנו, שמדובר בחשש דרבנן בלבד, והאישה מתביישת במראה שלה ללא התוספת, יש להקל ולהתיר טבילה למרות שהשיער הסינתטי דבוק לשערותיה הטבעיות של האישה.
<h2> נ</h2>
<b>ניו ג'רזי, ארה"ב New Jersey, USA</b>
טבת תשע"ה
<strong><big>נ. חוטי מתכת המקבעים שבר בלסת, האם הם חוצצים לענין טבילה</big></strong>
<b>שאלה:</b><br>אישה שברה את הלסת שלה והיא נזקקת לחוטי מתכת על מנת לקבע את הלסת. החוטים מחוברים בין שיניה וניתן לראות אותם כאשר שפתיה פתוחות, אבל למעשה הפה שלה סגור על ידי החוטים. החוטים צריכים להישאר למשך ארבעה עד שישה שבועות. האם היא יכולה לטבול כך?
<b>תשובה:</b><br/>ניתן לטבול בלי להסיר את חוטי המתכת.
<h2> נא</h2>
<b>סטוקהולם, שוודיה Stockholm, Sweden</b>
אלול תשע"ו
<strong><big>נא. מקווה בספינה</big></strong>
<b>שאלה:</b><br>בעירי אין מקווה. בגלל תוואי השטח וחוקי המדינה, יעבור זמן רב עד שייבנה מקווה חדש. האם ניתן לרכוש ספינה, לעשות בה בריכת מים מחוממים (יש הרבה אוניות שיש בריכה בתוכן), ובצורה כלשהי להשיק את הבריכה לאוקיינוס, אולי אפילו רק בצורה זמנית לזמן הטבילה, כך שטבילה באותה בריכה תיחשב כטבילה בים?
<b>תשובה:</b><br/>בשעת הדחק<sup style="color: gray;">1</sup> ניתן לטבול בתוך בריכת מים הבנויה בספינה, בתנאים הבאים:
א. יש השקה בין הספינה לים<sup style="color: gray;">4</sup> על ידי נקב עגול בקוטר 5 ס"מ<sup style="color: gray;">5</sup>.
ב. נקב ההשקה יהיה פתוח בשעת הטבילה. יש לוודא שהוראה זו ברורה לנשים הטובלות<sup style="color: gray;">7</sup>, וכן שניתן להסיר את הפקק שעליו בקלות<sup style="color: gray;">8</sup>.
ג. הספינה תעגון כולה בתוך המים<sup style="color: gray;">9</sup>.
ד. מערכת הסינון ('פילטר') המותקנת בבריכה תהיה כבויה בשעת הטבילה. יש לוודא כיבוי הכרחי של המערכת בשעת הטבילה, באופן שימנע שכחה לכבותה. לדוגמא: התניית פעולת המערכת בכיבוי האור בחדר, כך שבזמן שהאור דלוק המערכת לא תוכל לפעול; הצבת נורת חיווי על מצב המערכת, כך שבשעת פעילות תידלק נורה אדומה, והיא תזכיר לכבות את המערכת. לחלופין ניתן להתקין מערכת סינון אלטרנטיבית, המשוקעת כולה בתוך מי הבריכה, כך שאין יציאת מים מחוץ לבריכה.
אין צורך שמי הבריכה יהיו בשיעור ארבעים סאה<sup style="color: gray;">12</sup>. בשבת<sup style="color: gray;">13</sup> ניתן לטבול בספינה כשהיא קשורה לחוף<sup style="color: gray;">14</sup>, ואת פקק ההשקה יש לסגור ברפיון<sup style="color: gray;">15</sup>.
<h2> נב</h2>
<b>ניו יורק, ארה"ב New York, USA</b>
אב תשע"ו
<strong><big>נב. התנ"ך הירושלמי הזעיר, קדושתו והגדרתו לענין מוקצה בשבת</big></strong>
<b>שאלה:</b><br>התנ"ך כולו הודפס על גבי שבב אלקטרוני והשבב נמכר כשהוא משובץ בתכשיט, ויש לנו כמה שאלות:
א. האם מותר להיכנס עם התנ"ך הזעיר לבית הכיסא?
ב. האם התכשיט "מוקצה" בשבת?
ג. אם תנ"ך מסוים בלוי – האם יש צורך לגנוז אותו?
<b>תשובה:</b><br/>א. מותר להיכנס עם התנ"ך הזעיר גם למקומות לא נקיים (לבית הכיסא) כיוון שאין בו קדושה. מכל מקום, יש לשים לב שחלק מהתכשיטים המשווקים כשבהם משובץ תנ"ך זה כוללים גם חריטה של פסוק מהתנ"ך באותיות רגילות<sup style="color: gray;">3</sup>, ואין דברינו אמורים בתכשיטים אלה.
ב. התנ"ך הזעיר משמש כתכשיט, לכן הוא אינו מוקצה בשבת. כלי מוגדר כמוקצה או לא מוקצה על פי שימושו, ולא על פי התהליך שבו הוא מיוצר.
ג. אין צורך לגנוז תנ"ך זעיר בלוי.
<h2> נג</h2>
<b>טקסס, ארה"ב Texas, USA</b>
כסלו תש"פ
<strong><big>נג. הפרשת תרומות ומעשרות מפירות ארץ ישראל שיצאו לחו"ל</big></strong>
<b>שאלה:</b><br>האם צריך להפריש תרומות ומעשרות מפירות ארץ ישראל שיצאו לחו"ל?
<b>תשובה:</b><br/>יש בענין זה מחלוקת: יש פוסקים הסבורים שפירות ארץ ישראל שיצאו לחו"ל פטורים מהפרשת תרומות ומעשרות, ויש הסבורים שהם חייבים. להלכה, ההנחיה שלנו היא להפריש בלי ברכה, אולם למקילים יש על מי לסמוך.
<h2> נד</h2>
<b>ניו יורק, ארה"ב New York, USA</b>
טבת תשע"ה
<strong><big>נד. גיור ילד שנולד מפונדקאית או תורמת ביצית גויה והגדל במשפחה שאינה שומרת מצוות</big></strong>
<b>שאלה:</b><br>בתקופתנו זוגות רבים אשר אינם זוכים להביא לעולם ילדים בצורה טבעית בוחרים להסתייע ב"אם פונדקאית" במקרים רבים נכרית (כאשר האישה אינה מצליחה לשאת היריון, הביצית של האישה מושתלת ברחמה של אישה אחרת אשר תלד את העובר ואחר כך תעביר את התינוק לזוג), או ב"תורמת ביצית" נכרית (כאשר האישה מסוגלת לשאת היריון אך אינה יכולה להרות משום שאין לה שחלות או משום שהביציות שבשחלותיה פגומות, ביצית מן התורמת הנכרית מושתלת ברחמה של האישה היהודייה וזו יולדת את הילד).
השאלות הן:
א. האם ילדים אלה צריכים גיור?
ב. אם כן, האם אפשר לגייר את הילד שייוולד במקרים אלה אם יודעים שיגדל בבית שאינו שומר תורה ומצוות?
<b>תשובה:</b><br>א. ילדים אלו טעונים גיור מספק.
ב. ניתן לגייר אותם גם אם יגדלו בבית שאינו שומר תורה ומצוות.
נושא זה מורכב ביותר וכרוך בשאלות משנה רבות שיתבארו החל מתשובה זו עד תשובה סו. להלן פירוט של הנושאים שיידונו:
מעמדם של ילדי תרומת ביצית או פונדקאות
נחלקו גדולי ישראל לגבי שאלת מעמדם של ילדים כאלה – הן של מי שנולד מביצית של נכרית שהושתלה ברחם של יהודייה, והן של מי שנולד מביצית של יהודייה שהושתלה ברחם של נכרית. לא נתקבלה בכלל ישראל הכרעה מוסכמת בזה, ועל כן יש להגדיר ילדים כאלה כספק יהודים.
עיינו בהרחבה בענין זה להלן בתשובה נה. בגלל ספק זה יש לגייר ילדים אלה, במיוחד לאור המכשולים הרבים שעלולים להיווצר מאי-גיורם. בענין זה ראו בהרחבה להלן בתשובה נו.
אלא שיש לדון אם אפשר לגייר ילדים כאלה כאשר יגדלו בבית חילוני. שאלה זו תלויה בבירור יסודו של דין גיור גר קטן 'על דעת בית דין', בהשלכות של בירור זה על שאלת גיורו של קטן שיגדל בבית חילוני בכלל והשלכותיו על נדוננו בשל מאפייניו המיוחדים של גיור שמחמת הספק האמור.
נראה שבאופן כללי יש להגדיר את המצבים שבשאלתנו כמצבים של שעת הדחק, ואת ההכרעה בשאלות השונות, במקרים שבהם יש ספקות או מחלוקות יש לשקול גם בהתחשב בכך. ברם תחילה יש לברר את השאלות ולקבוע אם גיור זה מותר לכתחילה וחל בוודאי ויש לסמוך עליו אפילו ללא שעת הדחק, או שלפחות בדיעבד יש לסמוך עליו ויש לעשותו בשעת הדחק:
גיור גר קטן על יסוד הקביעה שהגיור הוא "זכות" לו
א. יסוד האפשרות לגייר קטן הוא בהנחה שהגיור הוא "זכות" לו ו"זכין לאדם שלא בפניו" (כתובות יא ע"א).
התוספות בכתובות (שם) מתבטאים שאפשר לגייר גר קטן מפני שהגיור הוא "זכות גמור". אך למרות לשונם זו, נראה שלמעשה לא צריכים שהזכות תהיה ממש זכות גמורה בלי שום צד חובה. בענין זה עיינו להלן תשובה נז.
ב. יש מחלוקת אם יש להגדיר את גיורו של מי שלא ישמור תורה ומצוות לאחר גיורו "זכות" או "חובה", ואם גיור כזה יחול או לא. בענין זה עיינו להלן תשובה נח. וכאן בהמשך ובתשובה סא בנוגע לאפשרות שבנדון דידן ייחשב הגיור זכות לכל הדעות או יחול אף ללא שייחשב זכות.
ג. נראה שלדעת הש"ך והפני יהושע (וכן לשו"ת עונג יום טוב, על כל פנים בדעת הרי"ף), אם בית דין גיירו גם במצב של חובה ממש, וכל שכן כשיש לו גם זכות ותועלת בגיור – גם אם נניח שבצידם "חובה", הגיור יהיה תקף בדיעבד. בענין זה עיינו להלן תשובה נט.
ד. בית דין יכולים לגייר את הקטן גם כאשר הוא צעיר מדי מלהביע עמדה בענין (ואף שאין הורה בעל מעמד הלכתי של 'הורה' המבקש לגיירו). בענין זה עיינו להלן תשובה ס.
ה. יש מקום לטעון שכיוון שספק יהודי חייב לקיים מצוות מספק, על כן גיורו אינו מוסיף שום חובה מצד חיובו זה. אמנם אין מכך הוכחה שאין בזה חובה מצד האפשרות שייענש מן השמיים בגלל הגירות אם יעבור עברות. אך אם הגדרת זכות או חובה קשורה בעצם החיוב ולא בשאלת השכר והעונש – גיור ילד כזה ייחשב זכות בכל מקרה. בענין זה עיינו להלן תשובה סא.
ו. גם לגבי השאלה אם אפשר שהגיור יתבטל מצד חוסר קבלת מצוות (לדעות שהיא נדרשת גם בגיורו של קטן), יש דעות שנראה מהן שבגיור ספק יהודי אין צורך בקבלת מצוות. גם בענין זה עיינו להלן תשובה סא.
אמנם ייתכן שסברא זו מועילה לענין גדול הרוצה להתגייר ולא לענין קטן, שגיורו אינו מבוסס על רצונו אלא על הסברא שזכות היא לו (לרוב הדעות וכפי שיובא להלן), אלא שלדרך זו בכל מקרה אין בגיור קטן חיסרון של קבלת מצוות, והכול תלוי בשאלת הזכות (שנראה שישנה בענייננו כאמור לעיל ולהלן).
ז. האחרונים דנים אם בשאלת הגדרת זכות וחובה בעבור "זכין" מתחשבים בזכות או חובה "רוחנית". נראה שגם הסוברים שיש להתחשב בזכות רוחניות יאמרו כך רק בתנאי שנוסף להגדרת האובייקטיבית, נוכל להניח שהאדם עצמו היה מסכים (עכשיו, לו שאלנוהו ויכול היה להביע דעה, או יסכים בפועל או לאחר זמן) לראות בזה זכות. בענין זה עיינו להלן תשובה סב.
ח. ברשב"א ובמגילת ספר על הסמ"ג נראה שגם הגדרת "חובה" נקבעת על פי מה שהאדם עצמו היה מתנגד אליו, ולא על פי חובה אובייקטיביות. בענין זה עיינו להלן תשובה סג.
ט. יש מחלוקת אם נאמר דין "זכין לאדם שלא בפניו" גם בעל כורחו של ה"זוכה" כאשר מדובר ב"זכות גמורה" אובייקטיבית. ניתן לטעון שבמחלוקת זו תהיה תלויה השאלה אם ב"זכין" נקבע תוקפה של הזכייה על פי זכות וחובה אובייקטיביות או על פי רצונו של האדם. אלא שנראה שגם הראשונים הסוברים ש"זכין" אפילו בעל כורחו אומרים כך רק כאשר שייך לומר ש"בטלה דעתו אצל כל אדם". ונראה שאין "בטלה דעתו אצל כל אדם" שייך לנדון דידן. בענין זה עיינו להלן תשובה סג.
י. נראה שלרוב הראשונים דין "זכין" פועל מצד "אנן סהדי". אמנם קצות החושן טוען שאינו מדין "אנן סהדי", אלא שיש גזרת הכתוב שאדם אחד יכול לזכות עבור אחר.
ניתן לטעון שאם "זכין" מבוסס על אנן סהדי, השאלה אם אפשר ליישם זכין כאן תהיה תלויה בשאלה במה משערים שאדם זה היה רוצה אם היה גדול (ואנחנו מניחים שהיה רוצה להתגייר).
אבל לפי קצות החושן יש לומר שזה יהיה תלוי בשאלת זכות אובייקטיבית.
באגרות משה כתב שהשאלה איך פועל דין "זכין" היא "במחלוקת רבוואתא". גם בענין זה עיינו להלן תשובה סג.
יא. מהתוספות בסנהדרין נראה שגיור קטן נעשה וחל באופן מיוחד ושונה מגיורו של גדול. בפשטות, לפי דבריהם אי אפשר לגייר ילד קטן כשיודעים שלא ישמור תורה ומצוות לאחר בר המצווה שלו. אבל נראה שזוהי דעת יחיד, ובאופן כללי האחרונים לא קבלוה להלכה. בענין זה עיינו להלן תשובה סד.
יב. יש כמה שיטות הסוברות שבגיור קטן בכלל לא זקוקים לקבלת מצוות. גם בענין זה עיינו להלן תשובה סד.
אפשרות מחאה
גר קטן המגויר "על דעת בית דין" (ועל בסיס הסברה שהגיור הוא "זכות") יכול למחות כשיגדיל ולהפקיע את גיורו (כתובות יא ע"א).
לענין זה השלכה כפולה על נדוננו:
ראשית נדרש בירור דינו של ילד זה אם אכן ימחה כשיגדל. אכן למעשה החשש שכך יקרה אינו גדול, ואף שיש להכריע בשאלה זו, אין היא שיקול משמעותי בשאלה אם מלכתחילה לגייר את הילד.
ברם השאלה השנייה והעיקרית היא שמא יש לראות את אי שמירת המצוות בסמוך להגעת הילד לגיל מצוות כ'מחאה', וזו הרי סביר שתהיה אצל ילד הגדל בבית חילוני, ואם כך, אם אכן מועילה המחאה הרי שהגיור יתבטל ואף מלכתחילה – מה לנו לגייר גיור שיש להניח שיתבטל בהמשך?
מובן שאם נקבע שאפילו מחאה מפורשת לא תפקיע את הגיור, קל וחומר שאי שמירת מצוות לא תפקיע אותו.
א. לענין מחאה מפורשת:
לפי החתם סופר, מי שמתגייר בקטנותו עם אביו אינו יכול למחות לכשיגדיל מפני שבמקרה כזה הגיור נחשב לו "זכות גדול". אכן אין הסכמה בשאלה אם לפסוק כדעת החתם סופר, ובמקרה של מי שיגדל כחילוני ייתכן שגם החתם סופר עצמו היה מאפשר מחאה.
נוסף לכך, יש מחלוקת אם אפשר ליישם את דברי החתם סופר למי שמבחינה הלכתית אינו מוגדר כאביו של המתגייר, גם אם הילד מאומץ אצלו כבנו.
לעומת זה, הרב בקשי דורון טען שגיורו של ספק יהודי נחשב בוודאי כזכות גדולה ואי אפשר לו למחות.
סברא נוספת היא שאי אפשר לילד למחות אם גויר על ידי אביו ועל דעת אביו, הואיל והאבא מוגדר "בעלים" על בנו, וגיורו את הבן חל משום כך ולא רק משום ה'זכות' שבו, על פי הרמב"ם לגבי "ישראל שתקף עכו"ם קטן או מצא תינוק עכו"ם והטבילו לשם גר". גם אם לא נאמר כך בדרך כלל, יש סברא חזקה לומר כך על כל פנים במקרים שלנו. כפי שיתבאר להלן בתשובה סה.
סברא נוספת היא שמי שבכל מקרה חייב במצוות מספק – לא תפקיע המחאה את גיורו כיוון שאין בה כוח להפקיע ממנו את חיוב המצוות למעשה.
עיינו בהרחבה בענין זה להלן תשובה סה.
ב. לענין אי שמירת המצוות בהגיע הילד לגיל החיוב:
אמנם יש שכתבו שאם אין הילד נוהג כיהודי, הרי זה כמחאה, אבל ייתכן ש"ניהוג מנהג יהדות" הוא רק להראות שרוצה את ה"זכייה" של יהדות, היינו שרוצה להיות יהודי, ואין זה תלוי אם בפועל מקיים מצוות.
להרחבה בענין זה עיינו להלן תשובה סו.
ואמנם ייתכן שהדבר תלוי במחלוקת ראשונים (ראו שם) אבל אין הדבר מוכרח, ובגיור שבו כאמור יש סברות שאף מחאה גמורה לא תועיל, כאמור, ודאי שיש לסמוך על הראשונים שנראה כך מדבריהם בצירוף האפשרות שסברה זו שרירה וקיימת לכל הדעות.
מסקנה
נראה שלמעשה ניתן לגייר ילדים אלה (וממילא מוטל עלינו לגיירם) שכן יש כמה וכמה ספקות שאפשר לסמוך ולהקל מכוחם, ומהם ספקות שאינם שקולים שההכרעה בהם היא שהגיור תקף.
מצד עצם הגיור:
יש כאן כמה ספקות המטים לומר שאפשר לגייר ילדים אלה:
יש ספק אם צריכים גיור או שהם יהודים גם בלעדיו (ועל כן הגיור מיותר אך כמובן אינו מזיק) וממילא החשש לאחר הגיור – גם אם יש בגיור פקפוק – יהיה של ספק ספקא.
ועל הצד שצריך גיור, לגבי שאלת ה'זכות':
יש אומרים שגיור אדם תמיד ייחשב זכות עבור הגר גם אם לא יקיים מצוות.
ויש שנקטו שגם אם בדרך כלל לא ייחשב הגיור זכות אם הגר לא יקיים מצוות, מכל מקום בספק יהודי כן ייחשב כזכות (שכיוון שבין כה ובין כה נראה שחייב במצוות, זכות היא לו להיחשב יהודי ודאי, וכל שכן כשמצורפות לכך התועלות המעשיות של יכולת להינשא וכן הרצון הטבעי של אדם בזהות ברורה וכדו'). ונראה שבנדון דידן יש אומדנא שאם לקטן הייתה דעת, והיינו שואלים אותו אם רוצה להתגייר, היה עונה שרוצה. ונראה שלרוב הדעות הולכים אחרי אומדנא כזאת בדעתו (בוודאי כשאין חובה אובייקטיבית ואף נגד חובה אובייקטיבית על כל פנים כשלא שייך לומר "בטלה דעתו").
ויש אומרים שעל כל פנים בדיעבד מה שבית דין עשו יהיה תקף ובנדון דידן זו שעת הדחק שהיא כדיעבד.
ולגבי החשש של חסרון קבלת מצוות:
יש אומרים שספק יהודי אין צריך קבלת מצוות בגיורו, ועוד יש אומרים שבגר קטן תמיד אין צריך קבלת מצוות, ודעה זו היא העיקר להלכה.
לגבי שאלת מחאתם של ילדים אלה כאשר הם מגיעים לגדלות:
כנ"ל, ייתכן שהם כבר יהודים. יש אומרים שספק יהודי אינו צריך קבלת מצוות וממילא (לפי הסברא שמחאה אינה אלא משום שעל ידה חסרה קבלת המצוות, כנראה מדברי התוספות) אינו יכול למחות. ואף לסברא שיכול למחות, אף שמלכתחילה גיורו לא היה צריך קבלת מצוות – ייתכן שבנדון דידן (על פי דברי החתם סופר) אין להם יכולת למחות.
יש צד לומר שהילדים נחשבים כמצויים בבעלותם של בני הזוג היהודים, וזה ימנע מהם יכולת למחות.
ואף אם יכולים למחות, מכל מקום ייתכן שרק מחאה מפורשת מועילה, אך התנהגותם לאחר גדלותם כיהודים שאינם שומרית תורה ומצוות לא תיחשב כמחאה.
על כן, בגלל כל הסניפים הנ"ל, למעשה ניתן לגייר ילדים אלה, גם אם רוב הסיכויים הם שיגדלו מבלי לשמור תורה ומצוות, והם לא יוכלו למחות על גיורם לכשיגדלו.
מעמדם יהיה של ספק גרים – ספק יהודים מלידה, ובנות כאלה יהיו אסורות לכהנים.
אם הדבר אפשרי, יש להתאמץ לדבר על לב ההורים כדי לעודדם להכניס את בסיסי היהדות לביתם (אולי על ידי מפגשי יהדות או אפילו קורס מקוצר). אז יגדלו הסיכויים שהילד יקיים יותר מצוות, נוסף לכך הוא גם יסתכל על היהדות (גם במובן של דת, ולא רק כלאום) בצורה חיובית יותר, ואולי אפילו יחזור בתשובה בעתיד.
כל אחת מאפשרויות אלה – ודאי אם תתממש, ואף אם לא, עצם העובדה שבעת הגיור קיימת אפשרות כזו – היא סיבה שבגללה יותר קל להגדיר את גיורו זה כזכות ויגדלו גם הסיכויים שהתנהגותו בעתיד ודאי לא תהיה בגדר 'מחאה'.
(ומובן שאם ההורים בכל אופן שומרים על זיקה כלשהי למסורת ישראל, הדבר קל יותר במישור המעשי, מן העבר האחד, וגם אם לא נצליח בו: יש יותר מקום לומר שייחשב גיור זו ככולל קבלת מצוות, גם אם זו אכן נצרכת, ושההתנהגות של הילד כשיגדל לא תהיה כזו שייתכן להחשיבה 'מחאה'.)
המצב החוקי, השלכותיו על נדוננו והמלצות בנוגע לתיקונו
בשולי הדברים ראוי לומר כי מוטב יהיה אם ייקבע בחוק שכל ילד שנולד מביצית של נכרית או מפונדקאית נכרית יירשם ככזה במשרד הפנים, במרשם הנגיש לרושמי הנישואין (מה שקיים כיום רק לגבי חלק מהמצבים וראו בהערה).
אנו קוראים לכל מי שיש לו יכולת להשפיע בכיוון זה שיעשה כך.
התועלת מהוראת חוק כזו תהיה בכמה מישורים:
ראשית, זהותו של ילד כזה (שלא גויר) כיהודי היא בספק בלבד, ונחוץ שהדבר יתועד כדי שלא יינשא ליהודייה (או אישה כזו ליהודי) ללא גיור;
שנית, גם לאחר גיור, אם מדובר בבת יש לאסור עליה מלהתחתן עם כהן מצד היותה ספק גיורת. ונוסיף, שאם מעמד זה יהיה רשום, זה יגביר את הצד לומר שהגיור ייחשב כזכות עבורו (עיינו תשובה נו הערה 4).
<h2> נה</h2>
<b>ניו יורק, ארה"ב New York, USA</b>
טבת תשע"ה
<strong><big>נה. ייחוס ולדות מתרומת ביצית ופונדקאות</big></strong>
<b>שאלה:</b><br/>ילד הנולד מתרומת ביצית או פונדקאות<sup style="color: gray;">1</sup> – האם הוא מתייחס אחר בעלת הביצית או אחר הפונדקאית?
<b>תשובה:</b><br>נחלקו גדולי זמננו לגבי שאלת ייחוסם של וולדות כאלה:
יש שסברו שהוולד מתייחס תמיד לאימו הביולוגית – בעלת הביצית:
כך נקט הגר"ש גורן,<sup style="color: gray;">2</sup> הגר"א נבנצל כתב כך<sup style="color: gray;">3</sup> בשם הגרש"ז אויערבאך והגרי"ש אלישיב, וכך כתב גם הרב אברהם שרמן בשם הגרי"ש אלישיב, "שהילוד מתייחס אחר בעלת הביצית, ולאם שנושאת את ההריון ולהולדה אין כל השפעה לקביעת הייחוס של הילוד"<sup style="color: gray;">4</sup> (אך יש שכתבו אחרת בשמם וכדלקמן). כן כתב הגר"ש עמאר<sup style="color: gray;">5</sup> בשם הגר"ע יוסף. וכן כתב הרב מאיר ברנסדארפער<sup style="color: gray;">6</sup>.
יש שסברו שהוולד מתייחס תמיד לאמו יולדתו:
לדעת הציץ אליעזר<sup style="color: gray;">7</sup> והגר"ש וואזנר<sup style="color: gray;">8</sup> זהותו כיהודי נקבעת על פי זהותה של האם היולדת. כך גם מובא כדעתו של הגר"מ אליהו.<sup style="color: gray;">9</sup> ונראה שכך דעתו של מרן הגר"ש ישראלי<sup style="color: gray;">10</sup>. ויש שכתב גם בשם הגרי"ש אלישיב שיותר מסתבר הוא שהיולדת היא הקובעת<sup style="color: gray;">11</sup> (ושלא כמובא בשמו לעיל, ועיינו עוד להלן).
וכעין זה היא דעתו של הגר"א סולובייצ'יק, שנקט שעובר שנוצר מביצית של גויה שהושתלה בתוך רחם של אשה יהודייה תוך ארבעים יום לאחר קליטת הזרע, הוא ישראל גמור ואינו זקוק לגיור. (אמנם לדבריו הדין שונה אם ההשתלה ברחם הייתה בשלב מאוחר יותר, אך אין נפקא מינה למעשה בהבחנה זו, שכן בפועל הוולד מושתל ברחם לפני ארבעים יום).
יש מי שהבחין בין מצב שבו שתי ה"אימהות" יהודיות לבין מצב שבו האחת יהודייה והאחרת נכרית:
כך נקט הגרא"י הלוי כלאב<sup style="color: gray;">12</sup>, ולדעתו הוולד מתייחס אחרי האם היולדת כאשר שתי ה"אימהות" יהודיות. אבל אם אחת מהן נכרית, שאלת מעמדו כיהודי תהיה תלויה בזהותה של בעלת הביצית.
יש שסבר שלשתי ה"אימהות" דין "אם" והוולד מתייחס לשתיהן:
כך כתב בעל תשובות והנהגות<sup style="color: gray;">13</sup> "שלשתיהן דין אם", ולדעתו, "לולד הנולד שני צדדים, צד ישראל וצד עכו"ם".
יש שנקטו שלמעשה יש לחוש לשני הצדדים (אף שהובא משמם שמעיקר הדין צידדו כאחד מהם):
כך הביא הרב אברהם שרמן בשם הגרי"ש אלישיב כהוראה למעשה (למרות מה שהביא משמו כעיקר הדין, כדלעיל) שיש להחשיב את הילד לספק ולגיירו, בין אם תורמת הביצית גויה ובין אם האם הפונדקאית גויה<sup style="color: gray;">15</sup>.
גם הגרש"ז אויערבאך הובא כסובר ש"בכל השאלות האלו הנוגעות לדיני תורה, צריכים להחמיר; ואם הפונדקאית היא עכו"ם, הילד יצטרך להתגייר מספק"<sup style="color: gray;">16</sup>.
ועיינו עוד באריכות בדבריו של הגרז"נ גולדברג בתחומין כרך ה עמ' 248–259, ובישורון כא, עמ' תקמו-תקנו<sup style="color: gray;">17</sup>.
ועיינו עוד בשו"ת במראה הבזק חלק ט תשובה מב, שם הובאו הדעות השונות והראיות לשני הצדדים בהרחבה.
למעשה לא נתקבלה בכלל ישראל הכרעה בנידון ועל כן יש להחשיב את מי שנולד מתרומת ביצית ופונדקאות, כאשר אחת משתי ה"אימהות" יהודייה והשנייה נכרית, כספק יהודי ספק נכרי<sup style="color: gray;">18</sup>.
<h2> נו</h2>
<b>ניו יורק, ארה"ב New York, USA</b>
טבת תשע"ה
<strong><big>נו. גיור ספק יהודי</big></strong>
<b>שאלה:</b><br>האם יש חובה מיוחדת לגייר ספק יהודי על מנת להוציאו מכלל הספק?
<b>תשובה:</b><br/>הואיל ומעמדו של ילד כזה יהיה של ספק יהודי, שחייב מספק בכל מצוות התורה, אבל גם חייב מספק להתנהג כספק נכרי, נראה שיש להשתדל לגיירו. מסקנה זו ברורה עוד יותר לאור המכשולים שעלולים להיווצר מאי-גיורו.
השאלה היא אם למרות החשיבות שבדבר, אולי יש מניעה מלגיירו כאשר יגדל בבית של הורים מאמצים שאינם שומרי תורה ומצוות, הואיל ובגלל זה יש להניח שגם הוא לא ישמור תורה ומצוות כשיגדיל.
מקור הספק הוא על פי הגמרא בכתובות (יא ע"א):
אמר רב הונא: גר קטן מטבילין אותו על דעת בית דין.  מאי קמל? דזכות הוא לו, וזכין לאדם שלא בפניו? תנינא: זכין לאדם שלא בפניו, ואין חבין לאדם שלא בפניו!
מהו דתימא עובד כוכבים בהפקירא ניחא ליה, דהא קיימא לן דעבד ודאי בהפקירא ניחא ליה; קמ"ל דהני מילי גדול, דטעם טעם דאיסורא, אבל קטן, זכות הוא לו."
הגמרא לכאורה קובעת שכל האפשרות לגייר ילד נכרי מבוססת על היות הגיור "זכות לו". לפי זה עולה שאם לילד מסוים הגיור לא יהיה זכות עבורו, לא נוכל לגיירו. ועל כן צריכים לדון אם בנדון דידן גיורו של התינוק ייחשב כ"זכות" לו.
<h2> נז</h2>
<b>ניו יורק, ארה"ב New York, USA</b>
טבת תשע"ה
<strong><big>נז. הגדרת הזכות בגיור קטן</big></strong>
<b>שאלה:</b><br>האם נדרשת זכות גמורה בגיור על מנת לגייר גר קטן?
<b>תשובה:</b><br/>נחלקו הפוסקים אם צריך שהגיור יהיה זכות גמורה על מנת לגייר. אולם גם לאלו הדורשים זכות גמורה, ניתן לגייר במקום שעיקר הגיור הוא זכות על אף שיש בו מעט חובה.
<h2> נח</h2>
<b>ניו יורק, ארה"ב New York, USA</b>
טבת תשע"ה
<strong><big>נח. גיור קטן שלא יקיים תורה ומצוות</big></strong>
<b>שאלה:</b><br>האם גיור כשהגר לא יקיים תורה ומצוות יוגדר כזכות?
<b>תשובה:</b><br>כאשר מדובר במי שהוא ודאי נכרי, נחלקו האחרונים אם הפיכתו ליהודי שאינו שומר מצוות, תיחשב כזכות:
א. הסוברים שזכות היא לו:
בשו"ת בית יצחק (יו"ד חלק ב סימן ק אות יא) התבטא לגבי גיור של מי שייתכן שלא יקיים את המצוות:
ממ עדיף ליה ליכנס לכלל ישראל אף שייענש, דכל ישראל יש להם חלק לעוה"ב, וזכות גדול לפניו אף שעבר על מקצת עבירות..."
ולגבי גיור ילד כשמניחים שלא יקיים תורה ומצוות כתב (אהע"ז חלק א סימן כט אות ח):
הנה אם אביו רשע מחלל שבת ואוכל טריפות... ובודאי הבן גכ יגדיל ויתחזק בדרך זה, לכאורה אין זכות להולד; שאם ישאר נכרי לא יענש ואם יהי' ישראל יענש.
מ"מ כבר כתבתי בספרי ליו"ד ח"ב סי' ק' אות י"א דהוה זכות להגר, דאף שיענש מ"מ יש לו חלק לעה"ב, משא"כ אם ישאר נכרי... ע"כ הוה זכות לולד.
מ"מ ל"ה זכות ברור כל כך, על כן בכה"ג הגדילו יכולין למחות".
ויש לעיין בדבריו. הרי בתשובה הראשונה התבטא שהוא "זכות גדול", ואילו בתשובה השנייה משמע אחרת, ש"לא הוי זכות ברור כל כך".
על כל פנים בשתי התשובות ברור לו שזכות זו היא זכות מספקת כדי לגיירו.
האחיעזר (חלק ג סוף סימן כח) כתב:
ובאמת העלה בתשו' חתס חיו"ד סי' רנ"ג דאם מביאים האב והאם או אחד מהם לגיירם, אין יכולים למחות בגדלותם... מ"מ י"ל דדוקא באופן שיתנהג כישראל דהוי זכות גמור בכה"ג אינו יכול למחות, אבל באופן שיתנהג באיסור, אף דמ"מ הוי זכות כמו שכ' בשו"ת בית יצחק שם, אבל אפשר דלא הוי זכות גמור ובכה"ג יכול למחות בגדלותו.
אבל באמת מאי שיחלל את השבת ושאר עבירות אין זה כמחאה על הגרות רק שעובר עבירה כישראל ובודאי דהוי גר.
אבל הצדק עם רומעכ"ת שאין לבי"ד כשר להזדקק בעניני גרות כאלה..."
לגבי דבריו בסוף ציטוט זה, "שאין לבית דין כשר להזדקק בעניני גרות כאלה", יש להעיר שבנדון שלנו, הרי תופעת "אימוץ" ילדים בדרך זו של פונדקאות היא כבר עובדה קיימת ונפוצה. וכך האפשרות שלא להזדקק לגיור כזה טומנת בחובה מכשולות רבים מחמת המציאות שתיווצר של ילדים שיגדלו בהיותם ספק גויים וספק יהודים, וקל וחומר כשייחשבו בציבור כיהודים. הואיל וכן, נראה שאין ברירה אלא להזדקק לענין זה.
הרב מאיר דן פלוצקי כתב (מפתחות והוספות לספרו חמדת ישראל חלק א עמ' יט):
ועתה נבוא לד' היקרים מש לצדד דהיום אינו זכות משום דאינן מתנהגים עפ"ד היהדות אח"כ, אם אמנם כבר העירו בזה בת' האחרונים... מ"מ לדעתי כיון דברא מזכי אבא, ואם נבוא לדת ישראל יוכל להיות דנפיק מניה זרעא מעליא, ולכן תמיד הוי בגדר זכות שיבוא לבית ישראל.
ובפרט שאם ילוה אל בית ישראל יוכל לקנות עולמו בשעה אחת ע"י מצווה אחת וגדולה, הצלת נפשות, כמו שעשו אחב"י באמעריקא בשנים האחרונים שהחיו כמה אלפים נפשות מישראל, בטח יחשב להם לשכר גדול".
נראה שנימוקו הראשון, ש"יוכל להיות דנפיק מניה זרעא מעליא, ולכן תמיד הוי בגדר זכות", עומד לבדו, ועל כן לדעתו ייחשב כזכות גם כשלא שייך נימוקו השני, ש"יוכל לקנות עולמו בשעה אחת ע"י מצווה אחת גדולה". ועל כן, גם אם היינו מניחים שלמי שייוולד לבית חילוני לא תהיה הרבה תקווה לחיי שמירת מצוות, וגם נניח שבגלל זה מצבו מצד מעשיו יהיה זה של חובה, עדיין יש להגדיר את גיורו ש"תמיד הוי בגדר זכות", בגלל הסיכוי ל"ברא מזכי אבא".
אבל האמת היא שלגבי רוב רובם של היהודים החילונים בזמננו בהחלט שייכת גם הטענה השנייה "שאם ילוה אל בית ישראל יוכל לקנות עולמו בשעה אחת ע"י מצווה אחת וגדולה...". וכאן במדינת ישראל ודאי שיש הזדמנויות לרוב של מעשי חסד כלפי עמנו בית ישראל, וייתכן מאוד שחלק ממעשים אלה יוכללו בכלל "מצווה אחת וגדולה". וראו דבריו של הרמב"ם בהלכות תשובה (ג, ב): "ושקול זה אינו לפי מנין הזכיות והעונות אלא לפי גודלם; יש זכות שהיא כנגד כמה עונות שנאמר: 'יען נמצא בו דבר טוב'... ואין שוקלין אלא בדעתו של א-ל דעות והוא היודע היאך עורכין הזכויות...". ומה שהחמדת ישראל כתב לגבי יהודי אמריקה, שקיימו מצוות הצלת נפשות, ודאי יוכל להיות נכון לגבי מי שמתגייס לצה"ל או מתעסק בתחומי רפואה וכד'.
ואמנם גם אם לא נגייר ילד זה (וגם אם נניח שבאמת אינו יהודי), עדיין יש להניח שיקיים מצוות אלה, שהרי מן הסתם ישתלב בחברה הישראלית. אך מכל מקום נראה שהשכר שיקבל אם יתגייר יהיה גדול בהרבה ממה שיקבל בתור נכרי, שהרי כתב הרמב"ם בהלכות מלכים (ח, יא) ש"כל המקבל שבע מצות ונזהר לעשותן, הרי זה מחסידי אומות העולם, ויש לו חלק לעולם הבא, והוא שיקבל אותן ויעשה אותן מפני שצוה בהן הקדוש ברוך הוא בתורה והודיענו על ידי משה רבינו שבני נח מקודם נצטוו בהן. אבל אם עשאן מפני הכרע הדעת, אין זה גר תושב ואינו מחסידי אומות העולם...". ובשו"ת הרמב"ם (מהד' בלאו סי' קמח) כתב אף לגבי מצוות שאינן משבע מצוות בני נח: "לפי שכל מצווה שהגוי עושה, נותנין לו עליה שכר, אבל אינו כמי שהוא מצווה ועושה. ו[גם השכר שכן יקבל הוא] בלבד שיעשנה כשהוא מודה בנבואת משה רבינו המצווה זאת מפי א-להים יתעלה, ומאמין בזה..." וברדב"ז (הלכות מלכים שם) כתב שיש המגבילים אפילו את השכר שאותם "חסידי אומות העולם" יקבלו.
ובשו"ת עונג יום טוב (סימן יט ד"ה ודע) כתב לפי אפשרות אחת: "ועיין ברמב"ם ז"ל שכ' (בהלכות מלכים) גבי ב"נ שקיים שבע מצות מפני שדעתו נוטה לזה ולא לשם מצות בוראו... דמשמע שכל העושה שלא לשם מצווה אין בזה סרך מצווה. ואפשר לומר דדוקא בב"נ אמרינן הכי ולא בישראל.... וכן אפשר לומר במכוון שלא לצאת דבישראל מקרי מצווה ולא בב"נ".
ייתכן עוד הבדל בין יהודי לנכרי לגבי השאלה אם ייתכן פטור של "שוגג" או "תינוק שנשבה" בעברות שיעשה; ראו בדיון בהמשך.
לדעתו של הגר"מ פיינשטיין לא לגמרי ברור שגיור זה ייחשב זכות. אבל מכל מקום נטייתו הייתה שכן ייחשב זכות, ויש עדות שכן הורה למעשה.
באגרות משה (יו"ד ח"א סימן קנח, כסלו תש"א) כתב:
אך נכון הדבר כשיגדיל, להטבילו עוד הפעם לגרות בפני בד, משום שלא ברור הדבר במדינה זו שהוא זכות כיון שבעוה"ר קרוב שח"ו לא ישמור שבת וכדומה עוד איסורים.
אך אפשר שמ"מ הוא זכות, שאף רשעי ישראל עדיפי מעכו"ם.
וגם הוא זכות מחמת דניחא ליה במאי דעביד אביו, ובפרט אחרי שגם אמו נתגיירה, שבאופן זה הוא יותר זכות. ועיין בחת"ס סי' רנ"ג שסובר שבזה לא יוכל למחות כשיגדיל והובא בפ"ת סק"ח<sup style="color: gray;">3</sup>.
לכן יותר קרוב שהוא זכות. אבל לצאת מידי ספק לגמרי, יהיה טוב לזכור להטבילו כשיגדיל".
נציין שאצלנו שייך גם נימוקו השני של "ניחא ליה במאי דעביד אביו", ובמיוחד זה שייך הואיל ויש להניח שיגדל בחברה הישראלית-היהודית.
ושם (אהע"ז חלק ד סימן כו ענף ג, מנחם אב תשל"ד) כתב:
אבל הא אפשר לתקן דאת הקטנים יגיירו, כי הם אצ קבלת מצות, ויגיירום ע"ד ב"ד והוא זכות להם. כי מכיון שלומדים בבי"ס דתי אצל מורים יראי שמים, הרי מצוי שיתגדלו להיות שומרי תורה, שלכן אף שהוא ספק הוא זכות ודאי.
וגם אף אם לא יתגדלו להיות שומרי תורה, מסתבר שהוא זכות, דרשעי ישראל שיש להם קדושת ישראל ומצותן שעושין הוא מצווה והעבירות הוא להם כשגגה, הוא ג"כ זכות מלהיות נכרים..."
ובדברות משה (שבת, תשל"א, הערה יא עמ' תקכ) כתב:
והנה מהרמבם שנקט נתגייר קטן שהוא על דעת ב"ד... ראיה לכאורה דנחשב זכות לגיירו, שרק בשביל זה יכולין ב"ד לגיירו...
אף שע"י הגרות יעבור כל איסורי התורה, גם ע"ז ושבת ומאכלות אסורות וביאות אסורות, ובלא הגרות הא לא יעבור על האיסורין, דמותרין בני נח מאחר דנשאר בין העכו"ם; והוא משום דעכ"פ מאחר שהוא גר, הרי נעשה בקדושת ישראל ויהיה לו שכר בעוה"ב על מעשיו הטובים שיעשה אף שלא בכוונה למצווה, וגם כיון שידע שהוא גר הרי יתכוין גם למצווה, והאיסורין שיעבור הרי יהיה רק בדין שוגג...
אולי יש לדחות [=את הראייה מהרמב"ם] דנימא דאיירי דגיירוהו מחמת שהיו חושבין להוציאו משם למקום ישראלים קודם שיגדל... אבל הוא דוחק וצ"ע לדינא.
ונוגע זה במדינתנו, שהרבה מאלה שאין ראוין להוליד בנים, לוקחין תינוק לגדלו כבן כדי לפקח צערם, ובסתם הוא תינוק של נכרים ומטבילין אותו ע"ד ב"ד, אם יכולין ב"ד לגייר תינוק כזה כשאלו שלקחוהו לגדלו כבן אינם שומרי תורה, שא"כ הרי לא יחנכוהו למצות, אם נחשב זה עכ"פ זכיה והוי גרות, או לא נחשב זה כזכות ולא הוי גר. דמרמב"ם זה משמע שהוא גר.
וצ"ע לדינא למעשה, אף שמסתבר יותר שהוא זכות".
דבריו ש"דעכ"פ מאחר שהוא גר, הרי נעשה בקדושת ישראל ויהיה לו שכר בעוה"ב על מעשיו הטובים שיעשה אף שלא בכוונה למצווה", לכאורה תואמים למה שאמרנו למעלה, שזהו יתרון גדול שיש ליהודי על נכרי, לפי דעת הרמב"ם וסיעתו שבן נח מקבל שכר על קיום שבע מצוותיו רק אם "יקבל אותן ויעשה אותן מפני שצוה בהן הקדוש ברוך הוא בתורה והודיענו על ידי משה רבינו שבני נח מקודם נצטוו בהן".
עוד יש להעיר לגבי דבריו של הדברות משה ש"האיסורין שיעבור הרי יהיה רק בדין שוגג", שלכאורה זהו ג"כ יתרון גדול שיש ליהודי על בן נח, שהרי הרמב"ם כתב (הלכות מלכים י, א) לגבי בני נח: "אם ידע שהוא אשת חבירו ולא ידע שהיא אסורה עליו, אלא עלה על לבו שדבר זה מותר לו, וכן אם הרג והוא לא ידע שאסור להרוג, הרי זה קרוב למזיד ונהרג, ולא תחשב זו להם שגגה מפני שהיה לו ללמוד ולא למד". מה שאינו כן לגבי יהודי, שעדיין יוגדר כשוגג (ועיינו בשם השיח נחום בהמשך).
ובמסורת (משה חלק א יו"ד עמ' שכב אות רנג) כתב:
... אודות ילדים של משפחה מרוסיה, שאביהם יהודי, והם טוענים שאמם גכ יהודיה, אך מחב"ד טענו שהיא נכריה. ועכשיו האם התחילה ללמוד, והסכימה להתגייר ג"כ, האם יש לסמוך על זה לגייר הילדים.
והשיב רבינו שבוודאי יש לגיירם, בפרט מאחר שיש חשש דאולי בין כך הם יהודים, וע"י זה הישיבה שלך יקבלם כתלמידים, ובלי זה יש לחוש שינהגו כיהודים ויהיה גורם להתבוללות וכו'.
ומאחר שאמם מתגיירת ג"כ, יש לקוות שגם אביהם ידריכם בדרך המצות".
גם אצלנו הרי מדובר במי אשר "יש חשש דאולי בין כך הוא יהודי".
אמנם ניתן לטעון שאולי הגר"מ פיינשטיין התיר רק מפני שבספק יהודי חשוב שיתחנך לתורה ומצוות, ורק על ידי הגיור "הישיבה יקבלם כתלמידים, ובלי זה יש לחוש שינהגו כיהודים ויהיה גורם להתבוללות". כאשר בנדון דידן מן הסתם בכל מקרה לא יתחנך לקיום המצוות. אבל מהציטוט הבא נראה לא כך:
שם (מסורת משה חלק א עמ' שכג אות רנד) כתב:
והרב קלמן ווינטער שאל אם למעשה יש לו לגייר ילד שמשפחה רפורמית אימצה, ומאחר שהם מכירים את ר' קלמן ביקשו שהוא יגיירו. ור' קלמן חושש שאם לא יגיירו, בין כך ינהוג כיהודי ויגרום להתבוללות.  והשיב רבינו הנה אין זה דבר יפה, דאף שהוי עד ב"ד, מ"מ לא ברור איזה זכות הוא לו, ורק אולי עצם קבלת קדושת ישראל הוי זכות.
וחשב רבינו וסיים, למעשה אין לדחותם".
מציטוט זה נראה שהלכה למעשה הורה הגר"מ פיינשטיין שיש לגייר ילד גם כשלא יקבל חינוך לקיום מצוות, לפחות כאשר "בין כך ינהוג כיהודי ויגרום להתבוללות". ברור הדבר שנימוק זה שייך בנדוננו.
גם בחבלים בנעימים (חלק ד יו"ד סוף סימן ל) התבטא, לפחות בתירוצו השני:
עוד יל דאף אם לא יקיים המצות, הוי זכות שנכנס בברית ישראל.
ובשיח נחום (עמ' 232) כתב:
...ברור שעצם הגירות הוא זכות גדולה, שהרי הוא נכנס תחת כנפי השכינה...
שמא תאמר הלא כנגד מעשה אחד של מצווה אם לא יחנכוהו לתורה ויראת שמיים, הלא מן הסתם יעבור כמה וכמה עבירות חמורות כקלות בחייבי כריתות ומיתות וכיוצא בזה! זה אינו... כי קלקלתו תקנתו. הלא כבר פירש רבינו הגדול (רמב"ם הל' ממרים ג, ג) במי שחי "לבין הגויים וגדלוהו הגויים על דתם, שהוא אנוס" והוא פטור מכל העונשין...
נמצא שהגירות היא זכות גדולה ואין שום אפשרות של חובה כלל".
היינו, שלא רק שייחשבו העברות כנעשו בשוגג אלא ממש ככאונס. וראו מה שכתבנו למעלה לגבי דברי הדברות משה לענין היתרון שיש ליהודי על פני נכרי לגבי העבירות שייעשו.
יש לעיין בדברי היביע אומר (חלק ב אבהע"ז סימן ד אות י):
זאת תורת העולה שמעיקר ההלכה אפשר לקבל את הבנים ולגיירן, בתנאי שהאם מסכימה על זה מרצונה הטוב...  וכז מן הדין, אבל כשרואים הב"ד שיש חשש שהבנים הללו יחללו שבתות וי"ט בגדלם, נכון שלא לגיירם.
ואם עברו וקבלום מה שעשו עשוי... ובנותיהם מישראלית כשרות לכהונה בלי פקפוק. והנלע"ד כתבתי".
מדבריו ש"כשרואים הב"ד שיש חשש שהבנים הללו יחללו שבתות וי"ט בגדלם... אם עברו וקבלום מה שעשו עשוי" לכאורה אנו רואים שלדעתו הגיור נחשב מעיקר הדין כזכות. והואיל ובנדון דידן בכל אופן חייבים מספק במצוות ומה גם שמדובר בשעת הדחק, ובעיקר בשל המכשול הגדול שאפשר שייגרם אם לא יתגיירו, מסתבר שהיה מתיר אפילו לכתחילה (וראו לקמן תשובה סא), אף שלא מפורש בדבריו שהם אמורים לא רק ב"חשש" אלא גם כשכמעט ברור הוא שהילדים יחללו שבת ויום טוב.
ב. הסוברים שגיור זה אינו זכות:
דעת הגרי"א ספקטור (כמובא במטה לוי חלק ב או"ח סימן נה) היא:
... משאכ בנ"ד דהאב יצא מהכלל והוא כמומר לכל התורה, ע"כ בכה"ג לא מקריא זכות רק חובה".
וכן דעת הגרי"ד סולובייציק (כמובא בנפש הרב עמ' רמה; וראו עוד בגינת אגוז סימן יא ד"ה ועפי"ז:
ודעת רבנו היתה דלא מיקריא זכות אאכ בדעתם לחנכו לתורה, דאם ההורים-המאמצים אינם שומרי תורה ומצות, והקטן לא יקבל חינוך תורני, מסתמא לא יהיה שומר תורה ומצות, ואין בזה שום זכות כלל וכלל (שמעתי מהר"י לוקשטיין)".
וכן כתב בשו"ת שרידי אש (ח"ב סימן נז):
אך יש לעורר על זה מצד אחר, כיון שטעם שמגיירין קטן הוא מצד זכין לאדם שלא בפניו, עי' כתובות יא, א, ובנידון דידן אין לו זכות, שהרי בוודאי לא יקיים המצוות בגדלותו, וא"כ מוטב לו להשאר גוי ולא יהי' מחוייב במצות כישראל".
עוד כתב (שם סוף סימן סא):
והעיקר, שאין בזמננו שום זכות לקטן שגיירו אותו, ובפרט מי שמתגדל בבית הורים שאינם מקיימים תורה ומצוות, והילד גכ לא יקיים את המצות...
לא זו בלבד שאין הגירות זכות לו, אלא היא חוב גמור... שהגירות שהיא חובה לו היא בטלה ומבוטלה ואינו גר כלל...
וכן נראה כנטייתו של הגר"ש ישראלי (משפטי שאול סוף סימן לח):
ולא נשאר לנו אלא לברר את מדת הכנות של הזוג המאמץ, כי זהו שצריך בעיקר לקבוע אם הגירות היא זכות לתינוקת. שאם תתחנך לעבריינות, אי"ז זכות, כמש"כ גאוני הדור הקודם הגרי"א ספקטור, והגר"י מפוניבז'... וכ"ה בדעת כהן הנ"ל.(אכן ע"ע בית יצחק (יו"ד סי' ק' סי"א) שכ' שיש עדיפות להכנס לכלל ישראל אף שיענש)".
וכן כתב במנחת יצחק (חלק ג סימן צט אות ג):
כיון שכל הטעם שמטבילין אותם עד ב"ד היא משום דזכות היא לו, וזכין לאדם שלא בפניו, כדאיתא (בכתובות יא ע"א), א"כ היכא דמגדליהם אינם שומרים תו"מ, הרי לא יגדלו אותם ג"כ לתו"מ, מה זכות היא להם, אדרבה חובה היא להם, שאם הי' נשאר נכרי הי' פטור מעונש, ועי' בזה בתשו' בית יצחק (א"ע ח"א סי' כט אות ח)".
הגרי"ש אלישיב כתב בתשובה (הודפסה בקול התורה תש"נ עמ' י-יא, ומשם בקובץ תשובות חלק א עמ' קמז):
...ציין למש באגרות משה אה"ע ח"ד סי' כ"ו דדעתו ז"ל דאפשר לגיירו אף אם לא יתגדל להיות שומר תו"מ מסתבר שהוא זכות...
אכן דבריו ז"ל צ"ע, דהרי קי"ל "בתינוק שנשבה לבין הנכרים וגדל ביניהם ואינו יודע מה הוא ישראל ולא דתם, אם עשה מלאכה בשבת ואכל חלב ודם וכיו"ב, כשיודע לו שהוא ישראל ומצווה על כל אלו, חייב להביא חטאת על כל עבירה ועבירה – רמב"ם פ"ב מה' שגגות ה"ו. מבואר דגם דאינו יודע כלל שהוא יהודי, על כל עבירה שעובר אינו בכלל אנוס אלא כדבר שוגג... נמצא שכל ימי חייו הם מלאים חטא ועון וזקוק לכפרה, ואם ישאר גוי הלא הכל שרי ליה..."
והרחיב הגרי"ש אלישיב יותר בפסקי הדין הרבניים (כרך א עמ' 375–381) ומשם בקובץ תשובות (חלק ב עמ' עג-עו), וכתב (עמ' 378/ עד):
והנה בשות מטה לוי חלק שני סימן נ"ה הביא תשובה מהגאון רבי יצחק אלחנן זצ"ל הגאב"ד דקובנה... בנ"ד דהאב יצא מהכלל דהוא כמומר לכל התורה, ע"כ בכה"ג לא מקריא זכות רק חובה.
וכן כתב בשו"ת זרע יצחק סימן ב' להגאון מפוניבז' זצ"ל... ועוד כיון דאנו יודעים דיעבור בודאי על כל איסורין שבתורה כשיתגדל בבית כזה, א"כ אין זו זכות לו כי אם חובה, וכגון דא לא אמרו זכין לאדם".
וכן כתב בתשובות והנהגות (כרך א סימן תרכב):
והנה גר קטן מטבילין אותו על דעת בית דין מפני שזכות היא לו, אבל כאן אין זה זכות לילד להיות יהודי בשעה שלא ישמור מצוות כלל אלא יהיה כהוריו, ואם כן המילה לגירות שמועיל בקטן מטעם זכייה לא שייך בו, דלא הוי עכשיו זכייה לו כלל.
ובמקום אחר (תשובות והנהגות חלק ב סימן תקיב) כתב:
אמנם יש לפרש שהגירות בגר קטן הוא מדין זכייה, שאין לך זכייה גדולה יותר מלהיות יהודי, וכאן לא טעו שאפילו במצבו שאינו שומר כל התורה וייענש, הלוא כדאי לו להיות יהודי שבסוף יזכה לחיי נצח, וכש שאינו מזיד כשהגדיל אלא רק טועה בשבת וכתינוק שנשבה, עיין בשבת (סט ב) בגר שנתגייר בין הנכרים ולעולם לא קיבל שבת ומ"מ מבואר שמועיל...
מיהו ד"ז תלוי במחלוקת קדמונים. דלתוס' סנהדרין הנ"ל שבגדלותו ולא מיחה זהו קבלה, אזי כה"ג לא מיסתבר לאחשובי "קבלה".
אמנם בתוס' כתובות יא. ד"ה לכי, שמבואר דע"י מנהג יהודית הוי קבלה, ובתו"י כ' דמחאה היינו ע"י "מנהג גיות" ע"ש, ולפ"ז בקצת מצוות שמקיים שוב אינו כמנהג גיות.
וע"כ בגר קטן שבית דין כשר קיבלו אותו כזכייה, אין להקל ולומר שלא חל גירותו מעולם כשאינו שומר כל המצוות, כיון שבשעתו לא טעו ודימו באמת שיחנכו אותו ויישאר חרדי, רק שאח"כ התקלקל ומדמה שהוא יהודי טוב וככל היהודים כאן ואין צריך יותר ואינו מוחה, ואדרבה רוצה ביהדות רק אינו יודע ומכיר מהו, וע"כ יש לחשוש שהוא יהודי, ומ"מ אין זה ודאי יהודי...
ולמעשה צריך לבדוק גם בעיקר הגירות, דנראה שצריך בית דין הגון, שדימו אז באמת שזהו זכות וגיירו אותו.
אבל אם ידוע מעיקרא שלעולם לא יגדל כשומר תורה ובזדון גיירו אותו, יש לצדד שלעולם לא חל ושאינו זכות כלל אלא חובה במה שנכנס להיות יהודי שמקבל עליו עונשין, ואין כאן מעשה בית דין ולא צריך מחאה כלל, וע"ע בדברינו בח"א סימן תר"י ותרי"א, ובמק"א נבאר עוד בעזהשי"ת".
לכאורה יש כאן סתירה בין התשובות: בתשובה בכרך א כתב: "כאן אין זה זכות לילד להיות יהודי בשעה שלא ישמור מצוות כלל אלא יהיה כהוריו", היינו שלהיות יהודי חילוני אינה זכות ביחס לאפשרות של להשאר נכרי. לעומת זאת בתשובה בכרך ב כתב: "שאפילו במצבו שאינו שומר כל התורה וייענש, הלוא כדאי לו להיות יהודי שבסוף יזכה לחיי נצח, וכ"ש שאינו מזיד כשהגדיל אלא רק טועה בשבת וכתינוק שנשבה", ומזה משמע שאדרבה מוטב להיות יהודי, אפילו יהודי שעובר עברות, מלהישאר נכרי.
הפנינו שאלה זו לבעל התשובות והנהגות עצמו, דרך נכד שלו, והתשובה שקיבלנו בעל פה דרך הנכד הייתה שלדעת סבו יש צדדים לכאן ולכאן ואי אפשר להכריע.
ועל כן לדעתו לכתחילה אין לגייר ילד כזה על סמך ההנחה שיש בזה זכות (היינו דבריו שבכרך א), אבל בדיעבד אם כן התגייר במצב כזה, אי אפשר להקל ראש בגיור, מפני שאולי כן יש בזה זכות ועל כן אולי הגיור כן תפס. אבל כל זה בתנאי שבית הדין פעלו כראוי, היינו שחשבו שאכן יקיים מצוות. אבל אם בית הדין פעלו שלא כראוי וגיירו למרות שידעו שמן הסתם לא יקיים מצוות, במקרה כזה "אין כאן מעשה בית דין", והגיור בטל (דבריו שבכרך ב).
בפשטות, אם גיורו של נכרי ודאי לא יוגדר כזכות, הרי שה"גירות" לא תחול אפילו בדיעבד. וכן מתבטאים עוד אחרונים:
שו"ת דעת כהן שם סימן קמז:
שכיון שחסרה קבלת המצות אין זו גירות כלל.
ושם סוף סימן קמח:
שעיקר היסוד שכ' במכתבי הראשון לכתר, שדעת ב"ד הויא כקבלת מצות, היכא דהאב מקבל עליו באמת לגדלו בקיום מצות, וכשאין הענין כך חסרה קבלת המצות, לא משמע כן מדהתו"ס דפ' בן סורר, דכתבו דקבלת המצות נגמרת היא כשגדל ולא מיחה.
ומ"מ בנ"ד, שבודאי בגדלותו ג"כ לא ישים לב לקיום המצות, כיון שעיקר גידולו וחינוכו הוא בענין פריקת עול של קיום המצות, הרי יחסר כח הקבלה של המצות לגמרי, ואין כאן גירות.
אמנם יש לציין שבפשטות, לדעתו הגירות בטלה לא מצד היותה חובה אלא מצד חוסר קבלת מצוות שהוא רואה בה".
שו"ת מנחת יצחק חלק ג סימן צט אות ה:
לפי מה שכתבו התוס' (בסנהדרין סח ע"ב בסופו), במה שהעירו דעיקר גרות היא הקבלת עול מצות, ובקטן ליכא קבלת עול מצות, ותירצו, דכיון שגדלו ולא מיחו היינו קבלה עיין שם. וכל זה שייך דוקא אם נהגו מנהג יהדות משהגדילו, דאם לא כן חסר הקבלה, ולא הוי גר, אפילו אם לא מיחה בפירוש, ורק אם מיחה בפירוש, אז אף אם חזר ונהג מנהג יהדות אח"כ לא מהני, דנתבטל הגרות, וצריך עוד הפעם גרות, ואם לא מיחה, חסר רק הקבלה, ואם חזר ונהג מנהג יהדות, שוב הוי כקבלה אז, אבל אם לא נהג מנהג יהדות לא בתחילה ולא לבסוף, לא חל הגירות, אף אם לא מיחה בפירוש, משום דל"ה קבלת עול מצות לשיטת התוס' הנ"ל.
גם לפי זה, הפסול הוא מצד חוסר קבלת מצוות ולא בגלל העדר "זכות"".
שרידי אש חלק ב סוף סימן סא:
ואכ לא זו בלבד שאין הגירות זכות לו, אלא היא חוב גמור, ואסור לגרום חוב לאדם אף על פי שאינו יהודי.
ולא עוד, אלא שהגירות שהיא חובה לו היא בטלה ומבוטלה ואינו גר כלל.
תשובות דור רביעי [גלאזנר] חלק ב סימן צא ד"ה ולפי האמור:
...באופן שישארו בביתו ויתחנכו אצל אבותיו אשר בד' בגדו ואינם שומרים שום מצווה ממצוות ה', עד שאנן סהדי שבניהם יהיו כאבותיו דור עקש ופתלתול, אין לך חוב גדול מזה לגיירו ולא מהני הגרות כלל".
אמנם יש לציין לדבריו של הגרי"ש אלישיב שם בפסקי הדין הרבניים (כרך א עמ' 379) ובקובץ תשובות (חלק ב עמ' עה):
אולם הגאונים הנל דנו רק אם מותר לגיירו לכתחילה משום שאין זו זכות לו אלא חובה, אבל אם בדיעבד כבר גיירו אותו אין לנו הכרעת דעתם, ואנו אין בידינו להכריע שהגירות לא חלה גם בדיעבד. שאפשר שזה גופא הוי זכות לו שנתחייב בתורה ומצוות ונדבק בזרעו של אברהם אבינו, ועל כל פנים לא יצא מידי ספק גר.
היינו שבדיעבד גם הוא אינו שולל את האפשרות שאולי יש בזה זכות ועל כן הגיור יחול, וכדברי בעל התשובות והנהגות שהובאו לעיל".
ההבנה הפשוטה – וכמדומה שהמקובלת – בדברי הפוסקים שנקטו שגיור כזה אינו זכות היא שחשבון 'שכר ועונש' מטה שלא לראות זכות בגיורו של מי שלא יקיים את רוב המצוות שבהן יתחייב מכוחו של הגיור ואף יעבור עברות שבהיותו גוי לא היה מצווה עליהן. לדרך זו, אלה מהפוסקים שהסתפקו בדבר, הסתפקו אם יש בזכות שבחיי הנצח (כאמור בדברי התשובות והנהגות) שלהם יזכה בסופו של דבר – למרות כל זאת ולאחר שייתן את הדין על העברות או בזכות שבעצם ההידבקות בזרעו של אברהם אבינו וכו' (כדברי הגרי"ש אלישיב) כדי להכריע את החובה האמורה. לדרך זו נדון להלן (סימן סא) אם בנדון דידן יש לומר שיש זכויות נוספות שיכריעו את הכף לכל הדעות.
אפשר להציע גם דרך אחרת, שלפיה שגם הפוסקים שנקטו שגיורו של קטן הצפוי שלא לגדול לשמירת מצוות, אינו מוגדר זכות – ולפחות חלק מפוסקים אלה לא נקטו כך מחמת חשבונות שכר ועונש שלעולם הבא, אלא גם הם יודו – כפי שמפורש בדברי התשובות והנהגות – ש"אין לך זכייה גדולה יותר מלהיות יהודי... שאפילו במצבו שאינו שומר כל התורה וייענש, הלוא כדאי לו להיות יהודי שבסוף יזכה לחיי נצח" וכדברי הגרי"ש אלישיב "שזה גופא זכות...", ואף הם יודו למה שכתבנו לעיל שבמישור של שכר ועונש "אין אתה יודע מתן שכרן של מצוות", וחשבון הזכויות והעוונות "אינו לפי מנין הזכיות והעונות אלא לפי גדלן.... ואין שוקלין אלא בדעתו של א-ל דעות", ואפילו בלא מצוות הרי "כל ישראל יש להם חלק לעולם הבא", ונמצא שהרווח גדול מההפסד.
אלא שלדעתם גדרי 'זכות' ו'חובה' במובנם המשפטי אינם נמדדים על פי התועלת הרוחנית והטובה האמיתית של חיי העולם הבא, אלא בכלים ומדדים של עולם הזה, שבהם חיובים אינם נחשבים 'זכות' ולכל הפחות צריך כדי להחשיבם 'זכות' רצון ותחושת נוחות של האדם בהם, ובמובן זה אי אפשר להניח שמי שיגדל ויורגל בחיים שאינם של מחויבות למצוות יראה את הגדרתו כמחויב בהן כ'זכות'<sup style="color: gray;">5</sup>.
לדרך זו, מי שחובות אלה יוטלו עליו בכל מקרה בעל כורחו<sup style="color: gray;">6</sup> – אף אם יוטלו עליו מספק בלבד – יש כר נרחב לסברא שהגדרתן כחובות ודאיות אינה משנה את מידת הזכות או החובה שבכך, ולכן אם יש סברא לראות את גיורו כזכות מסיבות אחרות – לא תתבטל הגירות ותוכרע זכות זו על ידי החובה שכנגדה, שכן אין חובה כזו אצל אדם כזה. וכך הוא לכאורה מצבו של מי שיהדותו מסופקת בשל הספק בדינו של ילד הנולד מתרומת ביצית או מפונדקאות. וראו להלן.
למעשה, מוסכם שבדרך כלל לכתחילה אין לגייר קטן שהוא נכרי ודאי, אם ידוע הוא שלא יקיים מצוות.
אבל נחלקו האחרונים אם מעיקר הדין זה נחשב כזכות או חובה ואם גיור שכזה יחול על כל פנים בדיעבד.
וכל זה כשמדובר בנכרי ודאי. אבל במקרה שלנו, שמדובר במי שהוא כבר ספק יהודי כנ"ל, ייתכן שהמצב שונה, כנ"ל. נשוב לדון בזה בעז"ה בתשובה סא.
<h2> נט</h2>
<b>ניו יורק, ארה"ב New York, USA</b>
טבת תשע"ה
<strong><big>נט. גיור קטן במקום שיש גם חובה בגיורו</big></strong>
<b>שאלה:</b><br>האם ניתן לגייר קטן במקום שיש גם חובה בגיורו?
<b>תשובה:</b><br>יש כמה פוסקים חשובים הסבורים שבית דין יכולים לגייר כשהוא לטובתו של הקטן גם כשיש בגיור חובה.
יש לציין את דברי הש"ך בנקודות הכסף (יו"ד שה, י) על הט"ז (שם ס"ק יא):
ועוד נראה ברור דבית דין יכולים לזכות לקטן אפילו במקום דהוי חובה קצת, כדמוכח להדיא בריש פרק האיש מקדש (קידושין מב ע"א)... ופירש רש"י (ד"ה אלא כדרבא)... דלקטנים אפילו חובה הבאה מחמת זכות רשאין בית דין לעשות להו כו' עכ"ל.
הרי להדיא דבית דין יכול לזכות לקטן אפילו במקום דהוי נמי חובה.
ומכאן קשה לי גם כן על התוספות דפרק קמא דכתובות דף י"א ע"א, שהקשו... האיך זכין לקטן והלא אין שליחות לקטן... ולדידי לא קשה מידי, דבית דין שאני, דאפילו במקום שאין שליחות וזכייה לקטן יכולין בית דין לזכות לקטן.
הש"ך דקדק כדבריו מרש"י, ולהלן יובאו דברי השיטה מקובצת בביאור שיטת רש"י שאולי מטים גם הם לסברא זו. ונציין שנראה שגם התוספות בקידושין (שם) מקבלים את הסברו זה של רש"י שם בסוגיא (וממילא לפי הש"ך גם הם יסכימו ליסוד שלו, נגד התוספות בכתובות).
יש לעיין אם דברי הש"ך "דבית דין יכולים לזכות לקטן אפילו במקום דהוי <b>חובה קצת</b>" נאמרו דווקא בחובה "קצת" או גם בחובה "גדולה". נציין שהש"ך הביא את רש"י שהתבטא "חובה הבאה מחמת זכות".
מסברא נראה שאין להבחין בין מידות שונות של חובה, ולדעתו של הש"ך כל עוד בית דין רואים לנכון לעשות כך, יהיו מוסמכים לגייר את הקטן.
אמנם יש לציין שמקושייתו על התוספות בכתובות מוכח שלהבנתו התוספות שם על כל פנים אינם מסכימים עם גישתו.
ובאמת המעיין יראה גם שהנקודה שבה חלוקים התוספות בכתובות על דברי הש"ך (והפני יהושע ואחרים הסוברים כמותו כדלהלן) אינה בשאלה אם כוח בית דין בזכות שחובה בצידה שווה לכוחם בזכות גמורה, אלא בעצם ההנחה שבית דין יכולים לזכות לקטן – אפילו בזכות גמורה. ואם כן להלכה בית הדין יכולים לגייר את הקטן בין שיכולתם לעשות כן היא מדרבנן כשיטת התוספות בכתובות (מחמת קושייתם זו) בתירוצם הראשון ובין שהיא מדאורייתא – אפשר לקבל את חידושו של הש"ך וראיותיו שכוח בית דין הוא אף אם יש חוב בצד הזכות.
אכן בסוף דברי התוספות (שם) חילקו בין זכות גמורה לזכות שיש עימה חובה. מדבריהם אלה יוצא שגם על ידי בית דין – אף שיש זכייה לקטן על ידם (כפי שמוכח מדין זה של הגיור) – אין היא אלא ב'זכות גמורה' (לעיל בדברינו דנו מה היא 'זכות גמורה' זו) ולא בזכות שחובה בצידה.
אמנם עדיין יש לומר כנ"ל ששיטת רש"י ותוספות בקידושין מסייעות לסברת הש"ך וסיעתו.
ויש להוסיף ולציין שלכאורה להלכה אנו תופסים שכוח בית דין יפה לראות את טובת הקטן במבט רחב ולהגדיר 'זכות' אפילו פעולה שלכאורה נראית ממש חובה (אלא שייתכן שצריך לראות זכות זו כזכות מיידית, וכסברת תוספות בקידושין הנ"ל) – ראו בבא קמא כא ע"ב ונפסק בשלחן ערוך חו"מ יב, ג, שרשאים בית הדין לוותר בנכסי יתומים כדי להשקיט מעליהם הריב (ומכל מקום ייתכן שתוספות בכתובות יאמרו שדין זה הוא מדרבנן). ואמנם ייתכן שיש לחלק בין ויתור במשמעות של ויתור על תביעות גרידא לבין נתינה משל היתומים (עיינו בפתחי תשובה שם ס"ק ז). ומכל מקום נראה שאף הפוסקים המחלקים בכך (ושם משמע שדברי השלחן ערוך הם כפשוטם – בלי חילוק כזה, אלא שלפי מהרלב"ח שפקפק בזה נראה שיש לחלק כנ"ל – שבוויתור על תביעה גם הוא מודה, ורק לתת משלהם אינו סובר כך), מכל מקום גיור שאנו רואים אותו כזכות ממש אלא שיש בצידו 'חובה' עתידית ודאי שיש מקום לומר שאינו גרוע מוויתור על תביעות, שהרי עתה אין הקטן המתגייר 'נותן' כלום אלא מקבל זכות, אלא שלכשיגדל 'יפסיד' את האפשרות לחיות כגוי, ואין זה שונה מהפסד האפשרות לתבוע ממון בעתיד.
הפני יהושע בכתובות שם (יא ע"א) דן בדברי התוספות שם בענין גיור קטן על דעת בית דין וסיים: "ועדיין צ"ע". ואחר כך כתב: "מיהו בפרק האיש מקדש כתבתי דנהי דזכיית הקטן ע"י אחר מדרבנן, מ"מ ע"י בי"ד הוי מדאורייתא, כדמייתי התם מקרא דנשיא אחד למטה. ע"ש בחידושינו".
ובפרק האיש מקדש (קידושין מב ע"א, קונטרס אחרון אות נד) כתב הפני יהושע:
וכתבתי לפרש דמשמע הכא דאפילו לשיטת הרמבם (הל' מכירה כט,י) דקטן לית ליה זכייה מדאורייתא אף ע"י אחרים, כיון דלית להו שליחות, אפ"ה ע"י הב"ד שפיר יכולין לזכות בשביל הקטן ואפילו לחוב על מנת לזכות. וכבר כתבתי בזה ג"כ בכתובות (י"א ע"א) גבי גר קטן דמטבילין ע"י ב"ד, ליישב שם קושית התוספות...
ולענ"ד סברא פשוטה היא דכו"ע מודו בכה"ג. דכיון דעיקר הטעם דאין יכולין לזכות לו ע"י אחר היינו משום דזכייה מטעם שליחות, ואין שליחות לקטן לפי שאינו בן דעת, א"כ נראה דהיינו דוקא ע"י איניש דעלמא, משא"כ בב"ד שאין צריכין להימנות מדעתו אלא שלוחי דרחמנא נינהו, דב"ד אבוהון דיתמי קטנים נינהו כדאיתא פרק שור שנגח (דף לט ע"ב)...
א"כ נראה כל שכן שהב"ד שלוחי דרחמנא נינהו לטובת הקטן, שיעמידו אפוטרופוס שיהא שלוחו של הקטן, ולזכות לו מיד המקבל מתנה..."
גם בדבריו יש להעיר כנ"ל בש"ך, שנראה שלדעתו כל עוד בית דין רואים לנכון לעשות כך, הם יהיו מוסמכים לכך (אם הוא לפחות "לחוב על מנת לזכות"), וגיור קטן תמיד יתפוס. ורואים שגם הוא הבין מדברי התוספות שאינם מסכימים עם גישתו.
בשו"ת עונג יום טוב (סימן קי) כתב:
ובמה שכתבנו לחלק דגבי שליחות בד אינו יכול למחות, א"ש מה שהשמיט הרי"ף ז"ל הא דאמר רב יוסף הגדילו יכולין למחות [ותמה עליו הרא"ש בכתובות (דף יא)], משום דמוכח מסוגיא דסוטה דגבי ב"ד שנעשו שלוחיו, אינו יכול למחות אח"כ...
וכיון דסתמא דגמרא דסוטה סברה הכי, וכן אביי ורבא שמקשים על ר"י ממתניתין נמי סברי הכי שאינו יכול למחות, פסק הרי"ף ז"ל כן דהגדילו אינן יכולין למחות.
שוב מצאתי שהפ"י בקידושין (דף מ"ב) וכתובות (דף י"א) כתב ג"כ דשליחות ב"ד עדיף משליחות דעלמא, דאע"ג דאין שליחות לקטן מ"מ ב"ד שאני, עיין שם".
אמנם להלכה פוסקים שלא כרי"ף בענין זה (יו"ד רסח, ז), ש"בין קטן שגיירו אביו בין שגיירוהו ב"ד, יכול למחות משיגדיל".
נציין שחידוש זה מופיע כבר במלחמות השם לרמב"ן (שבת קלז ע"ב; נה ע"ב באלפס) כהסבר אפשרי בדעת הרי"ף שהשמיט את דברי רב יוסף שאם הגדילו יכולים למחות, אם כי הרמב"ן עצמו דוחהו:
...והנה במסכת יבמות בפ' החולץ כתבה רבינו הגדול זל להא דגר קטן מטבילין אותו על דעת ב"ד... אבל השמיט מה שאמר רב יוסף ואם הגדילו יכולין למחות.
ולא ידעתי על מה, אלא אם כן הוא מפרש בדברי רב יוסף בגר שנתגיירו בניו עמו, אבל לרב הונא דאמר גר קטן מטבילין אותו על דעת ב"ד, אם בא להתגייר והטבילוהו על דעת ב"ד אינו יכול למחות, שא"כ מה כח ב"ד יפה.
ואינו מתחוור".
חידוש זה של הש"ך והפני יהושע אולי יש לבסס גם על דברי השיטה מקובצת (כתובות יא ע"א) בדעת רש"י:
ורשי ז"ל כתב: על דעת ב"ד. שלשה יהו בטבילתו כדין כל טבילת גר וכו', והן נעשין לו אב, והרי הוא גר וכו' ע"כ.
משמע דבעי לפרושי דעדיפא הך זכיה דנעשין לו כאב, דלא הויא מטעם שליחות, דוק ותשכח".
משיטות אלה (הש"ך, הפני יהושע והעונג יום טוב) יש סניף לומר שגם אם נגדיר את הגיור שבו אנו דנים 'חובה', מכל מקום אם בית הדין רואים לנכון לגיירו (ולפחות כאשר עושים כך לטובתו למרות ההגדרה 'חובה'), הגיור יהיה תקף, לפחות בדיעבד<sup style="color: gray;">3</sup>.
<h2> ס</h2>
<b>ניו יורק, ארה"ב New York, USA</b>
טבת תשע"ה
<strong><big>ס. גיורו של קטן ללא הבעת רצון מצידו ומצד הוריו</big></strong>
<b>שאלה:</b><br>האם יש מניעה שבית דין יגייר קטן בלי הבעת רצון מצד הקטן והוריו (ההלכתיים, כגון ילד שנולד מתרומת ביצית או מפונדקאות, בהנחה שההורים ההלכתיים אינם אלה שמגדלים אותו בפועל, או ילד מאומץ)?
<b>תשובה:</b><br>אם ההורים שבפועל יגדלו את הילד מביאים אותו לבית הדין לגיור, גם אם אין הם הוריו ההלכתיים, בית הדין רשאי לגייר את הילד.
ונסביר את הדברים:
בתשובה הקודמת נדונה שאלת התוקף – לפחות בדיעבד – של גיורו של קטן על ידי בית דין גם כשייתכן שאין גיורו מוגדר 'זכות גמורה'. ייתכן ששאלה זו תלויה גם במעמדו של בית הדין לעומת מעמדם של ההורים המביאים את הקטן לגיור (בדרך כלל), ונוגעת גם לשאלה אם דרושה הבעת רצון מפורשת מצידו של הקטן (כשהוא בגיל שבו יכול הוא להביע רצון כזה) או של הוריו.
ייתכן שיש לתלות שאלה זו במחלוקת שמביא הדרכי משה (יו"ד רסח, ד):
ובמרדכי ספ החולץ דאם גיירו הבית דין מעצמן, לא הוי גר.
(ובנ"י) [ובר"ן] דכתובות דאין חילוק בין בא להתגייר או שב"ד גיירו מעצמן.
כדי להבין את שורש הדין יש לעיין בלשון הראשונים עצמם".
המרדכי (יבמות רמז מ) כתב:
גרסינן פק דכתובות, גר קטן מטבילין אותו על דעת ב"ד. מצאתי כתוב (*לפני) [*בשם] רבי אבי"ה דאיירי כגון שאמר גיירוני, וקמ"ל אף על גב דאין לו דעת שומעין לו, דזכות הוא לו, <b>אבל אם אין רוצה אינו גר</b>. תדע דהא מיירי כשיד ישראל תקפה עליהם, כדאמרינן בתר הכי ואם הגדילו [*דוקא] יכולין למחות, וא"כ נגייר כל בניהם הקטנים".
בר"ן כתובות שם (ד ע"א באלפס ד"ה ולענין) כתב:
...ולא שיהו בד מצווין לחזור ולמול את העובד כוכבים מעצמם, אלא שאם בא התינוק מעצמו או שהביאתו אמו או שעשו כן ב"ד מעצמן, מהני. וקיימא לן נמי כרב יוסף דאמר דאם הגדילו יכולין למחות, ואפי' בגר שנתגיירו בניו ובנותיו עמו..."
בב"ח (שם אות ט) כתב:
כתב במרדכי בשם ראביה דאיירי שאמר גיירוני, וקמ"ל דאע"ג שאין לו דעת שומעין לו, דזכות הוא לו, אבל אין רוצה אינו גר...
ונראה שזהו ג"כ דעת רבינו שכתב ואם אין לו אב ובא להתגייר, כלומר שבא מרצונו, אבל אם אין דעתו ורצונו להתגייר וגיירוהו בעל כרחו, אינו גר. ותימה על מ"ש הר"ן בפ"ק דכתובות דאפילו עשו כן בית דין מעצמם מהני, דמנא ליה הא וצ"ע<sup style="color: gray;">1</sup>".
בש"ך (שם ס"ק טז) כתב:
ובא להתגייר. משמע מדעתו, וקמל דאע"ג דאין לו דעת שומעין לו, דזכות הוא לו וזכין לאדם שלא בפניו.
<b>אבל אם אינו רוצה אינו גר</b>, אפילו בזמן שיד ישראל תקיפה עליהם כמ"ש. וכ"כ הבית חדש".
אפשר לטעון שלפי המרדכי, שאי אפשר לבית דין לגייר קטן נגד רצונו ואפילו בדיעבד גיור כזה לא יחול, הוא הדין בנדון דידן, אי אפשר לגיירו אם אינו זכות עבורו; ואילו לר"ן תמיד יהיה אפשר לבית הדין לגיירו (ועל כל פנים הגיור יחול בדיעבד).
אמנם ייתכן שגם המרדכי סבר שהגיור אינו חל רק כאשר הקטן מביע התנגדות. אבל בנדון דידן שמדובר בתינוק שאינו מביע שום דבר לגבי גיורו, אולי לכל הדעות יהיה טוב על כל פנים בדיעבד, ושמא אף לכתחילה, שהרי הכלל הוא שזכין לאדם שלא מדעתו אבל אין זכין לו בעל כרחו. ואפילו בזכות גמורה, אם אדם מתעקש ומתנגד בפירוש – אי אפשר לזכותו<sup style="color: gray;">2</sup>.
בשו"ת שבט הלוי (חלק ו סימן רב) כתב:
ואני בעניי תמה על דברי רבינו הבח דעירב ב' דברים; גרות בע"כ לקטן בלי שהביאו אותו אביו ואמו, ומזה מיירי הטור, דהיינו קטן שהגיע קצת לכלל רצון ודעת שיכול לבא מעצמו, אם בא מעצמו טוב, ואם לא בא מעצמו אלא גיירו אותו בע"כ ודאי לא מהני...
אבל במציאות השני דהיינו קטן יונק המוטל בעריסה, ואינו בגדר דעת כלל לא ברצון ולא בע"כ, מזה לא מיירי הטור.
ויש הבדל רב ביניהם, דאם הוא בע"כ, לא מהני דעת בי"ד מעיקר הדין, דא"א להיות שליח לזכותו במה שהוא בעל כרחו. משא"כ אם אינו בע"כ ממש אלא שלא הביאו אותו אביו או אמו, זה שכ' הרשב"א פ"ק דכתובות וז"ל ולאו למימרא דבלא"ה (ר"ל בלא אביו ואמו) לא מטבילין לי', אלא לומר דאין בי"ד מחזירין למול ולטבול את העכו"ם הקטנים מעצמם יעש"ה, ור"ל דאין בי"ד משתמשין בכחם אשר אתם שאפשר להם לעשות כן גם בלא אב ואם, כיון דאינו בע"כ. מכ"מ אין מחזירין לעשות כן, דא"כ יטבלו כל קטני גוים, וזה לא תקנו חז"ל, מכ"מ אם עבדי כן להרשב"א והר"ן מהני.
ולראבי"ה שבמרדכי, גם אם נימא שכולל בדבריו גם מציאות זה שאינו בע"כ, רק בלי דעת, ולדידי' לא מהני גם דיעבד<sup style="color: gray;">3</sup>, מכל מקום מדברי הטור ושו"ע אין ראי' רק המציאות של בע"כ, וכן פשטות דברי הרמב"ם בהל' עבדים הנ"ל פ"ט הי"ט דישראל שתקף עכו"ם קטן או מצא תינוק עכו"ם והטבילו לשם גר ה"ז גר וכו', משמע דמהני גם בלי דעת. ואין הכרח גמור דמהני גם בע"כ, די"ל דרק התקיפה היתה בע"כ, אבל בעצם הגרות לא הי' החסרון של בע"כ...
וא"כ עדיין אין לנו הוכחה גמורה על פי הלכה דבקטני קטנים לא יהני גרות גם בלי אב ואם, אלא משום סברת הרשב"א דאין בי"ד מחזירין למול ולטבול עכו"ם הקטנים מעצמן. אבל בכה"ג דאב המאמץ מביא קטן זה, ובסבה המספקת שלא יגדל תינוק גוי בתוך ביתו, והם אינם מחזירים אחרי זה רק רואים זה לטובת האב המאמץ והילד, בזה הדרינן לעיקר יסוד ההלכה שהוא ג"כ בכלל גר קטן מטבילין אותו ע"ד בי"ד, כיון שאינו בעל כרחו ודעת בי"ד הוא דעתו".
לדעת השבט הלוי אפוא גם אם אין המאמצים נחשבים כהוריו, ברור שבית הדין יכולים לגיירו. ואין מדברי המרדכי שום מניעה.
אבל עדיין אין זה מתייחס לשאלה מה יהיה הדין לגבי מחאה אחרי כן. ונציין שלא מפורש בשבט הלוי אם דבריו הם גם כאשר התינוק יגדל כאינו שומר תורה ומצוות; זהו דיון עצמאי שמדבריו אלה אין הכרע לגביו.
<h2> סא</h2>
<b>ניו יורק, ארה"ב New York, USA</b>
טבת תשע"ה
<strong><big>סא. הייחודיות והזכות שבגיור ספק יהודי</big></strong>
<b>שאלה:</b><br>האם בגיור ספק יהודי יש להקל יותר בגלל המכשול העלול להיווצר מאי גיורו או משום עצם הדבר, שגם ללא הגיור הוא חייב במצוות.
והאם בנוגע לגיורו של קטן משום ש'זכות' היא לו יש לומר שגיורו של ספק יהודי ייחשב זכות עבורו (בלי קשר לשאלת שמירת המצוות בעתיד) מטעם זה או כי בכך מוציאים אותו מכלל הספק?
<b>תשובה:</b><br>בגיור ספק יהודי, כיוון שבכל אופן הוא חייב במצוות, יש יותר מקום להגדיר את הגיור כזכות עבורו, וזאת מכמה טעמים שיתבארו להלן.
שו"ת מלמד להועיל (חלק ב יו"ד סימן פז) דן במי שהתגייר בגיור מפוקפק ומחמתו הוא ספק יהודי, ועתה רוצים לגיירו שנית, כדין, אלא שגיור זה יהיה ללא קבלת מצוות, וכתב:
אך נל דבנ"ד דיש ספק אי כבר נעשה גר ע"י מילה וטבילה או לא, וא"כ מצד ספק זה כבר נתחייב במצוות מדאורייתא, דהא קיי"ל ספק דאורייתא מן התורה לחומרא, ואין מאכילין אותו איסור משום לפני עור, א"כ הרי כבר מושבע ועומד מדאורייתא לקיים המצוות, בנידון זה אף דאם היה אפשר היו עושין על צד היותר טוב שיקבל המצוות עוד הפעם, אבל מ"מ כיון דאי אפשר לעשות טבילה בקבלת המצוות, די בטבילה בלא קבלת המצוות...
ועוד דאפשר לומר דאבותיו קבלו המצוות כבר בשבילו כשהיה קטן, כיון שמלוהו לשם גירות...
וע"כ נ"ל מפני טעמים הנ"ל דאם נטבל בפני שלשה הוי גר גמור בדיעבד אף שלא קיבל המצות, ובנידון דידן דא"א בענין אחר, כדיעבד דמי".
גם בנדון דידן פשוט ש"אי אפשר בענין אחר". ואמנם יש לעיין מהי סברתו של המלמד להועיל שבמקרה כזה אכן ייתכן שתועיל טבילה בלי קבלת עול מצוות, ולבחון לפי זה אם הוא הדין לנדוננו. נחזור לכך בהמשך.
במסורת משה (חלק א יו"ד עמוד שכב אות רנג) הביא את הוראת הגר"מ פיינשטיין שבה נאמרו עוד טעמים לראות בנדון הדומה לנדוננו שעת הדחק ולהקל בו:
...אודות ילדים של משפחה מרוסיה, שאביהם יהודי, והם טוענים שאמם גכ יהודיה, אך מחב"ד טענו שהיא נכריה. ועכשיו האם התחילה ללמוד, והסכימה להתגייר ג"כ, האם יש לסמוך על זה לגייר הילדים?
והשיב רבינו שבוודאי יש לגיירם, בפרט מאחר שיש חשש דאולי בין כך הם יהודים, וע"י זה הישיבה שלך יקבלם כתלמידים,
ובלי זה יש לחוש שינהגו כיהודים ויהיה גורם להתבוללות וכו'.
ומאחר שאמם מתגיירת ג"כ, יש לקוות שגם אביהם ידריכם בדרך המצות".
גם בנדון דידן שייך החשש של "ובלי זה יש לחוש שינהגו כיהודים ויהיה גורם להתבוללות".
סברתו הראשונה, "בפרט מאחר שיש חשש דאולי בין כך הם יהודים", אפשר שתתבאר לאור האמור להלן.
כאשר מדובר בספק יהודי, הרי בין כך ובין כך הילד חייב לקיים מצוות (ראו לעיל בתשובה נו הערות 1–2), וכל הגיור מיועד רק לתת לו זכויות להתחתן וכד' כיהודי ברור. ואולי בגלל זה יש לומר שגיורו ייחשב כזכות ולכן הגיור יהיה תקף.
נבאר את המקורות:
במשנה (מכשירין ב, ז) מבואר:
מצא בה תינוק מושלך, אם רוב עכום עכו"ם, ואם רוב ישראל ישראל, מחצה למחצה ישראל. רבי יהודה אומר: הולכין אחר רוב המשליכין".
בגמרא ביומא (פה ע"א) אמרו:
אם רוב נכרים נכרי, למאי הילכתא? אמר רב פפא: להאכילו נבלות.
ופירש רש"י (שם):
להאכילו נבילות. עד שיגדל, ויקבל עליו גירות.
בשפת אמת (יומא שם) כתב:
בגמ' להאכילו נבלות. פי' רשי עד שיגדל ויקבל עליו גירות. משמע דמחויב הוא לגייר עצמו; ואפשר משום דהוי ספק שמא הוא עובר על כל דת ישראל, אין לילך בזה אחר הרוב, כיון דבידו לגייר עצמו. וצ"ע לדינא..."
ובמרומי שדה (שם) כתב:
למאי הלכתא, אמר רב פפא להאכילו נבלות. ופירשי עד שיגדל ויקבל עליו גרות..
[מש"כ הגהמ"ח זצ"ל לבנו הגר"ח זצ"ל], מה שהעיר שנראה דעת רש"י ז"ל שמחויב בגדלו להתגייר ולנהוג יהדות, ודאי כן הוא.
הן הרמב"ם בפי' המשניות מכשירין פ"ב כתב בפירוש שמותר הוא לאכול נבלות, אבל רש"י לא ס"ל הכי.
ונראה דבאמת הדין דהולכין אחר הרוב, כתיב בישראל, אחרי רבים להטות, ולא בבן נח. ודין רוב הוי כמו ספק. והרמב"ם לטעמיה דספק מדאורייתא אינו אסור אלא מדרבנן, ולא שייך זה בגוי, וע"כ אינו מחויב להתגייר.
אבל אי נימא דספק מדאורייתא אסור היינו מצד הסברא, וא"כ ודאי דמחויב להתגייר ולנהוג יהדות כמו ספיקות דפ' נושאין. ובאמת לשון הגמ' משמע כרש"י, דאלת"ה מה זה שאלה למאי הלכתא, הרי פשוט, לשמור דת ישראל או אינו צריך. אלא פשוט שהוא מחויב מן הספק להתגייר ולשמור דת.
אכן לשיטת הרמב"ם צ"ל דהא פשיטא שהוא אינו צריך להתגייר מספק, דאינו חייב מחמת דין דרבנן, אלא אפילו לדידן שרי למיספי ליה איסורא.
ואשר הוסיף מע"כ בני הגנ"י [זצ"ל] להעיר על רש"י, שכתב ויקבל עליו גירות, למאי יקבל ויהיה ודאי ישראל, יהא נשאר מספק באיסור נבלות?
לק"מ כי טוב להוציאו מספק איסור שביתה לגוי, וספק איסור עסק בתורה ועוד הרבה, וגם שלא יהא קידושיו ספק קדושין, ויבא מזה לידי בלבולים רבים".
נראה שגם לשפת אמת, וגם למרומי שדה בדעת רש"י (ו"לשון הגמ' משמע כרש"י... פשוט שהוא מחויב מן הספק להתגייר ולשמור דת"), יש על ספק גוי חיוב להתגייר.
וממילא בדרך כלל גיורו ייחשב כזכות עבורו (אבל אין הוכחה ודאית שיהיה כך גם אם לא יקיים מצוות).
במסורת משה הובא, כאמור לעיל, לגבי גיור ספק יהודים:
...שבוודאי יש לגיירם, בפרט מאחר שיש חשש דאולי בין כך הם יהודים, ועי זה הישיבה שלך יקבלם כתלמידים,
ובלי זה יש לחוש שינהגו כיהודים ויהיה גורם להתבוללות וכו'.
ומאחר שאמם מתגיירת ג"כ, יש לקוות שגם אביהם ידריכם בדרך המצות".
נראה שיש כאן שני נימוקים:
1 בפרט מאחר שיש חשש דאולי בין כך הם יהודים, ועי זה הישיבה שלך יקבלם כתלמידים" – היינו שהואיל והם ספק יהודים, חשוב שילמדו להתנהג כיהודים. לפי זה בנדון דידן שלא יקיימו מצוות לכאורה אין סיבה לגיירם.
2 ובלי זה יש לחוש שינהגו כיהודים ויהיה גורם להתבוללות וכו' – נימוק זה בהחלט שייך בנדון דידן. אבל נראה שאין זה נימוק הקובע שייחשב כזכות עבור הילד, אלא זו רק סיבה מדוע הגיור הוא אינטרס שלנו ויכול להיחשב כ'שעת הדחק' וכנ"ל.
הרב בקשי דורון (תורה שבעל פה כט עמוד מח-מט אות ג; ומשם, עם תיקונים, בספרו בנין אב, תשובות ומחקרים חלק ג סימן סא אות ה עמ' רסט-ער) כתב:
ונראה שבנדון דידן בקשת פקידי הסעד יש בה ודאי זכות לילד, שאין צורך כלל בהורים בכדי לגיירו. שהרי הטעם שאביו או אמו יביאהו לבית דין להתגייר הוא בכדי שנדע שזכות היא לו, ויטבילהו על דעת בית דין, על פי הכלל זכין לאדם שלא בפניו.  בגוי הבא להתגייר יש צד חובה שמתחייב במצוות, ורק כאשר מבקש, או אביו ואמו מבקשים, זכות היא לו.  אבל בספק יהודי שחייב במצוות כישראל, ורק מעלה עשו ביוחסין לחשוש למיעוט, הגירות אין בה כל צד חוב, רק זכות גמורה להתירו בבת ישראל, ומספיק שהאחראי עליו יבקש הדבר מבית הדין<sup style="color: gray;">1</sup>.  זאת ועוד, זכות היא לו להתגייר לא רק בכדי להתירו בקהל, היות וחוק האמוץ קובע שיש לתת להורים המאמצים רק ילד בן דתם, הרי שזכות לילד להיות יהודי מבחינה כלכלית, בכדי לקבל הורים מאמצים ולזכות בכל הזכויות כיהודי. הוכחה לדברינו ששיקול כלכלי לגיור יש בו זכות גמורה, ואין צורך באב ואם בכדי להטבילו על דעת בית דין, מדברי הרמבם בפרק טו מהל' אסורי ביאה הל' כא... וה"ה בנדון דידן, ילד שנמצא בארץ וכל עתידו בישראל, ושרותי הרווחה הם האפוטרופסים עליו, זכות גמורה היא לו להתגייר, בפרט כשהוא בלאו הכי מספק כיהודי לכל דבר, ואין צורך באביו ואמו שיביאו אותו להתגייר<sup style="color: gray;">2</sup>.
ונראה שבנדון דידן זכות גמורה היא, שגם אם הגדיל אינו יכול למחות. ואף על פי שקטן שאביו ואמו מביאים אותו להתגייר נפסקה ההלכה שהגדיל יכול למחות, החת"ס הביא בזה ראשונים רבים הסוברים שרק כשבית דין מגייר קטן, או שהוא מבקש, יכול למחות, אבל אם הוריו מביאים אותו וניחא ליה במאי דעביד אבוהון, גם אם הגדיל אינו יכול למחות, לפי שזכות גמורה היא. ואף על פי שבשו"ע נפסק שלא כדברי החתם סופר, משום גם אם אביו ואמו מביאים הקטן להתגייר עדיין אין זו זכות גמורה, ובגדלותו יכול לקבוע שאין זו זכות להתגייר, אבל בזכות גמורה כגון בנדון דידן שאין כל חובה בגיור, שהרי חייב במצוות והגיור לחומרא רק מתיר אותו, ודאי שגם אם הגדיל אינו יכול למחות, שהרי למה ימחה, בלאו הכי חייב במצוות. ועיינו במחנה אפרים שהסתפק בכל זכין לאדם שלא בפניו, אם אחר הזכיה גילה דעתו שלא ניחא ליה, אם הזכיה בטלה, וכתב שם שבזכות גמורה הזכיה אינה בטילה, גם אם גילה דעתו אח"כ שאינו רוצה לזכות.
מטעם זה יש להעדיף לברר ולגייר את האסופים עוד בקטנותם, בעוד זכות היא להם להתגייר הן מבחינה כלכלית והן מבחינת ההיתר. וגם אם הגדילו אינם יכולים למחות. שאם מגיירים אותם בגדלותם, על אף שזכות להם, צריכים הם לקבל מצוות בפני בית הדין. ואם יגדלו כחופשים, אף על פי שמספק חייבים במצוות, יש חשש בגירות כיון שאין קבלת מצוות. אבל בקטנים, אין צורך בזה בפני בית דין.
כמו כן, כשהם קטנים אפשר לבקש מפקידי האימוץ למסור האסופים למשפחת מאמצים שומרי מצוות, כמו בנידון דידן שהמאמצים שומרי תורה, בכדי למנוע בעתיד עגמת נפש שבית הדין לא יקבל את האסופי לגיור<sup style="color: gray;">3</sup>".
נראה ששיטתו היא שכל ספק יהודי חייב במצוות מספק (ראו למעלה תשובה נו). ואמנם בנדונו מדובר במי שגיירוהו "רק לחומרא", אך מכל מקום מהלשון "בספק יהודי שחייב במצוות כישראל... הגירות אין בה כל צד חוב, רק זכות גמורה להתירו בבת ישראל" משמע לכאורה שנקט כך לגבי כל מי שהוא ספק יהודי<sup style="color: gray;">4</sup>. ועל פי זה, במקרה של מי שהוא ספק יהודי ובין כה חייב למעשה בקיום מצוות, גיורו יהיה רק זכות. וזהו גם בגדול, אלא שאז נצטרך לשאול אותו אם מקבל עליו מצוות, ואם יגיד שאינו, לא נוכל לקבלו. אבל כל עוד הוא קטן, לא שואלים אותו לגבי קבלת מצוות, ועל כן הואיל והגיור הוא זכות לו, אפשר לגיירו על ידי זכין.
ואמנם אין הוא דן במפורש בשאלת הזכות או החובה במי שאינו עתיד לקיים מצוות, אבל נראה שדבריו הנ"ל כוללים גם מי שיגדל בבית שאינו שומר תורה ומצוות, שהרי כתב אחר כך (אמנם רק דרך אגב), "ואם יגדלו כחופשים... בקטנים אין צורך בזה בפני בית דין".
(ואכן בקשר לדבריו לגבי זכות כלכלית, נראה שאינם שייכים לנדון דידן, שהרי אצלנו בכל מקרה ההורים מאמצים את הילד. אבל גם בדיונו רואים שאין פרט זה מעכב; וכל שכן בנדון דידן שהזכות גדולה היא על זו שבמקרה שלו, שהרי אצלנו מי שמביא את הילד לגיור הם הוריו מגדליו הוודאיים, ויש גם זכות לענין היתר נישואיו ואין צורך להיתלות בזכות הכלכלית.)
לסיכום, ספק יהודי, כיוון שבין כך ובין כך חייב לקיים מצוות, גיורו אינו מוסיף שום חובה מצד חיובו לקיים את המצוות.
אלא שאין מזה הוכחה גמורה שגיורו הוא זכות, שהרי אפשר לטעון שכל זה כשבאמת יקיים מצוות אחר כך, אבל כאשר יהיה בעל עברות שבגללן ייענש בידי שמיים – אולי עונשים אלה יטו את הכף להגדיר את הגיור כחובה. הדבר תלוי גם בשתי הדרכים שהובאו לעיל בתשובה נח בביאור סברת הפוסקים שנקטו שגיורו של ילד שלא ישמור מצוות אינו זכות לו:
לדרך שלפיה אין זו זכות בגלל העברות שיצבור כתוצאה של גיורו – ושלו נותר גוי לא היו נחשבות עברות – ובשל עונשי שמיים שבגינן, עדיין יש לומר שהגיור הוא חובה, שכן אם מצד האמת היה גוי – לא היה נענש (אלא שעדיין ייתכן שחובה זו תוכרע על ידי זכויות שמצדדים וטעמים אחרים)<sup style="color: gray;">5</sup>.
אך לדרך שלפיה ראיית הגיור כחובה אם הילד יגדל כאינו שומר תורה ומצוות אינה מצד עונשי שמיים (שכן מצד חשבונות שכר ועונש ועולם הבא לעולם מצבו של יהודי טוב משל מי שאינו יהודי), אלא שהטלת חיובים על מי שאינו מורגל בהם ולא יורגל בהם בקטנותו ושאינו חפץ בהם, ולכאורה מסתבר שגם לא יחפוץ בהם כשיגדל, והכנסתו למצב של מי שמפר את החובות המוטלות עליו 'חובה היא לו' – מי שחיובים אלה מוטלים עליו בכל אופן (מספק), אין מקום לראות את גיורו כ'חובה' בשום היבט, שהרי אין מתווספת בו שום חובה, ואין לאדם שום נפקות מעשית אם חובות המוטלות עליו הן ספק או ודאי<sup style="color: gray;">6</sup>, ואילו זכויות ודאי מתווספות לו<sup style="color: gray;">7</sup>.
אכן מצאנו דעות נוספות להקל כאשר מדובר בספק יהודי:
שו"ת מלמד להועיל הנ"ל (חלק ב יו"ד סימן פז, והוכפל בחלק ג אהע"ז סימן ג) כתב:
אך נל דבנ"ד דיש ספק אי כבר נעשה גר ע"י מילה וטבילה או לא, וא"כ מצד ספק זה כבר נתחייב במצוות מדאורייתא, דהא קיי"ל ספק דאורייתא מן התורה לחומרא, ואין מאכילין אותו איסור משום לפני עור, א"כ הרי כבר מושבע ועומד מדאורייתא לקיים המצוות. בנידון זה, אף דאם היה אפשר היו עושין על צד היותר טוב שיקבל המצוות עוד הפעם, אבל מ"מ כיון דאי אפשר לעשות טבילה בקבלת המצוות, די בטבילה בלא קבלת המצוות...
ועוד דאפשר לומר דאבותיו קבלו המצוות כבר בשבילו כשהיה קטן, כיון שמלוהו לשם גירות...
וע"כ נ"ל מפני טעמים הנ"ל דאם נטבל בפני שלשה, הוי גר גמור בדיעבד אף שלא קיבל המצות, ובנידון דידן דא"א בענין אחר כדיעבד דמי.
ועל צד היותר טוב יודיעו לו המצות שבודאי רוצה לקבל... ויאמר אח"כ סתם שמקבל עליו מצוות היהודים, ומ"מ כל זה אינו מעכב".
יש להעיר שנראה שהקל בדיעבד רק במקרה של ספק יהודי ספק נכרי. סברתו אינה ברורה דיה, אבל לכאורה נראה מדבריו (בטענתו הראשונה) שמה שהאדם הוא "כבר מושבע ועומד מדאורייתא לקיים המצוות" (לפי הבנתו; ראו תשובה נו הערה 1) נחשב בעצמו כקבלת מצוות בעל כורחו.
לא ברור גם אם לדעתו הנימוק הראשון לבדו מספיק, או רק בצירוף נימוקו השני, "דאפשר לומר דאבותיו קבלו המצוות כבר בשבילו כשהיה קטן, כיון שמלוהו לשם גירות".
אולי יש לציין בהקשר זה את דבריו של המשאת משה (קידושין סימן מח):
ולפיז נ"ל לחדש דגדר קבלת מצות בגר אין זה עצם הגירות, דהגירות הוי רק ע"י מילה וטבילה, כשרצונו להכנס לכלל ישראל תחת כנפי השכינה, ובמילה וטבילה לחוד הוי גר ובכלל אומה הישראלית. אלא שאינו מתחייב במצות בלי קבלת מצוות, והוי קבלת מצות בגר כקבלת תורה בישראל, ובלי קב"מ הוי כישראל לפני מתן תורה, והרי כל מעשה הגירות ילפינן מגירות של ישראל כשיצאו ממצרים...
דגירות הוא שבי"ד מכניסין אותו לכלל ישראל תחת כנפי השכינה... קטן שס"ל להתוס' [בסנהדרין סח ע"ב] שמגיירין אותו בעל כרחו א"כ הרי נעשה גר בלי קבלת מצות אלא שחסר קבלת מצות דבלי קבלת מצות אינו מתחייב במצות. ולפי"ז מבואר התוס' היטב דודאי מילה וטבילה בגר קטן כיון שגם בע"כ יכולים בי"ד לגייר לא מהני מחאה והוי גר. אלא שחסר קבלת מצות שקטן לאו בר קבלה הוא, ובלי קבלה אינו מתחייב במצות התורה כמו בלי קבלת התורה לא היו ישראל מחויבין, ולכן צריך לקבל עליו מצות כשיגדל, ואם מיחה ולא קיבל, הוי כישראל לפני מתן תורה דהוי גר ובלי חיובי מצות, והנה ודאי לאו דלא תתחתן ליכא בזו שנתגיירה בקטנותה ומיחתה כשגדלה כיון דהוי גירות... אלא שלפי דברינו יוצא חידוש להלכה שכל גר שנתגייר ומל וטבל לשם יהדות ולא קבל מצות הוי כישראל אבל בלי חיובי מצות התורה, ובאמת כן משמע מהרמב"ם פי"ג הי"ד ט"ו ט"ז י"ז הל' אסורי ביאה..."
אם המלמד להועיל מסכים להגדרה הזו של המשאת משה, יש לומר שבנדון דידן הגיור יהיה תקף, וקבלת המצוות – שבדרך כלל נדרשת רק כדי ליצור את החיוב במצוות – לא תעכב כאן הואיל ובין כך הוא מחויב מדאורייתא במצוות מצד ספק דאורייתא לחומרא. [אמנם בחידושי בית ישי סימן קז אות ד ד"ה וכן קשה, התנגד נחרצות לחידושו זה של המשאת משה, וחזר על התנגדותו בדרשות בית ישי סימן ט.]
ומכל מקום גם לולי חידוש זה, כשמדובר בגיור של קטן שאינו מבוסס על קבלת מצוות אלא על שזכות הוא לו להתגייר (ולהתחייב בהן) יש לומר כנ"ל, שכשבכל מקרה הוא חייב במצוות מספק – הזכות מבוררת יותר וקיימת אף אם בפועל לא יקיים את המצוות.
<h2> סב</h2>
<b>ניו יורק, ארה"ב New York, USA</b>
טבת תשע"ה
<strong><big>סב. האם זכות רוחנית נחשבת זכות בגיור</big></strong>
<b>שאלה:</b><br>האם זכות רוחנית נחשבת זכות לענין גיור?
<b>תשובה:</b><br>מדברי הפוסקים עולה שזכות רוחנית נחשבת לזכות רק אם משערים שהאדם עצמו רואה בה זכות.
לעיל (תשובות נח–נט; סא) עסקנו בשאלה אם ה'חובה' של תוספת עונש בעקבות הגיור, אם גר זה כשיגדל לא יקיים תורה ומצוות, תמנע אפשרות של 'זכין'.
דיון זה יוצא מנקודת ההנחה כי בשאלת 'זכין' אכן מתחשבים גם בזכויות וחובות 'רוחניות'.
נפרט את הדברים:
כאשר יש זכות רוחנית, אבל האדם אינו רוצה אותה, מביא הזכות משה (סימן א חלק ז) מחלוקת בין הרא"ם לרד"ך:
א. שו"ת רא"ם (חלק א סימן סא) כתב:
בעלה... שכבר הוא נשתמד, ואיכא למיחש בה דילמא מינח ניחא לה בטן דו דידיה, עדין אני אומר דזכות הוא לה להוציאה מתחת ידו. משום דנהי דאיהי מינח ניחא לה בטן דו דידיה, מכל מקום מי שמצילה מאסור ביאה דנבעלת לגוי ומחששא דהעברת הדת ומכשול כמה מיני איסורין שיכול להכשילה שלא מדעתה, זכות גדולה הוא עושה לה, אף על פי שהיא אינה רוצה בכך וקשה לפרוש הימנו.  שכך כתב הרב רבינו משה זכרו לברכה בהלכות גירושין פרק שני: מי שהדין נותן שכופין אותו לגרש את אשתו ולא רצה לגרש, ב"ד של ישראל בכל מקום ובכל זמן מכין אותו עד שיאמר רוצה אני ויכתוב הגט והוא הגט כשר כו'. ולמה לא בטל גט זה שהרי הוא אנוס כו', לפי ש... מי שתקפו יצרו הרע לבטל מצווה או לעשות עבירה והוכה עד שעשה דבר שחייב לעשותו, או עד שנתרחק מדבר האסור לעשותו, אין זה אנוס ממנו אלא הוא אנס את עצמו בדעתו הרעה. לפיכך זה שאינו רוצה לגרש, מאחר שהוא רוצה להיות מישראל, רוצה הוא כל המצות ולהתרחק מן העבירות ויצרו הוא שתוקפו. וכיון שהוכה עד שתשש יצרו ואמר רוצה אני, כבר גרש לרצונו".
והוא ה"נ גבי אשת משומד, כיון שהדין נותן שתפרוש הימנו... אלא שיצרה תוקפה ורוצה בטן דו דידיה אשר לא כדת, ודאי זכות היא לה להצילה מהעבירה ומכל אותן החששות.
שאעפ"י שהיא אינה מתרצה בכך, אנן סהדי דבתר הכי כשישקוט יצרה הקשה, תהיה שמחה בהצלתה מתחת ידו, ותהא תוהא למפרע על הראשונות".
לכאורה הוא אומר שהמדד אם דבר נחשב זכות הוא <b>מדד אובייקטיבי</b>. היינו אם אנחנו מגדירים את הדבר כזכות, ולא אם להערכתנו האדם עצמו היה רואה אותו כזכות ורוצה בו לו שאלנוהו, או לו יכול היה לחוות דעה.
ולפי זה בנדון דידן יש מקום לדון אם באופן אובייקטיבי להיות יהודי שאינו שומר תורה ומצוות זו חובה.
אלא שמדבריו בסוף הציטוט הנ"ל נראה להפך. שהרי כתב: "שאעפ"י שהיא אינה מתרצה בכך, אנן סהדי דבתר הכי כשישקוט יצרה הקשה תהיה שמחה בהצלתה". היינו שרק כאשר בעתיד האדם יסכים שבאמת הייתה זו זכות, נוכל להגדירה כזכות. היינו שתמיד הולכים דווקא אחרי דעתו של האדם, ורק כאשר האדם יראה את הדבר כזכות (ואין זה משנה למה – ועל כן ממילא זה יכלול גם זכות רוחנית, אבל לא שזכות רוחנית היא בהכרח זכות כשלעצמה), גם אנחנו נגדיר את זה כזכות.
הרא"ם הזכיר "אנן סהדי"; בתשובה סג נדון במחלוקת אם "זכין" פועל מצד אנן סהדי או מצד מסלול אחר.
ב. בשו"ת הרד"ך (בית ט חדר יא ד"ה ואין לדחות) כתב:
...ואין לומר... מעשה היה בימי רשי ז"ל על משומד שנתרצה לתת גט לאשתו, והורה רש"י ז"ל לאחר לקבל לה גט... אין לומר דלעולם רש"י ז"ל [ס"ל] דמינח ניחא בטן דו... והא דהורה שיקבלו גט לאשת המשומד שלא מדעתה, דזכות הוא לה, היינו משום דזכין לאדם שלא בפניו דקאמרינן, מזכין לנפשו הוא דקאמרינן, ולהביא ראייה לזה מדאמרינן בפ"ק דכתובות... מאי קמ"ל דזכות הוא לו וזכין לאדם שלא בפניו, תנינא... הרי לך דפשיטא ליה לתלמודא דכל היכא דמכניסין אותו תחת כנפי השכינה, זכין לו שלא בפניו. וא"כ ה"נ הואיל ומפרישה מאיסור, הוא הזכות שלה וזכין לה שלא בפניה<sup style="color: gray;">1</sup>, דהא התם משני' מ"ד גוי בהפקרא ניחא ליה, דהא ודאי עבדא בהפקרא ניחא ליה, קמ"ל דה"מ גדול דטעם טעמא דאיסורא, אבל קטן זכות הוא לו. הרי לך דלא אזלינן בתר זכות נפשו, אלא א"כ בתר רצונו אזלינן לענין לזכותו שלא בפניו. וטעמא דמטבילין לקטן, משום דאנן סהדי שמאחר שלא טעם טעמא דאיסורא רצונו בכך. אבל אם היה טועם טעם האיסור, או גדול שנשתמד שכבר טעם טעמא דאיסורא, אין מטבילין אותו על דעת ב"ד, אף על גב דזכות הוא לו שמכניסין אותו תחת כנפי השכינה, דלא אזלינן בזכות וחובה לענין מה שאמרו זכין לאדם שלא בפניו וכו', אלא בתר רצונו ולא בתר זכות וחובת נפשו...
וכן משמע נמי בפ"ק דגיטין דזכות וחובה דקאמרינן, לפי רצונו של אדם הוא דאמרינן, דתנן התם: האומר [תנו] גט זה לאשתי ושטר שחרור זה לעבדי, אם רצה לחזור בשניהם יחזור, דברי ר"מ. וחכמים אומרים, בגיטי נשים אבל לא בשיחרורי עבדים, לפי שזכין לאדם שלא בפניו וכו', עד אמר להם והרי הוא פוסל את עבדו מן התרומה וכו'. ובגמרא אמרינן תניא אמר ר' אליעזר, אמרנו לו למאיר, והלא זכות הוא לעבד שיוצא [מ]תחת ידי עבדו לחירות, אמר לנו, חוב היא לו, שאם היה עבד כהן פוסלו מן התרומה. אמרנו לו, והלא מה אם ירצה שלא לפרנסו וכו'. ופרכינן ולר"מ תינח עבד כהן, עבד ישראל מא"ל, ומשנינן א"ר שמואל בר רב יצחק, מפני שמפסידו משפחה כנענית. ופרכינן אדרבא הוא מתירו בבת חורין, ומשני' עבדא בהפקרא ניחא ליה ע"כ. הרי לך אף על פי דכשיצא העבד בן חורין הרי הוא ככל ישראל ובהיותו עבד אינו חייב במצות אלא כאשה, וזכות הוא לנפשו ביוצאו בן חורין, אפ"ה קאמר ר"מ דחוב הוא לו ואינו משתחרר שלא בפניו..."
לפי זה לכאורה פשוט הוא שבנדון דידן הגיור ייחשב כזכות, הואיל ויש להניח שהילד היה רוצה להיות ודאי יהודי כדי שיוכל להתחתן. זו הנקודה שהערנו עליה כבר בתשובה נו הערה 4: אנחנו יוצאים מתוך הנחה שהאומדן היא שהילד היה רוצה את הגיור לו יכול היה להחליט ויכולנו לשאול אותו.
בזכות משה שם טען נגד הרד"ך:
ומעתה מה שהק' מהרדך על הרא"ם מההיא דפ"ק דגיטין ומההיא דגר קטן, דאמרינן דכיון דעבדא בהפקירא ניחא ליה אין זכין לו, אע"ג דזכות הוא לו שמכניסין אותו תחת כנפי השכינה, דנמצא דלא אזלינן בתר זכות הנפש אלא בתר רצונו, הפך דעת הרא"ם.
לע"ד ל"ק מידי, דשאני התם דלא שייך לומר דרוצה הוא אלא שיצרו תוקפו, דלא אמרינן הכי אלא כשאנו רואים שרוצה להיות מישראל ורוצה הוא לקיים המצות, דאז ודאי אינו אלא שיצרו תוקפו והוה כמו אנוס בדבר, ובודאי דכשישקוט יצרו ניחא ליה. אבל התם גבי גר קטן או עבד, שעדיין אין שום הוכחה שרוצה להיות מישראל ולקיים כל המצות מדעתו ורצונו הטוב, דאדרבא יש לנו לומר דעבד' בהפקירא ניחא ליה והוא רוצה להיות בן חורין מהמצות ואינו רוצה להיות מישראל, שאינו רוצה לקבל עליו עול מצות, דכיון שטעם טעמא דאיסור', מסתמא אינו רוצה לקבל עליו עול מצות, וכל זמן דליכא גילוי דעת שרוצה להיות מישראל ולקיים המצות, לא אמרינן דרוצה הוא אלא שיצרו תוקפו לפי שעה וכשישקוט יצרו ניחא ליה. אלא אמרי' דאף כשישקוט יצרו לא ניחא ליה, דאינו רוצה לקבל עליו עול מצות אלא רוצ' הוא להיות בן חורין מהמצות, ואף בלא התגברות יצר אינו רוצה. ומש"ה לא אזלינן גבי עבד בתר זכות הנפש, כיון דליכא גילוי דעת שרוצה בזכות הנפש.
אבל גבי אשת משומד, דכבר הדבר ברור שרוצה בזכות הנפש, שכבר היא ישראלית, בההיא ודאי יש לנו לומר דמה שמסרבת בדבר אינו אלא שיצרה אינה מניחה לפי שעה וכשישקוט יצרה ניחא לה. וכיון שהיא רוצה מצד עצמה, זכות הוא לה להצילה מהעבירה, דכשישקוט יצרה תהיה שמחה בהצלתה מתחת ידו, ותהיה תוהא למפרע על הראשונות, וכמו שכתב הרא"ם ז"ל".
לענייננו אין מכאן סיבה נוספת להחמיר. שהרי הזכות משה טען שהולכים אחרי אומדנת דעתו הסובייקטיבית של האדם. ובנדון דידן לכאורה יש אומדן שמי שיגדל כישראלי (בחברה יהודית) ירצה להיקרא יהודי.
בשו"ת ר' עקיבא איגר (החדשות סימן עט) כתב:
ואף דבאם מוחית במפורש יל דאינו יכול לזכות לה על ידי אחר, כי אף שהרא"ם בתשו' סימן ס"ז כתב דגם בצווחת שאינה רוצה בגירושין, מ"מ האמת שזכות הוא לה משום תיקון הנפש, מ"מ כבר סתר לנכון הרד"ך בתשובה בית ט' חדר י"ב..."
היינו שר' עקיבא איגר הכריע כרד"ך נגד הרא"ם, שהולכים אחרי רצונו של האדם ולא קובעים על פי השאלה אם זו זכות אובייקטיבית. ולפי זה בנדון דידן לכאורה נצטרך לומר שהאומדן הוא שהיה רוצה להתגייר (ואכן כאמור לעיל אנחנו יוצאים מתוך הנחה שיהיו לו קשיים בחיים אם לא יעבור גיור לחומרא, ועל כן האומדן הוא שהיה רוצה את הגיור. וכפי שהוזכר כבר בתשובה נו הערה 4).
ועל כן לגבי השאלה, אם מתחשבים בזכות רוחנית, נראה ממקורות אלה שגם אם יש להתחשב בה, הדברים אמורים רק בתנאי שמשערים שהאדם עצמו היה מסכים לראות בזה זכות (עכשיו או לאחר זמן).
אך על כל פנים בנדון דידן אנו מעריכים שהקטן היה רוצה בגיור, כאמור.
נוסף לרצונו, לדעת הרבה פוסקים יש גם זכות אובייקטיבית בגיור (וכפי שהוסבר, הגיור טוב אף למי שלא ישמור תורה ומצוות – ובוודאי אם יהיה כ'תינוק שנשבה' – גם מבחינת עולם הבא, ונוסף לכך מעניק לו את עצם קדושת ישראל ומעלתם).
ואף לדעת הפוסקים שחלקו ונקטו שגיור של ילד שלא יתחנך לשמירת תורה ומצוות אינו 'זכות', יש מקום להסתפק שמא יודו בנדון דידן שזכות היא – אם מצד ה'רווחים הצדדיים' של זהות מוגדרת ויכולת להינשא ואם מצד האפשרות שה'חובה' שלדעתם אינה מצד חשבונות של שכר ועונש אלא מצד הטלת חיובים על מי שאיננו יכולים להעריך שהיה רוצה בהם לו שאלנוהו, וזה דווקא כשאינו מחויב בהם בכל מקרה<sup style="color: gray;">3</sup>.
<h2> סג</h2>
<b>ניו יורק, ארה"ב NewYork, USA</b>
טבת תשע"ה
<strong><big>סג. זכות אובייקטיבית או לפי דעתו של האדם – בדין זכין לקטן בענין גיור</big></strong>
<b>שאלה:</b><br>במצב שבאופן אובייקטיבי יש להגדירו כחובה, אבל אדם ממוצע היה רוצה בו למרות זאת, האם אפשר להשתמש בדין 'זכין'? ואם באופן אובייקטיבי יש לראות את המצב כזכות גמורה, האם אפשר לעשות זכין בעל כרחו של המקבל?
<b>תשובה:</b><br>א. כאמור בתשובות הקודמות, אין להגדיר את הגיור שבנדון דידן 'חובה באופן אובייקטיבי'. אך עם זאת, גם בדברים שבאופן אובייקטיבי כן מוגדרים 'חובה', לדעת ראשונים ואחרונים רבים, אם אומדן הדעת הוא שבכל אופן אדם רוצה בו, ניתן לראות בדבר 'זכות' בעבור אותו אדם ולעשותו עבורו.
נפרט את הדברים:
לעיל בתשובה סב עסקנו בזכות רוחנית והוכחנו שם כי רצונו של האדם קובע מה באמת מוגדר כלפיו 'זכות'. מסברא יש לומר שהוא הדין לגבי חובה רוחנית, דהיינו שגם אם נגדיר גיור כחובה אובייקטיבית, מכל מקום אם אדם זה רואה בו זכות, הוא יוגדר כזכות.
והרי גם אם נאמר שלפי האמת, בנדון דידן העונש שיתווסף לילד אם יתגייר בגלל אי קיום המצוות (על הצד שהוא עכשיו נכרי, ועל כן לא נענש עד רובן של תרי"ג המצוות), יגדיר את הגיור באופן אובייקטיבי 'חובה', מכל מקום נראה שיש אומדן שאם היינו שואלים אותו אם ירצה להתגייר ולהיות ודאי יהודי (ועל ידי כך יהיה מותר לו להינשא וזהותו תהיה ברורה וכדו'), הוא היה אומר שהוא רוצה.
כפי שהוזכר למעלה (שם), נראה שאפילו הרא"ם הנ"ל יודה לרד"ך ור' עקיבא איגר שכאשר באים להגדיר מה נחשב לו כזכות או חובה לגבי 'זכין' – יש ללכת אחרי מה שמשערים שלעתיד האדם ירצה או לא ירצה (או מה שעכשיו 'רוצה' בתוך תוכו<sup style="color: gray;">1</sup>), ולא אחרי מה שהוא זכות או חובה אובייקטיבית.
וכן לכאורה יש להבין מהרשב"א (יבמות קיח ע"ב):
הא דבעא רבא מרב נחמן במזכה גט לאשתו במקום יבם מהו, לא איפשיטא, וחולצת ולא מתיבמת.  ומסתברא דדוקא גבי יבם הוא דאיבעיא להו. אבל בבעל, אפי' אשת מוכה שחין, או שהיתה קטטה בינו לבינה ותובעת היא להתגרש, אין חוששין לה כלל, אלא או חולצת או מתיבמת, מדאיבעי' לי' גבי יבם ולא בעי לה גבי אא דעלמא בריש פ"ק דגטין.
ועוד דהתם בפ"ק דגטין מוכח הכין בהדיא בגמ' דבני מערבא, דגרסינן התם גבי מתניתין דחוב הוא לאשה שיוצאה מתחת יד בעלה: ר' חייא בר ווא א"ר יוחנן בעי, הגע עצמך, שהיתה אשתו של מוכה שחין, הרי זכות הוא לאשה כו', ומסקנא דלא.
ובפרק האומר התקבל נמי גרסינן התם: בכל אתר אתמר התקבל כזכה, והכא אתמר התקבל כהולך? שנייא ההיא, שזכין לאדם שלא בפניו ואין חבין לו אלא בפניו. התיב ר' שמאי, הגע עצמך שהיתה צווחת להתגרש, אני אומר שמא חזרה בה".
היינו שהסיבה שאי אפשר לזכות בגט גם כשגילתה את דעתה שרוצה אותו, הוא רק מחשש שמא חזרה בה (על פי הירושלמי), אך אם יכולנו להיות בטוחים שלא תחזור בה, כן יהיה אפשרי, למרות שהוא מוגדר כחובה (שהרי הגמרא אמרה: "שנייא ההיא... אין חבין לו אלא בפניו").
והבית יוסף (אהע"ז סימן קמ סוף אות ו; עמוד רט במהד' מכון ירושלים) כתב:
ודעת רבינו כדאמרינן בירושלמי...שמא חזרה בה [דרכי משה אות ד**: וכן פסק נימוקי יוסף סוף האשה שלום"]... מיהו היכא שבאו עדים שהיתה צווחת להתגרש בשעה פלונית, והגט זיכה בו הבעל לאחר באותה שעה ממש, אפשר שהיא מגורשת".
וכן כתב המגילת ספר על הסמ"ג (לאוין קיו, דף נד טור שני):
...אלא בודאי מאי אית לך למי' שאין הענין תלוי אלא לפי דעת מין האנושי שאין שם על לבו אלא הנאות הגופניות אשר למראה עיניו ישפוט כי טובות הנה...
היינו שמתחשבים במה שמשערים שבאמת ירצה, ולא בזכות או חובה אובייקטיביות לפי האמת.
ב. כאשר יש זכות גמורה יש מחלוקת אם נאמר דין 'זכין' גם בעל כורחו של המקבל
נקדים ונאמר שאם נאמר דין 'זכין לאדם' למרות מחאת המקבל, לכאורה זה אומר שלגבי זכין לא משערים את דעתו הסובייקטיבית של האדם, אלא מסתכלים רק אם יש זכות אובייקטיבית. ולכאורה תצא מזה נפקא מינה בנדון דידן, אם נאמר שאצלנו יש אומדן שהיה רוצה את הגיור אבל באופן אובייקטיבי הוא חובה.
1 הסוברים שגם בזכות אובייקטיבית אין לעשות 'זכין' נגד רצונו של המקבל:
במחנה אפרים (הלכות זכייה סימו ז) כתב:
וצל כל היכא דהכריעו חכמים דעתו של אדם לומר שהוא זכות גמור לאדם, ואחר כך כששמע צווח וטוען שחוב הוא לו, מהו אם נאמן אם לאו...
כל היכא דהוי זכות גמור וזה צווח בלי שום טענה, דאיכא למימר דמתחלה היה רוצה ועכשיו חזר בו. וכן נראה מדברי הר"ן ז"ל בפרק האיש מקדש גבי קטנה שנתקדשה שלא לדעת אביה צריכה גט שמא נתרצה אביה, וכתב הר"ן וז"ל וכ"ת ריצוי דבתר קדושין מאי מהני? איכא למימר דה"ט לפי שכל אדם רוצה להשיא את בתו, וזכין לו לאדם שלא בפניו. ומיהו טעמא דנתרצה כששמע, הא לא נתרצה לא הוו קדושין, לפי שאינו זכות גמור עכ"ד.
משמע מדבריו בהדיא דכל היכא דהוי זכות גמור, אף כשצווח כששמע, לא משגיחינן ביה, ואמרינן מעיקרא היה רוצה ועכשו חזר בו".
משמע שהסיבה שאין מחאתו מחאה היא רק מפני שלא מאמינים לו. אבל אם יודעים שבאמת אינו רוצה, הרי שאי אפשר לזכות לו בעל כורחו, גם אם מדובר בזכות גמורה.
וכן כתב בשו"ת נודע ביהודה (מהדורה קמא אבהע"ז סימן ע):
ומה ששאל אם יש לזכות לה רשות ולזרוק לתוכו הגט.  נלפעד שאי אפשר, שאפילו אי נימא שזנתה, בודאי שהגט זכות הוא לה ומזכין לה ע"י אחר כמו שפסק רמ"א במומרת, היינו מן הסתם זכות הוא לה.
אבל אם היא צווחת שאינה רוצה גט, אין מזכין לה בעל כרחה".
וכן כתב בשו"ת שבות יעקב (חלק א סימן קכ):
...בנדון דידן דודאי זכות הוא לה, יכולין לזכות לה גט עי אחר...
איברא מעיקרא דדינא פירכא, דאע"ג דזכין לאדם שלא בפניו במידי דזכות הוא לו, אבל אם הוא עומד וצוח שאינו חפץ בזכות זה, ודאי אין זכין לאדם בעל כרחו..."
וכן כתב בשו"ת עונג יום טוב (סימן קי):
ולענד דאין כוונת הר"ן ז"ל במש"כ דאם לא נתרצה לא מהני, היינו שמיחה בפירוש, אלא כוונתו שלא נתרצה בפירוש. ומיירי שלא שמע כלל מקדושי', ומת או שהלך למדינת הים. ובזה כתב דדוקא נתרצה בפירוש מהני, אבל אם מת קודם שנתרצה לא מהני, כיון דלא הוי זכות גמור.
והיינו דאיכא בין זכות גמור להיכא דלא הוי זכות גמור, דהיכא דלא הוי זכות גמור, כל שלא שמע ונתרצה בפירוש לא מהני; והיכא דהוי זכות גמור בלא שמע, כגון שמת קודם ששמע, נמי מהני, אבל אם מוחה, גם בזכות גמור לא מהני...
וכן מצאתי להרמב"ן ז"ל במלחמות בגיטין בסוגיא דתן גט זה לאשתי ושטר שיחרור זה לעבדי, אם רצה לחזור בשניהם יחזור, כתב שם וז"ל שהרי אפילו בדברים שזוכין לו שלא בפניו, אם צווח ביום שמעו לא קנה, כדאיתא בב"ב ובחולין עכ"ל עיינו שם היטב בדבריו ז"ל. הרי דלאו דווקא במתנה לחוד לא קנה אם צווח אח"כ, אלא ה"ה בכל מידי דזכות הוא לו.
וגדולה מזו מצאתי להריטב"א ז"ל בחידושיו לקידושין (דף כ"ג) בהא דאיבעיא להו עבד מהו שיעשה שליח לקבל גיטו, והקשה ע"ז דהא קיי"ל דרשב"א נמי סבר בשטר ע"י אחרים משום דזכות הוא לו, ומה לי משום זכות ומה לי משום שליחות. ותירץ דנ"מ דאי הוי שליח קבלה, כיון שהגיע גט לידו יצא לחירות ואעפ"י שהעבד צווח עכשיו כששמע, ואלו מדין זכיה, דכל היכא דכי שמע צווח מעיקרא, לא יצא לחירות".
היינו שלדעת המחנה אפרים (וטען שכן נראה בר"ן בקידושין), הנודע ביהודה, השבות יעקב והעונג יום טוב (שכתב שכן רואים ברמב"ן) – אי אפשר לזכות לאדם בעל כורחו אפילו בדבר שהוא זכות לו (על כל פנים כאשר האדם מוחה במפורש).
2 הסוברים שבזכות אובייקטיבית זכין גם נגד רצונו של המקבל:
בזכות משה (סימן א) הביא את המחנה אפרים הנ"ל ודחהו. הזכות משה הביא דעות שאפשר לזכות לו בעל כורחו:
ויש לחקור אם האי דבעינן שנתרצה כששמע, היינו דוקא כשאינו זכות גמו'... אבל כשאין בדבר שום חוב ואעפכ אינו רוצה, זכין לו בע"כ, או לא.
ומדברי רשב"ם שם (ב"ב קלח ע"א) נר' דס"ל דזכין לו בע"כ, שכתב... כאן בצווח מעיקרא. [מתחלה] כשמסר לו [זה את] השטר התחיל (ו)צווח, הלכך לא קנה, שאין מזכין לו לאדם בעל כרחו, דחוב הוא לו דכתיב (משלי טו,כז) שונא מתנות יחיה ע"כ...
והרי להדיא דס"ל דבזכות גמור מזכין לו בע"כ, מדכתב שמה שאין מזכין לאדם בע"כ הוא מפני דחוב הוא לו... הא לאו הכי, מזכין לו בע"כ.
והטעם נראה פשוט, דאמרי' בטלה דעתו אצל כל אדם...
אבל מדברי הריטב"א בחי' בקידושין דכ"ג נר' שחולק בזה..."
ושם בזכות משה (יט, א) הביא את הרשב"א בקידושין (כג ע"א) שכתב:
ואי לאו דמסתפינא אמינא דהכא אפילו בעל כרחו נמי, ומתנת ממון שאני דלאו זכות גמור הוא, ואדרבה חוב מצד עצמו, דכתיב ושונא מתנות יחיה, אלא מיהו מצד שנפשו של אדם מחמדתן קרי' ליה זכות, ואף על פי שהוא מצד עצמו חובה, זכין לו שלא בפניו.  אבל גט שחרור דזכות גמור הוא, ומתירו בבת חורין ומכניסו לכלל מצות כישראל, זכין לו ממ, ואפי' עומד וצווח, בטלה דעתו אצל כל אדם...
הכא דזכות הוא לו ועוד דיוצא בעל כרחו, זכין לו בעל כרחו".
והזכות משה כתב על זה:
והרי להדיא דסל להרשב"א דזכין לאדם שלא מדעתו בזכות הנפש ואפי' בע"כ..."
(והמשיך להקשות על דברי הרשב"א הללו לגבי זכייה בעל כורחו, וכתב שדברי יחיד הם.)
לפי הבנתו זו על פי הרשב"ם והרשב"א, לכאורה יוצא שלגבי זכין לא שואלים מה האדם הספציפי רוצה (וממילא בנדון דידן לא שואלים מה הקטן היה רוצה לוּ יכולנו לשאול אותו והיה נחשב כבר דעת), אלא איך נגדיר את חלות המעשה מבחינה אובייקטיבית. ואם כך, יש לטעון שאם בנדון דידן נאמר שיש כאן חובה מכך שייענש בוודאות על עברותיו, לכאורה לא תהיה אפשרות ליישם זכין.
אבל לאמיתם של הדברים נראה שאין ליישם כך את דבריו לנדון דידן: אין צריך לומר אם אכן יש כאן זכות אובייקטיבית; אלא אף אם נצדד שיש כאן חובה אובייקטיבית, עדיין לא נאמר שדעתו (המשוערת) ורצונו בגיור יתבטלו בגינה, שהרי הזכות משה מסביר שהסיבה שלא להתייחס למחאתו היא מפני "דאמרינן בטלה דעתו אצל כל אדם". כלומר שלא מתייחסים לרצונו הפרטי דווקא כאשר רצונו זה הוא חריג ולא הגיוני.
הזכות משה ציין (עמוד כ טור שני) שגם הרשב"א אמר את דבריו "דוקא התם בדיהיב טעמא, משום דאמרי' בטלה דעתו אצל כל אדם, וטעם זה לא שייך אלא גבי עבד דליכא שום חובה בדבר..."
אבל במקרה שלנו, של יהודי שאינו שומר תורה ומצוות, נראה יותר שאין להפעיל כאן "בטלה דעתו אצל כל אדם", שמן הסתם רוב האנשים כן ירצו מעמד של יהודי (על פני מעמד של ספק יהודי) למרות החובה הכרוכה בדבר בשל העונש העתידי על אי קיום מצוות. וכפי שהזכרנו בתשובה נו הערה 4 ושוב בסימנים סא–סב בכמה מקומות.
בשו"ת עין יצחק (חלק א אבהע"ז סימן א) כתב:
ראיתי בשבות יעקב שם שכתב דהיכא דאינה מרוצה לקבל גיטה, אין לזכות לה הגט כו'. וכן מוכח מהא דכתובות (דף יא) הגדילו יכולין למחות, דאע"ג דזכין שלא בפניו, מ"מ במידי שהוא צווח ומוחה, ודאי אין יכולין לזכות לו כו'... וכעין זה ראיתי בנו"ב במ"ק ח' אה"ע סי' ע'...
אכן לענ"ד יש לדון בדבריהם הרבה. והוא דס"ל הרשב"א בחי' לקידושין בזכיית שטר שחרור לעבד ע"י אחרים, דאין יכול העבד למחות, משום דשאני מתנה דלאו זכות גמור הוא מצד עצמו, ואדרבה חוב הוא לו משום שונא מתנות יחי'. אבל גט שחרור, זכות גמור הוא מצד עצמו דמתירו בבת חורין ומכניסו לכלל מצות כישראל, זכין לו בע"כ ובטלה דעתו אצל כל אדם...
הרי דס"ל להרשב"א לדינא דבזכות גמור מזכין בעל כרחו, ואינו יכול למחות ולבטל להזכיי'.
וכן נראה מלשון הרשב"ם בב"ב (דף קל"ח) ד"ה כאן בצווח מעיקרא שכתב דאין מזכין לו בע"כ משום שונא מתנות יחי'. הרי דזכות גמור מזכין בע"כ.
וכן מוכח מהר"נ דקידושין בסוגיא דנערה שנתקדשה שלא לדעת אבי', קידושין (דף מ"ה), דכתב דיכול האב למחות משום דלא הוי זכות גמור כ"כ, שהרי בתו יוצאה מרשותו לכמה דברים. ומשמע מדבריו דהיכא דהוי זכות גמור, אינו יכול למחות אף שצווח בעת ששמע הזכיי', ומתנה שאני דכתיב שונא מתנות יחי' וכמש"כ הרשב"א והרשב"ם.
ב. ומכבר הבאתי ראי' דזכות גמור שאני בזה, מסוטה (דף כ"ה)... וע"כ מוכח דבזכות גמור אינו יכול למחות ולבטל להזכיי'... א"כ מוכח מסוגיא דסוטה זו כסברת הרשב"א והרשב"ם והר"נ דמחלקים דזכות גמור שאני".
וכן כתב בשו"ת באר יצחק (חלק א או"ח סימן ב ענף ד).
גם בדבריו יש להסביר שבזכות גמורה "בטלה מחאתו אצל כל אדם", מה שאין כן כשיש בדבר גם זכות וגם חובה, שאז הדבר נקבע על פי מחאתו.
במחזה אברהם (לרב אברהם מנחם הלוי שטיינברג; או"ח סוף סימן עג) כתב שאין לסמוך על הרשב"א להלכה:
אמנם לדינא גם שם דברי הרשבא אינם מוסכמים; ועיינו ביו"ד סי' רס"ז סמ"א שפסק דלא כהרשב"א, שכתב "ואם מיחה בידו מלקבלו לא יצא בו לחירות" ע"ש".
אמנם בשו"ת שואל ומשיב (תנינא חלק ב סימן סב, חלק האחרון של ד"ה נשאלתי) נראה שכן פוסק כרשב"א.
ועל כן, אף שלכאורה יש לתלות את השאלה אם הולכים אחרי הגדרת הענין כזכות אובייקטיבית או אחרי רצונו של האדם (או אומדן דעתו, אנן סהדי) בשאלה אם נאמר דין "זכין" בזכות אובייקטיבית נגד רצונו – מכל מקום נראה שגם הראשונים הסוברים ש"זכין" אפילו בעל כורחו של אדם, יאמרו כך רק כאשר שייך "בטלה דעתו אצל כל אדם". ונראה שאין "בטלה דעתו אצל כל אדם" שייך לנדון דידן.
ג. איך פועל דין זכין: על בסיס אנן סהדי או על בסיס גזרת הכתוב שאפשר לזכות במקרה כזה?
יש לומר שהשאלה אם הולכים אחרי הגדרת הענין כזכות אובייקטיבית או אחרי רצונו של האדם תהיה תלויה בחקירה איך פועל דין זכין:
1 אנן סהדי
לפי רש"י בגיטין (ט ע"ב ד"ה יחזור):
...ורבנן פליגי עליה דרמ במתני' ואמרי דבשחרור אינו יכול לחזור משנמסר ליד זה, ואף על פי שלא עשאו העבד שליח, משום דקסברי זכות הוא לעבד שיוצא מתחת רבו לחירות וזכין לו לאדם שלא בפניו, דאנן סהדי דניחא ליה דניהוי האי שלוחו להכי".
וכן כתב רש"י בבבא מציעא (יא ע"ב ד"ה אלא אמר רב אשי):
הלכך גבי מתנה דזכות הוא לה, אנן סהדי דניחא לה שתהא שלוחה, וקנייא לה כשליח; אבל גבי גט, דחוב הוא לה, לא ניחא לה שתהא שלוחה.
וכן בתוספות כתובות (יא ע"א ד"ה מטבילין):
דכיון דזכות הוא לו, אנן סהדי דעביד ליה שליח.
וכן ברא"ש (גיטין פרק א סימן יג):
וזכייה מטעם שליחות, ואנן סהדי דניחא ליה שיהא שלוחו ושלוחו של אדם כמותו, והוי כאילו בא לידו.
וברשב"א קידושין (מב ע"א ד"ה מהא דאמרינן):
וראיתי לרבותינו בעלי התוס' זל שאמרו משמו של רש"י ז"ל דזכיה מדין שליחות היא... ופי' ז"ל דהא דקטן אית ליה זכיה ולית ליה שליחות, שאין הקטן עושה שליח, היינו היכא דאיכא צד חובה, דאי הוה בר דעת דלמא לא ניחא ליה בהכי".
2 יש לכל אדם יכולת לזכות לאחר בנסיבות מסוימות
אמנם בקצות החושן (סימן קה ס"ק א) כתב:
אמנם התוס' לשיטתם דסברי דזכיה מדין שליחות, וככ בפ"ק דכתובות דף י"א (ע"א ד"ה מטבילין) וז"ל, דזכיה מדין שליחות הוא, דכיון דזכות הוא לו, אנן סהדי דעביד ליה שליח. וכ"כ ברא"ש פ"ק דגיטין (סי' י"ג).
אמנם כבר נתקשתי בזה, דאיך נימא זכיה מדין שליחות, דהא בפרק אלו מציאות דף כ"ב (ע"א) בפלוגתא דאביי ורבא ביאוש שלא מדעת... מוכח דלאביי דאמר יאוש שלא מדעת לא הוי יאוש, שליחות שלא מדעת נמי לא הוי שליח, אף על גב דלכי ידע ניחא ליה, מ"מ השתא מיהא לא ידע.
ולכן נראה דאפשר דמזה דעת כמה הראשונים שאמרו, דזכיה מתורת יד אמרו, ולא מתורת שליחות. ואפילו למאן דאמר דזכיה מתורת שליחות, לאו משום אנן סהדי דעשאו שליח, אלא דגזירת הכתוב שיהא הזוכה לאחר מהני...
אבל הך זכיה לא הוי כיד ממש, אלא כמו שליחות... דכן גזירת הכתוב דאע"ג דלא עשאו מקבל שליח, דהא לא ידע, מהני מדין זכיה..."
הגיוני לומר שאם 'זכין' מבוסס על אנן סהדי, ההחלטה אם להתגייר תהיה תלויה במה שהיה רוצה אם היה גדול (ואנחנו מניחים שהיה רוצה להתגייר).
אבל לפי הקצות יש לומר שזה תלוי בשאלת זכות אובייקטיבית.
אבל נוסיף שגם לצד הראשון יש לדון אם יש כאן אומדנה מספיק חזקה להחשיבו כ'אנן סהדי'.
בענין זה יש לציין את מה שכתב האגרות משה (אבהע"ז חלק ד סימן ו):
...ממ מאחר שעכ"פ מצד שאינה מאמינה בתורת השי"ת, אינה יודעת שהוא זכות וטובה לפניה, לא מועיל, וכמפורש כן בפ"ת סימן ק"מ סק"ז בשם פמ"א. אבל זה תלוי בזכיה שהוא מדין שליחות, דאם הוא כטעם התוס' כתובות דף י"א ע"א בד"ה מטבילין, שהוא מטעם אנן סהדי דעביד ליה שליח, אין להועיל מאחר דעכ"פ הא אמרה שאינה רוצה בגט ולא עשאה שליח.
ואפשר לומר שזכיה אף שהוא מגדר שליחות, אינו משום דנחשב כעשאו שליח, אלא דהוא מגדר שליחות, היינו לענין שיש כח לאחרים לעשות עבור חברם מעשה קנין. דכשהוא חוב צריך לדין שליחות, וכשהוא זכות יכול לעשות בעצמו אף לא בשליחות, שכן הא משמע בגמ' קידושין דף מ"ב ע"א... דבזכות איכא הכח גם בלא עשיה לשליח, וידעינן מזה דבין בזכיה ובין בשליחות הוי האחר עושה מעשה הקנין, ולא שהמשלח והזוכה עושה ע"י האחר...
עכ"פ דבר זה הוא במחלוקת רבוואתא.
ואם נימא שזכיה הוא דין שכולהו אינשי יכולין לזכות בעצמן עבור אחרים, יש להועיל אף שאמרה שאינה רוצה להתגרש, מאחר שאחד מקבל עבורה וזוכה לה, שאין זכות גדול מזה.
ואף שודאי בזכות דממון כשהמקבל אינו רוצה לא זכה, הוא משום דליכא שום טעות במה שאינו רוצה, דודאי נמצאו אינשי דאין רוצים בעשירות.
אבל הכא שהוא טעות משום שאינה יודעת האמת מגודל החטא והעונש שאיכא על איסור א"א, אין להתבטל מעשה הזכות בקבלת הגט שעושה עבורה.
שלכן הוי זה בספק מחלוקת דרבוותא..."
נראה שזו המחלוקת שהזכרנו (בתשובה ס), וכתב הגר"מ פיינשטיין ש"עכ"פ דבר זה הוא במחלוקת רבוואתא". אלא שייתכן שלא אמר כך אלא לגבי מצב שבו יש התנגדות מפורשת (כבנדונו)
<h2> סד</h2>
<b>ניו יורק, ארה"ב New York, USA</b>
טבת תשע"ה
<strong><big>סד. הצורך בקבלת מצוות בגיור קטן</big></strong>
<b>שאלה:</b><br>האם בגיור קטן יש צורך בקבלת מצוות?
<b>תשובה:</b><br>להלכה, אין צורך שקטן שגיירו אותו יקבל מצוות כשיגדל.
ונפרט את הדברים.
נראה שלתוספות בסנהדרין, גיור קטן פועל במסלול מיוחד:
התוספות בסנהדרין (סח ע"ב ד"ה קטן) אמרו:
ומיהו קשה מההיא דפק דכתובות (יא ע"א) דאמרי' גר קטן מטבילין אותו ע"ד ב"ד, ולכל מילי חשיב גר, להתירו בבת ישראל וקידושיו קדושין ובניו חולצין ומייבמין ולכל מילי דאורייתא, ולא משמע שיהא מטעם דיש כח ביד חכמים לעקור דבר מן התורה...
ונראה דזכייה דגירות לא דמי לשאר זכיות. דמה שב"ד מטבילין אותו, אינם זוכין בעבורו, אלא הוא זוכה בעצמו ובגופו, שנעשה גר ונכנס תחת כנפי השכינה.
והא דפריך בכתובות (שם), תנינא זכין לאדם שלא בפניו, ומשני מהו דתימא עובד כוכבים בהפקירא ניחא ליה, היינו משום דאם היתה חובתו לא היה לב"ד להתמצע להכניס גופו בדבר שיש לו חובה...
ואף על גב דאמרינן בכתובות (שם), הגדילו יכולין למחות, הא אמרינן דכשגדלו שעה אחת ולא מיחו שוב אין יכולין למחות, דמועיל להו מילה וטבילה של קטנות שהיתה בגופם, ואין חסירים אלא קבלת מצות, ומתוך שגדלו ולא מיחו היינו קבלה".
יש להעיר שמדברי התוספות, "דאם היתה חובתו לא היה לב"ד להתמצע להכניס גופו בדבר שיש לו חובה", לכאורה יש מקום גדול להקל בנדון דידן, שהרי משמע שגם כאשר הגיור הוא חובה, אם בית הדין עבר וגיירו, הגיור יחול בדיעבד.
אבל מצד שני, מדברי התוספות, "ואין חסירים אלא קבלת מצות, ומתוך שגדלו ולא מיחו היינו קבלה", נראה שבנדון דידן לא נוכל לגייר אפילו בדיעבד אם לכשיגדל לא יקיים מצוות, שהרי משמע שקבלת המצוות לכשיגדל מעכבת.
בביאור דברי התוספות כתב ברכת שמואל (קידושין סימן טו אות ב):
...והא דצריך לזה שיהי' הדבר זכות, הוא משום דאלכ לא הי' לב"ד להתמצע בדבר, כן כתבו התוס'. ביאור הדברים דאפי' בזכיי' כזו שנעשית ע"י הקטן גופו, מ"מ אין בכחם של ב"ד לעשות מעשים בגופו של קטן, ומדאינם יכולין לעשות, א"כ הוי זה חסרון במעשיהם ואין זה חשוב כנעשו מדעת בעלים. ורק ע"י שיש להם כח משום דהוא זכות, חשוב כנעשו מדעת בעלים...
ותי' דהקבלת מצוות דאח"כ מהני למפרע, משום דהקבלת מצוות אין זה מקניני הגרות, אלא דהוי תנאי ועיכוב, דבלא קבלת מצוות לא מהני. וע"כ אם מגלה דעתו אח"כ שאינו מוחה, היינו קבלה, ומהני על הגרות דלמפרע, דהיינו קבלה של עכשיו מהני שיושלם עי"ז דין הגרות למפרע, דעכשיו נגמר זכיית הגרות למפרע".
להבנתו בתוספות בזכייה מיוחדת זו – שהיא בגופו של קטן – בית דין יכולים לגייר קטן על ידי דעת אחרת.
אבל יכולים לעשות כך רק כאשר הגיור הוא זכות; כאשר אינו זכות, "אין בכחם של ב"ד לעשות מעשים בגופו של קטן<sup style="color: gray;">1</sup>... ואין זה חשוב כנעשו מדעת בעלים"<sup style="color: gray;">2</sup>.
נוסף לכך, דורשים שתהיה קבלת מצוות, אבל אין הקבלה צריכה להיות בזמן הגיור, מפני שהיא רק תנאי ולא מרכיב בתהליך הגיור עצמו.
אבל בשיח נחום (עמודים 231)–232 הבין אחרת בדעת התוספות:
כלומר, כיון שאין כאן ענין של זכייה רגילה, ברור שאין חלות הגירות תלויה כלל באפשרות לזכות בעבור הקטן. הגירות חלה מכל מקום.  הגמרא מעלה את השאלה של זכות רק מפני שאינו ראוי לבית דין לעסוק בדברים שהם חובה לבני אדם...  אבל, כל זה אמור רק אם אין כאן חובה לו. אבל במקום חובה, כיון שאין אחריותו של גוי קטן מוטלת על בית דין מתחילה – אין לבית דין להתמצע להכניס גופו בדבר שיש בו חובה"..."
לכאורה זהו הפירוש הפשוט במילים "לא היה לב"ד להתמצע להכניס גופו בדבר שיש לו חובה", שמשמע שבכל מקרה יהיה חל בדיעבד. אבל מכל מקום התוספות שם דורשים קבלת מצוות אחר כך, מה שאין לנו בנדון דידן. לא מצאנו התייחסות לנקודה זו בשיח נחום.
ובשו"ת מנחת יצחק (חלק ג סימן צט אות ה) כתב:
ג', לפי מה שכתבו התוס' (בסנהדרין סח ע"ב בסופו), במה שהעירו דעיקר גרות היא הקבלת עול מצות, ובקטן ליכא קבלת עול מצות, ותירצו, דכיון שגדלו ולא מיחו היינו קבלה עיינו שם.
וכל זה שייך דוקא אם נהגו מנהג יהדות משהגדילו, דאם לא כן, חסר הקבלה ולא הוי גר, אפילו אם לא מיחה בפירוש... אם לא נהג מנהג יהדות לא בתחילה ולא לבסוף, לא חל הגירות, אף אם לא מיחה בפירוש, משום דל"ה קבלת עול מצות לשיטת התוס' הנ"ל".
זו לכאורה טענה חזקה שקשה להתגבר עליה בנוגע לשיטת התוספות שם, אלא אפ נסביר "קבלת מצוות" כרצון בגיור עצמו או כהעדר מחאה גרידא (ראו להלן בסוף תשובה זו ובתשובה סו), אבל ביאור זה נראה דחוק בלשון התוספות.
לכאורה רואים באגרות משה (יו"ד חלק א סימן קסב) שנקט הלכה למעשה שלא כדברי התוספות בסנהדרין, שהרי הוא כתב לגבי אימוץ ילד גוי שמגיירים אותו אבל לא מודיעים לו על הגיור:
ובעצם אני מסופק בלא הודיעו לו, שאפשר שיתודע בגדלותו שאז יש לו כבר תאוות מרובות, שאין לסמוך לומר שאנן סהדי שלא ימחה כשיתודע... דכשלא יודיעו לו שיש לחוש שיתודע בגדלותו שיש לו כבר הרבה תאוות ונסיונות, אולי יש לחוש ואין להתירו בבת ישראל.  ולומר שנסמוך שלא יתודע לעולם לא מסתבר כלל, דהרבה אופנים מזדמן שמתודעים.
מדבריו אלה יש לדייק שאם אכן לא יתוודע לעולם, יהיה גר גמור עד למותו. כאשר לפי התוספות בסנהדרין לכאורה נדרש ש"יקבל מצוות" באופן חיובי, ובלי זה הגיור עדיין לא נשלם.
ובתשובות והנהגות (כרך ב סימן תקיב) כתב:
...ואפילו בלי מחאה יש להסתפק דכאשר הגדיל ולא שמר מצוות כראוי בטל גירותו.  ולפי זה גר קטן אפילו אינו מוחה, הנה בעצם העובדא שאינו שומר כל התורה דינו כמחאה, ובטלה גירותו כשהגדיל והוא כגוי מאחר שחסר בקבלה כשהגדיל. (ברם בשות אחיעזר ח"ג סימן כ"ח דעתו דחילול שבת אינו כמחאה רק שעובר עבירה כישראל ובפרט כאן דשומר חלק מהמצוות, אך מדברי התוס' בסנהדרין סח: סוד"ה קטן שפירשו וז"ל "ומתוך שגדלו ולא מיחו היינו קבלה", בדידהו דמוכח שאין חפיצים בקיום מצוות כישראל כשר נראה דליכא לאחשובי כ"קבלה")".
הוא מציין שדברי האחיעזר לכאורה אינם תואמים את דברי התוספות בסנהדרין שם, ואף אנו נאמר שלכאורה רואים מזה שהאחיעזר הכריע שאין לקבל את דברי התוספות שם הלכה למעשה.
ובהמשך נראה שיש כמה דעות הסוברות שבגר קטן כלל אין צריך קבלת מצוות, ונראה פשוט שדעות אלה חולקות על דברי התוספות בסנהדרין.
לסיכום: מדברי התוספות בסנהדרין, "ואין חסירים אלא קבלת מצות, ומתוך שגדלו ולא מיחו היינו קבלה" נראה שבנדון דידן לא נוכל לגייר אפילו בדיעבד אם כשיתגדל לא יקיים מצוות, שהרי משמע שקבלת המצוות כשיגדל מעכבת.
אבל דברי התוספות האלה נראים כשיטה יחידאית, שהרי לא מצאנו כך בראשונים אחרים, וגם באחרונים נראה שכמעט ולא מביאים דברי התוספות בסנהדרין בדיונים ההלכתיים הרבים (לא מצאנו שהובאו כלל בתשובות הרבות של האחיעזר, האגרות משה ואחרונים רבים אחרים הדנים בענייני גר קטן), ונראה (וכך עולה בפירוש מדברי אחרונים מסוימים) שלא התקבלו להלכה<sup style="color: gray;">3</sup>.
נוסף לכך, נראה שאין התוספות בסנהדרין דורשים קבלת מצוות רגילה בפני בית דין, שהרי מספיק ש"מתוך שגדלו ולא מיחו היינו קבלה". לפי התוספות נראה שאין דרישה של קבלת מצוות חיובית, ויש לחשוב אם גם לפי התוספות שם, כל עוד שאין מחאה חיובית הדבר ייחשב כקבלה אוטומטית, ואולי אפילו כשיודעים שלא יקיים את כל המצוות. אם כן, הרי שהביטוי "קבלת מצוות" הוא לאו דווקא; והכוונה היא למצב שיכול להיחשב כקבלת מצוות במקרה זה, של גיורו של גר קטן לאחר שכבר עבר את שאר תהלכי הגיור.
לכאורה כל אלה שדנים מצד השאלה אם תהיה זכות לגיירו, ואינם מזכירים חוסר קבלת מצוות, סוברים שאין צריך קבלת מצוות כמרכיב בסיסי בגיור.
בניגוד לשיטת התוספות הנ"ל, שגם בגר קטן קבלת מצוות דרושה והיא מתקיימת בזמן שנהיה גדול, נראה שיש דעות (גם מלבד המובא לעיל) שבגר קטן לא צריכים שום קבלת מצוות:
בשיטה מקובצת (כתובות יא ע"א) כתב:
וזל שיטה ישנה, גר קטן כו' ואף על גב דצריך קבלה, ה"מ היכא דאפשר, אבל בקטן לא אפשר. ונפקא מינה דאי נגע ביין לא הוי יין נסך ע"כ".
ובריטב"א (כתובות שם) כתב:
והאי דמטבילין אותו, אף על גב דגר בעלמא בעינן שיודיעוהו קלות וחמורות, ההיא למצווה ולא לעכב, והכא דלאו בר הודעה הוא אינו מעכב.
במבט ראשון יש להתרשם שהריטב"א סובר כשיטה מקובצת הנ"ל, ש"אף על גב דצריך קבלה, ה"מ היכא דאפשר", וכאן שאי אפשר, הקבלה אינה מעכבת.
אלא שכבר דנו האחרונים אם יש להבחין בין הודעת המצוות לקבלת המצוות<sup style="color: gray;">5</sup>, ולפי ההבנה שכנראה צידדו בה רוב האחרונים, ההודעה (היינו פירוט חלקי של כמה מצוות קלות וחמורות, שאפשר שההודעה נועדה לוודא את רצינותו של הגר) היא אמנם רק למצווה ולא לעכב, אבל נדרשת קבלה עקרונית של המצוות, והיא כן מעכבת. ויותר נראה להבין שזו אכן כוונת הריטב"א, שאמנם "הכא דלאו בר הודעה הוא אינו מעכב", אבל קבלת המצוות – אפשר שכן תעכב את הגיור, ואין אפוא ראיה שהריטב"א סובר שלא כתוספות בסנהדרין.
[גם בגר גדול, שקבלת המצוות אצלו ודאי מעכבת, מצאנו (שבת סח ע"ב) "גר שנתגייר בין העכו"ם", היינו שלא הודיעוהו דבר ואינו מודע אפילו ל"עיקר שבת" ו"עיקר עבודה זרה" (ומשם אכן הוכיח הריטב"א גם שם בשבת וגם ביבמות מז ע"א שהודעת מצוות אינה מעכבת). אלא שיש לומר שמכל מקום התגייר על דעת לקיים את כל מה שיהודי מחויב בו, אף שאינו יודע מה נכלל בכך.]
ובדגול מרבבה (יו"ד רסח, ג) כתב:
היינו בגר גדול, שאצלו קבלת המצות עיקר, ולכך המילה והטבילה אינו אלא גמר הדבר וסגי בלא שלשה ואפילו בלילה.  אבל גר קטן, שלא שייך בו קבלת מצות, והטבילה היא עיקר שמטבילין אותו על דעת בד, לכ"ע צריך להיות ביום ובפני שלשה".
ומדבריו נראה לכאורה שגם הוא פוסק נגד התוספות בסנהדרין וסובר שאין צריך כלל קבלת מצוות בגיור קטן, וכמו שהובא לעיל מדברי כמה מפוסקי הדורות האחרונים.
ויש להעיר גם שהפוסקים שדנו באי האפשרות למחות במצבים מסוימים (ראו בתשובה הבאה) – גם הם הניחו בהכרח שבגיור של גר קטן אין צורך בקבלת מצוות כשיגדיל (אלא שאי המחאה נחשבת כקבלה) אלא שייתכן שלא אמרו כך אלא משום שהאב כביכול מקבל בעבורו ובעל כורחו, מה שאין כן אם אין כוונת האב לגדלו למצוות (וכסברת הדעת כהן). ומכל מקום לרוב הפוסקים – גם בלי ראיה זו – אין גיור קטן מצריך קבלת מצוות כשיגדיל.
<h2> סה</h2>
<b>ניו יורק, ארה"ב New York, USA</b>
טבת תשע"ה
<strong><big>סה. האם גר קטן יוכל למחות כשיגדל</big></strong>
<b>שאלה:</b><br>האם גר קטן הנולד מתרומת ביצית מגויה או פונדקאית גויה יוכל למחות כשיגדל?
<b>תשובה:</b><br>ספק יהודי הנולד מתרומת ביצית מגויה או מפונדקאית גויה שגויר בקטנותו בידי 'הוריו' – מגדליו היהודים וגדל אצלם – לפחות לרוב הדעות לא יוכל למחות כשיגדל, ויש אף מקום לומר שהכול מודים בכך.
נפרט את הדברים.
לפי פשטות הבנת התוספות בסנהדרין (סה ע"ב), גר קטן נדרש לקבלת מצוות לאחר בר מצווה, ובלי זה, וקל וחומר אם ימחה, הגיור לא יהיה תקף. כמו כן נדון לפי מה שנראה כשיטה הרווחת, שהגיור תקף כבר בקטנותו של המתגייר, אלא שאולי הגר יוכל למחות לכשיגדיל.
בשיטה מקובצת (כתובות טו ע"ב) כתב:
מצא בה תינוק כותי מושלך כו'. וכת נטבליה ע"ד ב"ד?
יש לומר הרי פירשנו דוקא כשאמו היתה מביאתו לב"ד בא"י בזה"ב [=בארץ ישראל בזמן הבית], או בקטן שיש לו דעת, א"נ כשידי כותים תקיפה, ולא שבקי ליה אלא בדין.
א"נ אי בטבליה ע"ד ב"ד, יוכל למחות בגדלו, ואימור ישראל גמור הוא. שיטה ישנה".
ומדבריו רואים, לפחות לפי תירוץ אחד, שגם קטן שגיירוהו בית דין יכול למחות.
ובשו"ת חתם סופר (חלק ב יו"ד סימן רנג) כתב:
וגם הלום ראיתי בשיטה מקובצ' חבל נביאים ראשונים דסל דמיירי ש"ס שאין אבותיו מתגיירי' עמו. אבל אם מתגיירים עמו, בודאי אינו יכול למחות. ומלבד טעם שהסבי' שם, נ"ל עוד דהיכי שהוא זכות גדול בודאי אין יכול למחות, דאי מוחה, אנן סהדי דהשתא הוא דמיהדר בי' וכבר היה מרוצה רגע א'...
וסברא זו כ' ג"כ מורי בהפלאה זצ"ל דהטף בנשים במלחמת מדין, כיון שהיה להם זכות גדול שלא נהרגו, אם הגדילו אינם יכולים למחות ע"ש. וא"כ ה"נ כשאבותיו מתיהדי', אם הוא ישאר בגיותו קשה להם להיות עמו באגודה א' שהרי עושה יי"נ, וכשיהיה אבותיו נפרשי' ממנו מפרישי' אותו מחיותו. ע"כ זכות גדול הוא לו ואינו יכול למחות.
ואפשר דגם הרא"ש מודה בזה, והש"ס לא מיירי אלא בבא מעצמו להתגייר, או אפילו אבותיו הביאו ולא נתגיירו עמו, אבל כשגם הם מתגיירים מזה לא מיירי".
גלל זה אני אומר בנתגיירה עמו אחד מאבותיו (ו)אינו יכול למחות. דהריף פסק לעולם אינו יכול למחות, וה"ג שכל דבריו דברי קבלה, פסק עכ"פ בהביאוהו אבותיו, אפי' לא נתגיירו עמו, אינו יכול למחות. וקרוב לודאי שגם הרמב"ם סובר כן. ורבי' מהפוסקי' בשיטה מקובצת פסקו דעכ"פ בנתגיירו עמו אי"ל [=אינו יכול למחות]. ובהרא"ש לא מצינו שחולק להדי'; א"כ אין ספק דהכי הלכתא..."
אמנם יש לדון אם בנדון דידן הזכות מספיק גדולה כדי למנוע אפשרות מחאה אחר כך: הרי החתם סופר כתב: "אם הוא ישאר בגיותו קשה להם להיות עמו באגודה א'... וכשיהיה אבותיו נפרשים ממנו מפרישים אותו מחיותו. ע"כ זכות גדול הוא לו ואינו יכול למחות". אבל בנדון דידן הרי שה'הורים' לא יפרשו ממנו גם אם לא יתגייר, אלא שיקשה לו להתחתן אחר כך, וירגיש לא בנוח ממצבו המסופק (ראו לעיל בתשובה נו הערה 4).
אבל מצד שני יש לומר שגם אם ההורים לא 'יפרשו' ממנו בפועל וימשיכו לגדלו, מכל מקום כיוון שהם יהודים – ורוצים ביהדותם גם אם אינם שומרי מצוות, שהרי לשם כך באים הם לפנינו עתה לגייר את בנם זה – סביר להניח שמצב שבו הבן עצמו לא ייחשב כיהודי יהיה קשה להם רגשית, וממילא גם לו לא יהיה קל, משום כך ומשום עצם תחושת השוני והנתק בינו לבין הוריו, תחושה המחדדת ויוצרת גם את התחושה שאין הוא ממש בנם. וכל אלו מתווספות על המגבלות על הנישואין וכו' (כבהערה שם).
האם יש לפסוק כחתם סופר?
בשו"ת בית יצחק (אבה"ע חלק א סימן כט אות ח) התייחס לחתם סופר וכתב:
אך לדינא בנידן... שישראל נשא נכרית ובני' נכרים...  אם האב מתחרט על מעשה רשע, כי יצרו הסיתהו לעבור על איסור כרת ולחרף שם ישראל, ורוצה מעתה לגייר אשתו ולהתנהג בדת יהודית... בכהג י"ל הגדילו אין יכולי' למחות כדעת ח"ס.
מ"מ להכריע להלכה שלא כדעת המחבר ולהחליט הדין, אין לנו, ורק להעיר על המעיין כתבתי חו"ד".
אבל בציץ אליעזר (חלק טז סימן סא) כתב על דברי החתם סופר האלה:
וכאמור בנידוננו נתגיירו אביו ואמו עמו, ואם כן לפנינו הכרעת גדול הפוסקים האחרונים הגאון החתם סופר זל דבכגון דא אין ספק שאיננו יכול בכלל למחות, ושכך היא הכרעת ההלכה".
באגרות משה (יו"ד חלק א סימן קנח, כסלו תש"א) כתב:
אך נכון הדבר כשיגדיל, להטבילו עוד הפעם לגרות בפני בד, משום שלא ברור הדבר במדינה זו שהוא זכות, כיון שבעוה"ר קרוב שח"ו לא ישמור שבת וכדומה עוד איסורים.
אך אפשר שמ"מ הוא זכות, שאף רשעי ישראל עדיפי מעכו"ם.
וגם הוא זכות מחמת דניחא ליה במאי דעביד אביו, ובפרט אחרי שגם אמו נתגיירה שבאופן זה הוא יותר זכות. ועיין בחת"ס סי' רנ"ג שסובר שבזה לא יוכל למחות כשיגדיל והובא בפ"ת סק"ח".
[נראה שנטייתו היא לקבל את דברי החתם סופר ולומר שאינו יכול למחות כאן. ושאפשר ליישמו אצלנו.
אמנם מדבריו במקום אחר (יו"ד חלק א סימן קסב) יש מקום להבין שהפשטות היא שלא כחתם סופר.]
עתה נדון אם אפשר ליישם את שיטת החתם סופר לעניינינו, הואיל ויגדל כמי שאינו שומר תורה ומצוות.
לדעת הבית יצחק הנ"ל, אי אפשר ליישמו:
אך לדינא בנידן... שישראל נשא נכרית ובני' נכרים... אם הגדילו, אם יכולין למחות, תליא בזה, הנה אם אביו רשע מחלל שבת ואוכל טריפות ואמו נכרית, ובודאי הבן גכ יגדיל ויתחזק בדרך זה, לכאורה אין זכות להולד, שאם ישאר נכרי לא יענש, ואם יהי' ישראל יענש. מ"מ כבר כתבתי בספרי ליו"ד ח"ב סי' ק' אות י"א דהוא זכות להגר, דאף שיענש מ"מ יש לו חלק לעה"ב. משא"כ אם ישאר נכרי, הן גוים כמר מדלי וכשחק מאזנים נחשבו, ע"כ הוה זכות להולד.
מ"מ ל"ה זכות ברור כל כך, על כן בכה"ג הגדילו יכולין למחות.
אמנם אם האב מתחרט על מעשה רשע... הוה זכות גמור. ובכה"ג י"ל הגדילו אין יכולי' למחות כדעת ח"ס.
מ"מ להכריע להלכה..."
היינו שלדעתו, כאשר הילד יגדל כמי שאינו שומר תורה ומצוות, גם אם נכריע שאפשר לגיירו מפני שהגיור נחשב כזכות, מכל מקום רמת הזכות אינה זו של "זכות ברור", הדרושה כדי ליישם את דברי החתם סופר שאי אפשר למחות.
באחיעזר (חלק ג סוף סימן כח) הסתפק בזה:
ובאמת העלה בתשו' חתס חיו"ד סי' רנ"ג דאם מביאים האב והאם או אחד מהם לגיירם אין יכולים למחות בגדלותם...
מ"מ י"ל דדוקא באופן שיתנהג כישראל דהוי זכות גמור, בכה"ג אינו יכול למחות, אבל באופן שיתנהג באיסור, אף דמ"מ הוי זכות כמו שכ' בשו"ת בית יצחק שם, אבל אפשר דלא הוי זכות גמור ובכה"ג יכול למחות בגדלותו".
לרב בקשי דורון (תורה שבעל פה כט עמוד מט אות ג; ומשם בתוספת תיקונים בספרו בנין אב – תשובות ומחקרים חלק ג סימן סא אות ה עמודים רסט-ער) פשוט שדברי החתם סופר כן שייכים, לפחות במי שהוא ספק יהודי, כבנדון דידן. הוא דן בילד שנמצא עזוב בגיל כשבעה ימים באחד מיישובי השומרון המוקף כפרים ערבים, ומאמציו רוצים לגיירו מספק:
ונראה שבנדון דידן זכות גמורה היא, שגם אם הגדיל אינו יכול למחות.  ואף על פי שקטן שאביו ואמו מביאים אותו להתגייר נפסקה ההלכה שהגדיל יכול למחות, החתס הביא בזה ראשונים רבים הסוברים שרק כשבית דין מגייר קטן או שהוא מבקש, יכול למחות, אבל אם הוריו מביאים אותו וניחא ליה במאי דעביד אבוהון, גם אם הגדיל אינו יכול למחות לפי שזכות גמורה היא.
ואף על פי שבשו"ע נפסק שלא כדברי החתם סופר, משום גם אם אביו ואמו מביאים הקטן להתגייר עדיין אין זו זכות גמורה, ובגדלותו יכול לקבוע שאין זו זכות להתגייר, אבל בזכות גמורה כגון בנדון דידן שאין כל חובה בגיור, שהרי חייב במצוות והגיור לחומרא רק מתיר אותו, ודאי שגם אם הגדיל אינו יכול למחות, שהרי למה ימחה, בלאו הכי חייב במצוות..."
נראה שזהו לשיטתו שנדון דידן נחשב זכות גמורה, ועל כן אומר שבמקרה כזה הגיור חל ואינו יכול למחות (וכבר הזכרנו לעיל סיבות רבות מדוע בנדון דידן הגיור יהיה זכות).
קושי נוסף ביישום חידושו של החתם סופר לעניינינו: האם ה'אב' של נדון דידן שווה ל'אב' של החתם סופר?
גם אם נקבל את דברי החתם סופר, שכאשר אביו מביאו להתגייר אינו יכול למחות אחר כך, עדיין יש לדון אם בנדון דידן נחשב המאמץ כ'אביו' לגבי דין זה. ומצאנו מחלוקת בכך:
א. נחשב כ'אביו' לגבי גיור:
במטה לוי (חלק ב סימן נד עמ' 123, ושם סימן נה עמ' 124) כתב:
...בנד אין ספק שעל דעת אביו מלין את התינוק, ולא צריך שתהיה זכות לקטן, דאף אם חוב הוא לו, ניחא ליה מאי דעביד אביו.
ואין לומר דאביו זה אינו אביו כלל, שזה אינו, דלדינא אינו אביו, אבל לענין זה שניחא ליה לתינוק במאי דעביד אביו, לא יעלה על הדעת להגיד שאינו אביו. דהא תינוק זה, אם לא נגייר אותו, כל ימי חייו יקרא את האיש הזה אביו, וינהוג בו כל הכבוד שחולקין לאב. וכיון דידעינן דניחא ליה במאי דעביד האי גברא, אין מקום כלל לשאול אם היא לו זכות אם לא.
על כן אין כאן איסור ואין כאן ספק לדעתי, שיש כח ביד אביו וביד ב"ד למול את התינוק ע"ש גרות..."
לכאורה סבר ש'אב' כזה ייחשב כאביו הגמור לגבי גיור. ואם נוסף לזה נאמץ גם את שיטת החתם סופר הנ"ל, לכאורה לא נימנע מהמסקנה שהילד לא יוכל למחות.
ב. אינו נחשב כ'אביו' לגבי גיור:
הגרי"ש אלישיב (פסקי דין רבניים חלק א עמ' 379–380; קובץ תשובות חלק ב סימן נז עמ' עה-עו) כתב:
עוד יש לדון בזה. [דהנה] דעת רשי וכן נפסק בשו"ע, שגר קטן כשאין לו אב מטבילין אותו על דעת בי"ד, היינו שאמו הביאתו להתגייר, או שהוא קצת בר דעת ובא מדעתו להתגייר, אבל בי"ד בעצמם אינם יכולים לגייר גר קטן.
והנה מתעוררת שאלה ביהודי שנולד לו בן מן הנכרית, שלפי הדין אין הוא נחשב לאביו... אם האב הזה יכול לגייר את הילד או לא. שאפשר לומר מכיון שבאופן טבעי הוא אביו, א"כ אם גייר אותו הרי זו זכות לילד משום דניחא להו במאי דעביד אבוהון. או שמא נאמר, מכיון שבמובן המשפטי אין לו קשרי אבהות עם הילד הזה ואין בין המוליד והנולד חובות וזכויות אחד נגד השני והרי הוא כאיש זר לו, לא נאמר לגביה הכלל של ניחא להו במאי דעביד אבוהון, והרי זה כאילו אדם זר גייר אותו ולא חלה הגירות משום שאין זו זכות לו.
ועי' בשו"ת מטה לוי... ודעתו נוטה לומר שאב כזה יכול לגייר את הילד... אמנם בשו"ת מהר"ם שיק חלק יורה דעה סימן רמ"ח, דעתו נוטה לומר שאין האב הזה יכול לגייר את הילד, הואיל ולפי הדין הוא לא בנו, אבל לא הכריע בדבר.
אולם הדבר מפורש בכסף משנה הלכות מלכים פ"ח ה"ח, שכתב שם הרמב"ם גבי דין יפת תואר: נתעברה מביאה ראשונה, הרי הולד גר, ואינו בנו לדבר מן הדברים מפני שהוא מן הנכרית, אלא בי"ד מטבילין אותו על דעתם. ועיי' בכסף משנה שם: אלא בי"ד מטבילין אותו, כדאיתא פ"ק דכתובות דף י"א, גר קטן מטבילין אותו על דעת בי"ד, ופרש"י, אם אין לו אב, ואמו מביאתו להתגייר, והא נמי הכי הוא דאין ולד זה בן ישראל בכלל, דבנך הבא מן הנכרית אינו קרוי בנך. הרי מבואר במפורש שישראל הבא על הנכריה אין האב יכול לגיירו, משום שאין הוא נחשב אביו, אבל בי"ד מגיירים אותו כשאמו מביאתו להתגייר.
ובנדון דידן: הלא אמו לא הביאתו להתגייר... א"כ הגיור היה שלא כדין ולא חלה הגירות.
אכן בעיקר הלכה זו שאין בי"ד יכולים לגייר גוי קטן אלא א"כ הובא להתגייר ע"י אביו או אמו, יש בזה מחלוקת בין גדולי הראשונים, ודעת הרבה מגדולי הראשונים היא שבי"ד בעצמם יכולים לגייר גוי קטן גם כשלא הובא להתגייר ע"י אביו או אמו... ולפי זה בנידון דידן אף שהמבקש לא נחשב כאביו, מכל מקום חלה הגירות שעשו לקטן, כיון שזה היה על דעת שלשה רבנים שהם כבי"ד, ולשיטת הראשונים שבי"ד בעצמם יכולים לגייר גוי קטן, אף על גב שלכתחילה אסור לעשות זאת, מכל מקום בדיעבד חלה הגירות. ועיי' בדרכי משה טור יורה דעה סימן רס"ח סק"ד שהביא בשם המרדכי שאם גיירו בי"ד מעצמן אינו גר, ובנ"י בכתובות כתב שהוא גר. ובב"ח שם סק"ט דעתו להכריע שאינו גר.
אולם מכיון שבדבר זה יש מחלוקת הראשונים, ומפשטות לשון השו"ע משמע שבי"ד בעצמם אינם יכולים לגייר גוי קטן כשאין לו אב ואמו לא הביאתו להתגייר, על כן למעשה במקרה דידן אין לקבוע שהילד הוא ודאי גר, אלא הוא ספק גר.
והנה לגבי האמור שם בכתובות, שאם הגדילו יכולין למחות, וכן נפסק בשו"ע יורה דעה סעי' ז': בין קטן שגיירו אביו בין שגיירוהו בי"ד, יכול למחות משיגדיל, ואין דינו כישראל מומר אלא כעכו"ם, גם בהלכה זו יש מחלוקת הראשונים. דעת הרי"ף בפרק החולץ ביבמות היא, שאינו יכול למחות משיגדיל; ועיי' בשו"ת חתם סופר חלק יורה דעה סימן רנ"ג שהכריע להלכה, שאם נתגיירו אבותיו עמו אינו יכול שוב למחות, וגם כשהביאתו אמו להתגייר והיא עצמה לא התגיירה, דעתו נוטה להכריע ששוב אינו יכול למחות.
אבל כשבי"ד עצמם גיירו אותו, לדעת רוב הראשונים הרי יכול הוא למחות לכשיגדיל, ולדעת הרי"ף גם כשבי"ד עצמן גיירו אותו שוב אינו יכול למחות".
נראה שלדעתו יש להכריע ככסף משנה, שכאן אינו נחשב שהביאוהו הוריו להתגייר, ועל כן אין לקבוע שאי אפשר לו למחות אפילו לשיטת החתם סופר. ועוד, במקרה שלו, הואיל וייחשב שבית דין גיירוהו בלי שהורים הביאוהו, יש מחלוקת אם הגיור חל.
אמנם יש לשאול מה הסברא לדרוש 'אב' הלכתי בדווקא. הרי לכאורה הראשונים שכתבו שאי אפשר לגייר אם אין אביו מביאו דיברו במקרה שהורי הקטן מתנגדים או שלא ידועה דעתם, אך לא באופן שהם רוצים בגיור אלא שמשפטית אינם נחשבים כהוריו, ובשו"ת מהר"ם שיק הנ"ל (יו"ד סימן רמח), שאת דבריו הביא הגרי"ש אלישיב כדעה המחמירה, התבטא: "דמסתמא בתר אמו גרור". ומסתבר שסברתו וכוונתו שאין לגייר ילד כשרק אביו הביולוגי מביאו אם האימא נשארת נכרית, משום שיש לחשוש שילד זה ייגרר אחריה ויתבולל בין העמים. מה שאין כן בנדון דידן הרי יישאר אצל אביו הביולוגי היהודי – ואצל האם היולדת (במקרה של תרומת ביצית) או הביולוגית (במקרה של פונדקאות) – הרוצים בגיורו. (ועיינו במהר"ם שיק שם שכל זה לפי התוספות יום טוב, שלשונו "אין מטבילין" אכן משמעה לכאורה לכתחילה [אומנם הביא שם עוד שגם הפני יהושע (קידושין סט ע"א) כתב שהילד נגרר אחר אימו, ובדבריו פירש שייתכן שאין כוונתו שאין לגיירו, אלא שאין בידו של האב או בית הדין לוודא שגיור זה יתקיים, שהרי לכשיגדל הילד יוכל למחות].
ועוד, הרי בכל פעם שמשפחה שלמה מתגיירת יחד, אם ההורים מתגיירים לפני ילדיהם, מתנתק היחס ההלכתי ביניהם לילדיהם, ולא מצאנו מי שאומר שבמקרה כזה גיור הילדים ישתנה לגיור של בית דין לבד ולא של מי שהוריהם הביאום<sup style="color: gray;">1</sup>.
על טענתו של הגרי"ש אלישיב על פי דברי הכסף משנה יש להעיר: הכסף משנה הביא מדברי רש"י שגיור של ילד שאין לו אב הוא על דעת בית הדין, וביאר שהוא הדין לגיור המוזכר ברמב"ם לגבי בנם של ישראל וגויה שאינו על דעתו של האב, כיוון שאין לילד זה אב הלכתי, ולכן נקט הרמב"ם שגיורו הוא "על דעתם" – של בית הדין, ולא על דעתו של האב.
ברם ברמב"ם לא מבואר שיש דרישה שהאם תביא את הילד לגיור, ולשונו "על דעתם" אינה מזכירה את האב, שאכן אין לו מעמד הלכתי לגבי ילד זה, אך באותה מידה גם אינה מזכירה את האם. רש"י, שאת דבריו הביא הכסף משנה, אמנם הזכיר שהאם מביאה את הילד, אך אין כל ראיה שלדבריו מדובר בדרישה עקרונית – בפשטות רש"י מתאר את המצב המצוי, כי הילד הרי אינו מגיע לבית הדין בעצמו להתגייר, ובית הדין אינם אוספים ילדי גויים מן הרחוב לגיירם, מי הביא את הילד? בפשטות הוריו, וכשאין אב – ורש"י דיבר בילד שאין לו אב כלל, לא בילד שאביו אינו אביו ההלכתי – האם מביאתו.
מהכסף משנה, שהשווה את מי שאין לו אב הלכתי למי שאין לו אב כלל והסביר את לשון "על דעתם" שברמב"ם על פי השוואה זו, משמע שיש הבדל בין אב המביא את בנו שהגיור הוא "על דעתו", לאם המביאה את הבן שהגיור הוא "על דעת בית הדין". אך גם בדבריו אין הכרח לומר שיכולת בית הדין לגייר "על דעתם" מבוססת על הבאת הילד אליהם על ידי אימו דווקא. אדרבה, לו כך היה, היינו מצפים שהגיור יוגדר "על דעת אימו" – בפשטות ההבאה על ידי האם היא המצב המצוי וכאמירה הלכתית הדגש בה אינו על כך שהאם מביאה אלא על כך שלא האב הוא המביא.
הרמב"ם כאמור לא חיווה דעתו בשאלה מי מביא לבית הדין את הילד שאביו הביולוגי ישראל ואימו גויה.
ולגבי שיטת החתם סופר שהביא, שרק "אם נתגיירו אבותיו עמו אינו יכול שוב למחות", יש לציין שמדברי החתם סופר עצמו שכתב "דהיכי שהוא זכות גדול בודאי אין יכול למחות... גלל זה אני אומר בנתגיירה עמו אחד מאבותיו (ו)אינו יכול למחות", לכאורה ברור הוא שלא הייחוס ההלכתי הוא הקובע אלא השאלה אם היחסים המציאותיים יהיו של הורים וילדיהם. ואם כן הרי שבנדון דידן לכאורה פשוט שיש להגדיר את האבא הביולוגי כאביו לגבי הבאתו לגיור (כיוון שהילד יגדל אצלו ואצל האם – היולדת או בעלת הביצית וכנ"ל – השותפה להבאתו לגיור).
ואין זה דומה גם לנדונו של הפני יהושע הנ"ל, שבו האם נותרת בגויותה והילד גדל עימה ונגרר אחריה, לפי הבנת המהר"ם שיק עצמו.
סברא נוספת לקבוע שאין אפשרות של מחאה בענייננו
כתב הרמב"ם (הלכות עבדים ח, כ):
ישראל שתקף עכום קטן או מצא תינוק עכו"ם והטבילו לשם גר הרי זה גר, לשם עבד הרי זה עבד, לשם בן חורין הרי זה בן חורין".
והכסף משנה שם כתב:
ישראל שתקף בעכום קטן וכו'. זה פירש רבינו על מה שאמרו בפ"ק דכתובות (דף יא) א"ר הונא גר קטן מטבילין אותו על דעת בית דין".
בדגל ראובן (לרב ראובן כץ, חלק ג סימן יב; כ, ב) דן בדברי הרמב"ם הללו והסביר:
ולפז יתיישב היטב פסקי הרמב"ם (בפ"ח מהל' עבדים ה"כ) הנ"ל... דמשמע שיכול להטביל בע"כ אפילו שלא מדעתו, ואינו יכול למחות כשהגדיל...
ולפי דברינו ניחא שפיר, דישראל שתקף עכו"ם קטן או מצא תינוק עכו"ם, קונה אותו לעבד בקנין הגוף כמו כיבוש, וכיון שקנה בו קנין הגוף יכול להטבילו בע”כ לשם עבד או לשם בן חורין... ואינו יכול למחות כשהגדיל, ולא צריך לדין זכיה כמו בגר קטן מטבילין אותו ע"ד ב"ד, דכאן הוא הבעלים על הקטן העבד שזכה בו קנין הגוף..."
וכתב עוד (שם כא, א):
וכן נל דזהו סברת התוס' בכתובות (דף יא) בנכרית מעוברת שנתגיירה, בנה אין צריך טבילה... שיכולה לגייר את העובר מה"ת ולא צריך לדין זכיה... זכתה בהעובר קנין גמור ויכולה לגיירו מה"ת, כי היא הבעלים על העובר שבמעיה לגיירו, ולא צריך לדין זכין לאדם... אלא (הוא) [היא] הבעלים לגייר העובר כ"ז שהוא במעיה, כי דעתה מועיל גם לגבי העובר אף לקבלת המצות..."
גם הרב שמואל ברוך ורנר (משפטי שמואל מהדורה תנינא סימן יב אותיות ה-ו; יקר תפארת – משפטי שמואל על הרמב"ם הלכות עבדים ח, כ אות ב) האריך וטען כיסוד זה על פי הרמב"ם הנ"ל (וציין שכבר קדמו בזה בדגל ראובן):
וביארנו בעזה ביקר תפארת שם, דהואיל והישראל עשה קנין בתינוק וזכה בו מדין כיבוש, ע"י שתקפו, או במציאותו מושלך בשוק, הרי התינוק הוא קנינו וזכאי לעשות בו כרצונו להטבילו לגירות... ואינו יכול להתנגד או למחות כשיגדיל...
ומעתה זכינו לדון בנידוננו, הואיל והגוי אבי התינוקת מסר אותה להמאמצים, ולזה הרי יש לעכו"ם קנין בבניו ובבנותיו כמש"כ הרמב"ם בפ"ט מעבדים ה"ב, (כאשר כתבנו...), הרי המאמצים קנו אותו מידו, וזכאים לגיירה כרצון המאמצים שקנו אותה..."
וכן כתב בחלקו של יוסף (לרב יוסף זוסמאנוביץ, סימן י עמוד מ ד"ה אמנם ברור):
אמנם ברור לענד דדברי הרמב"ם... אם הטבילו לשם גר הרי זה גר ואינו יכול למחות...
ומה שמצא תנוק עכו"ם הדין כן, סובר הרמב"ם פשוט, דהנה הרמב"ם פסק פ"ט מעבדים ה"ב וכן מוכר בניו ובנותיו... אם כן חזינן דעכו"ם יש לו זכות למכור בניו, אם כן שוב ישראל זה זוכה במציאות זו כמו בכל אבידת עכו"ם והבן".
וכן נראה בדעת המשאת משה (סנהדרין סימן כד עמוד מא ד"ה ונראה):
ונראה דדעת רבינו [הרמבם] שישראל שתקף עכו"ם קטן או מצא תינוק מושלך, קונה אותו ויכול לגיירו בעל כרחו, שהוא בעלים עליו... כמו שיכול להטבילו בע"כ לעבדות... וע' ר"מ הל' עבדים פ"ט ה"ב, וכן מוכר בניו ובנותיו שנאמר... מבואר מהרמב"ם שעכו"ם בעלים על בניו ובנותיו למכרם לעבד כנעני.
ולפ"ז אם אב מביא את בנו לגייר, לא צריך על דעת ב"ד, כמו מי שתקף או מצא עכו"ם קטן".
וראה גם בקובץ מראה מקומות (לרב חנוך העניך קרלנשטיין) על כתובות יא ע"א (עמוד כו ד"ה רש"י דה הגדילו):
רשי ד"ה הגדילו [יכולים למחות] וכו' קטנים שנתגיירו ואפילו עם אביהם וכו' – ע' בהראשונים ז"ל שיש חולקין על זה [היינו שאם נתגיירו עם אביהם לא יוכלו למחות]... ולכאו' הביאור בדעת החולקין הוא דס"ל דאם באו אבותיו עמו, אזי אין זה גירות מדין זכין וכו', אלא מדין בעלים, עי' רמב"ם פ"ו מהל' תשובה ה"א דבניו הקטנים של אדם הם כממונו, עיי"ש.
ואכן עי' במהר"ם שיף כאן שהוכיח כשי' רש"י מסוגיין..."
רואים לפי דעות אלה שלדעת רמב"ם "ישראל שתקף עכו"ם קטן או מצא תינוק עכו"ם" קנאו, כמו שיש לגוי קניין על ילדיו, ובמצב כזה אפשר לגייר את הילד בעל כורחו ולא יוכל למחות אחר כך.
ויש לציין שהרמב"ם הזכיר את האפשרות של מחאה לאחר הגיור רק בהלכות מלכים (י, ג), במקרה ש"אם היה קטן כשהטבילו אותו בית דין", ואינו מזכיר שם שמדובר אפילו כשהביאו אביו.
כמו כן, הרמב"ם לא הזכיר אפשרות של מחאה כאשר דיבר על מעוברת שהתגיירה (הלכות איסורי ביאה יג, ז), וגם לא הזכירה כשדיבר על "ישראל שתקף עכו"ם קטן או מצא תינוק עכו"ם והטבילו לשם גר" (הלכות עבדים ח, כ).
אמנם יש לציין שלפי זה לכאורה יצא שכאשר משפחה שלמה מתגיירת, לא יוכלו הילדים הקטנים למחות לכשיגדלו.
אבל קשה מאוד לומר כן להלכה, שהרי בגמרא שם אמרו: "אמר רב יוסף: הגדילו יכולין למחות", וכתב שם רש"י: "הגדילו. קטנים שנתגיירו, ואפי' עם אביהן".
והרשב"א שם כתב:
אמר רב יוסף הגדילו יכולין למחות. כלומר ואפי' נתגיירו בניו ובנותיו עמו, תדע לך מדאקשינן עליה ממתני' דהגיורת והשבויה וממתני' דאלו נערות שיש להן קנס, ולא פרקינן הכא במאי עסקינן בגר שנתגיירו בניו ובנותיו עמו כדפרקינן לעיל.
וכן כתב הריטב"א שם:
אמר רב יוסף הגדילו יכולים למחות. פי' אכולהו ואפילו מי שנתגיירו בניו ובנותיו עמו...
וכן כתב הר"ן שם על הרי"ף (ד ע"א בדפי הרי"ף):
ולענין הלכה קיל כרב הונא דאמר דגר קטן מטבילין אותו על דעת ב"ד...
וקיימא לן נמי כרב יוסף דאמר דאם הגדילו יכולין למחות, ואפי' בגר שנתגיירו בניו ובנותיו עמו, והכי מוכח בגמרא..."
וכן פסק בשלחן ערוך (יו"ד רסח, ז):
בין קטן שגיירו אביו בין שגיירוהו בד, יכול למחות משיגדיל..."
ונעיר שבמגילת ספר על הסמ"ג (לאוין קיו, נד, ג) כתב במפורש שלמרות שיש לאב 'קניין' באותו תינוק, מכל מקום "אי לא ניחא ליה באותה טבילה לשם עבדות, הרי יכול למחות".
ובערוך השלחן (יו"ד סימן רסז סעיף ח) כתב שבעבד במקרה כזה יוכל למחות, "ולא דמי לגר", ונראה שדיבר במקרה של הרמב"ם הנ"ל, וסובר שבמקרה כזה אם התוקף גיירו, יוכל למחות אחר כך.
אבל יש להעיר שגם אם נאמר שבמקרה רגיל של גיור ילד גוי יחד עם אביו יוכל למחות, במקרה שלנו ייתכן שהמצב שונה.
ראשית לגבי אימוץ כתב בתשובות והנהגות (כרך א סימן תרכב):
...אמנם בעיקר גר קטן בזמנינו, שמקבלים ילד לאימוץ, נראה שאלים מאד ולא מועיל מחאה כלל. שאם נעשה בהסכמת האב או שמסר בעצמו לאימוץ, או שחברת האימוץ זכו כשלהם מחוקי המדינה, אלים הדבר מפני שבכחם למוכרו ליהוי כשלו, וממילא יכול לכופם להתגייר. ושורש הדברים שהרמבם פוסק בפ"ח דעבדים (ה"כ) דישראל שתקף עכו"ם קטן או מצא תינוק עכו"ם והטבילו לשם גר הרי זה גר, לשם עבד הרי זה עבד, והיינו כיון שזכה בו כשלו יכול לגיירו בע"כ, וכן הוא גם בחברה המאמצת שזכו מכח מסירת ההורים או מחוקי הממשלה, נחשב הילד בזה כשלהם ממש ולא גרע מתקפו.
וכן אם האב מסר, הלוא בכחו למכור בנו, וכמבואר ברמב"ם בפ"ט דעבדים (ה"ב), והוא הדין דיכול לגיירו או למסור לאחר כחו ויגיירו. ולכן גם ההורים שזכו בילד המאומץ מצד האב או המאמצים, אלים כוחם שיש להם בו קנין גמור ויכולים לגיירו בע"כ, ובזה לא צריך דין זכייה. ולכן הרמב"ם לא הזכיר בתקף גוי שמועיל מחאה כשהגדיל, דנראה מדבריו שלא מועילה המחאה כיון שהגירות אינו מדין זכייה... וכ"ז צריך עוד עיון (ועיינו באור שמח ספ"ח דעבדים ובלח"מ שם).
ומיהו מדברינו נראה שאם קיבל הילד מהאב, כיון שיכול גם למכור בניו בעכו"ם, הוה שלהם ממש ויכולים לגיירו ולא מועיל מחאה. וכן חברת אימוץ, הרי הוא כשלהם ממש, ויכולים למוסרו שיהיה שלו, וממילא יכול לגיירו".
נראה פשוט שלפי זה בנדון דידן יהיה אפשר לגיירו ולא תועיל מחאה אחר כך.
ויש להוסיף שבמקרה של תורמת ביצית נוכרייה (גם אם נאמר שהילד נולד נכרי, ועל כן אינו מתייחס לא אחרי ה'אימא' שילדה אותו ולא אחרי בעלה), שתורמת הביצית מכרה את הביצית לזוג זה, ודאי שלא יהיה גרע מ"ישראל ש... מצא תינוק עכו"ם והטבילו לשם גר". וייתכן שבמקרה זה הכול יודו שנחשב קניינו של הזוג שקנאו ויוכלו לגיירו בעל כורחו.
וגם במקרה ההפוך, של תורמת ביצית יהודייה ופונדקאית גויה, גם אם מצד יוחסין הוולד מתייחס אחרי הפונדקאית, היא הרי 'מקנה' את התינוק לזוג היהודי לאחר הלידה, וגם כאן אפשר לטעון שהכול יודו שנחשב קניינו של הזוג שקנאו ויוכלו לגיירו בעל כורחו.
על כן נראה שיש כאן עוד סניף לקבוע שילד זה לא יוכל למחות. ונוסיף שלפי סניף זה גם אין צורך לדון אם יש כאן זכות או לא, שהרי בכל אופן אפשר לגיירו בעל כורחו.
גם יש להוסיף שאפילו אם באב נכרי רגיל נאמר שאינו 'בעלים' על ילדיו כדי שיוכל לגיירם בעל כורחם, בנסיבות שלנו יש יותר מקום לקבוע שה'הורים' (אלה שיגדלו את הילד) נחשבים בעלים. שהרי כאשר מדובר בתרומת ביצית מנוכריה, הבעל היהודי ואשתו היהודייה מקבלים לידיהם ביצית (ומן הסתם שילמו עליה) שלכאורה לפני השתלתה ברחם האישה הייתה רכושם הפרטי, ויש סברא לומר שיכולים להפרותה על דעת שיגיירו את הוולד לאחר מכן.
גם במקרה של פונדקאית גויה יש להניח שהותנה מראש שהפונדקאית תעביר להם את הוולד לגמרי, ונראה שגם כאן יש מקום לראות את הביצית המופרית כ'רכושם' שהפונדקאית חייבת להחזיר להם.
יש להציע סברא נוספת, שייתכן שמחאה יכולה להועיל רק אם אכן תפטור את המוחה למעשה מקיום המצוות, ולא כשגם לאחריה חייב הוא בהן מספק. ואף אם נאמר שמכל מקום מחאה על עצם הגיור וההגדרה כיהודי תוכל להועיל גם כאן, עדיין מסתבר שאם לא ימחה נגד עצם הגיור אלא שלא ירצה במצוות, לא נוכל לראות זאת כמחאה, כיוון שלענין חיובו במצוות – למעשה – אין הדבר תלוי ברצונו. וזאת אף אם נאמר שבדרך כלל מחאה על חיוב המצוות או אף מעשים המוכחים על אי רצון במצוות ייחשבו כמחאה.
<h2> סו</h2>
<b>ניו יורק, ארה"ב New York, USA</b>
טבת תשע"ה
<strong><big>סו. האם אי שמירת מצוות נחשבת כמחאה על הגיור</big></strong>
<b>שאלה:</b><br>קטן ספק יהודי שגויר, לפי השיטות שיכול למחות כשיגדל, האם התנהגותו כאינו שומר תורה ומצוות כשיגדל תיחשב כמחאה?
<b>תשובה:</b><br>ברוב המקרים המצויים בימינו, אי שמירת מצוות אינה נחשבת מחאה על הגירות.
ונפרט את הדברים.
שאלה זו תלויה בשאלה אם מי שרוצה להיות יהודי אבל לא מעוניין לקיים מצוות ייחשב כמי שמוחה על גיורו.
באחיעזר (חלק ג סוף סימן כח) כתב:
...באופן שיתנהג באיסור, אף דממ הוי זכות כמו שכ' בשו"ת בית יצחק שם, אבל אפשר דלא הוי זכות גמור ובכה"ג יכול למחות בגדלותו.
אבל באמת מאי שיחלל את השבת ושאר עבירות, אין זה כמחאה על הגרות, רק שעובר עבירה כישראל ובודאי דהוי גר".
יש לעיין מה בדיוק כוונת דברי האחיעזר, מדוע חילול השבת אינו נחשב כמחאה על הגיור.
נראה להסביר כך: מדובר במי שרוצה להיות יהודי, רק שאינו מקבל את ההלכה שאסור ליהודי לחלל שבת. ולכן אם נשאל אותו אם רצונו לבטל את הגיור ולהיות נכרי, ישיב שאינו רוצה לבטלו, וממילא אינו מוחה בעצם הגיור.
מחאה היא הצהרה שאינו רוצה להיות יהודי, היינו שאינו רוצה 'לִזְכות בזכות' שבית דין נתנו לו על ידי 'זכין' בהיותו קטן.
לפי זה גר קטן רגיל שמצהיר בבר המצווה שלו שרוצה להיות יהודי אבל לא אכפת לו מתורה ומצוות, יישאר יהודי.
ונראה שזה יהיה שייך ברוב היהודים שאינם שומרי תורה ומצוות, שרוצים להיות יהודים, אלא שלפי הסתכלותם אפשר להיות יהודי טוב מבלי לשמור תורה ומצוות רח"ל.
נראה שבפשטות כך יש להבין את דברי חידושי הר"ן בכתובות (יא ע"א ד"ה אמ' רב יוסף):
יל דלא אמרו דקודם שהגדילה אינה יכולה למחות, אלא לענין שאם נתרצתה בדבר אח"כ קודם גדלות..."
וכן נראה מהתחלת דבריו של הר"ן על הרי"ף שם (ד ע"א בדפי הרי"ף):
דהכי מוכח בגמרא יכולין למחות ולומר אי אפשינו להיות גרים וחוזרין לסורן...
אבל יש לציין שהר"ן שם (על הרי"ף) הוסיף:
...כיון דאמרינן דכיון שהגדילה שעה אחת שוב אינה יכולה למחות, היאך אפשר לצמצם שתמחה מיד שתגדיל? יש לומר דנהי דמחאה דקטנות לאו מחאה היא, לענין שאם נתרצת אחר כך אין מחאתה כלום, אפה מהניא לענין דלאחר שהגדילה אם עמדה במחאתה מהני.
אי נמי דכי אמרינן דכיון שהגדילה שעה אחת ולא מיחתה שוב אינה יכולה למחות, היינו שהגדילה בדת משה ויהודית".
ייתכן שהמונח "דת משה ויהודית" מתייחס לקיום מצוות.
יש גם לעיין בדבריהם של ראשונים אחרים בכתובות שם, שמתייחסים למחאה זו.
כתבו התוספות (כתובות יא ע"א ד"ה לכי גדלה):
ומפרש רי לכי גדלה ונהגה מנהג יהדות".
ובתוספות הר"ש שם (ד"ה כיון שהגדילה) כתב:
נלרי כיון שהגדילה שעה אחת וקימ' שוב שום מעשה יהדות... הגדילה שעה א' ולא עשת' מעשה יהדות משהגדילה, יכולה למחות. אבל הגדילה שעה א' ולא מיחת', שנהגה מנהג יהדות, שוב אינה יכולה למחות..."
והרא"ש שם (סימן כג) כתב:
יכולים למחות קודם שראינום שנוהגים דת יהודית. אבל מיום שהגדילו וראינום מקיימי מצות, שוב אינם יכולים למחות.
והריטב"א שם (ד"ה כיון שהגדילה) כתב:
...כגון שעשתה מעשה יהודית אחר שגדלה וניכרין מעשיה שהם מעשה יהודית...
[יש לעיין גם בלשונו של הצפנת פענח, הלכות איסורי ביאה יג, ו:
אך י"ל כך, דהנה כבר כתבתי בשם בה"ג הל' מילה דס"ל דקבלת המצות מעכב, דהיינו ר"ל שיקבל עליו הגירות, וזהו כוונת הגמ' יבמות ד' מ"ז ע"ב קס"ד לקבל עליו עול מצות, ר"ל שיתרצה בזה לקבל הגירות ולא בע"כ.]
אפשר בהחלט להבין גם בדבריהם ש"ניהוג מנהג יהדות" הינו רק מה שמראה שרוצים את הזיכוי של יהדות, היינו להיות יהודים. ואין זה תלוי בשאלה האם בפועל מקיימים מצוות.
אבל אין הדבר מוכרח.
כבר הבאנו למעלה (תשובה סד) את דברי התשובות והנהגות (חלק ב סימן תקיב), שציין שלכאורה דברי האחיעזר אינם תואמים את שיטת התוספות בסנהדרין, ועתה נביא קטע נוסף מדבריו:
(ברם בשות אחיעזר ח"ג סימן כ"ח דעתו דחילול שבת אינו כמחאה, רק שעובר עבירה כישראל, ובפרט כאן דשומר חלק מהמצוות.
אך מדברי התוס' בסנהדרין סח: סוד"ה קטן שפירשו וז"ל "ומתוך שגדלו ולא מיחו היינו קבלה", בדידהו דמוכח שאין חפיצים בקיום מצוות כישראל כשר, נראה דליכא לאחשובי כ"קבלה".)
אמנם יש לפרש שהגירות בגר קטן הוא מדין זכייה, שאין לך זכייה גדולה יותר מלהיות יהודי. וכאן לא טעו, שאפילו במצבו שאינו שומר כל התורה וייענש, הלוא כדאי לו להיות יהודי שבסוף יזכה לחיי נצח, וכ"ש שאינו מזיד כשהגדיל, אלא רק טועה בשבת וכתינוק שנשבה, עיינו בשבת (סט ב) בגר שנתגייר בין הנכרים ולעולם לא קיבל שבת, ומ"מ מבואר שמועיל, וגם כאן נראה שבדיעבד מועיל דלא יחשב מחאה במה שאינו מקיים המצוות כראוי.
מיהו ד"ז תלוי במחלוקת קדמונים, דלתוס' סנהדרין הנ"ל שבגדלותו ולא מיחה זהו קבלה, אזי כה"ג לא מיסתבר לאחשובי "קבלה", אמנם בתוס' כתובות יא. ד"ה לכי, שמבואר דע"י מנהג יהודית הוי קבלה, ובתו"י כ' דמחאה היינו ע"י "מנהג גיות" ע"ש, ולפ"ז בקצת מצוות שמקיים שוב אינו כמנהג גיות.
וע"כ בגר קטן שבית דין כשר קיבלו אותו כזכייה, אין להקל ולומר שלא חל גירותו מעולם כשאינו שומר כל המצוות, כיון שבשעתו לא טעו ודימו באמת שיחנכו אותו ויישאר חרדי, רק שאח"כ התקלקל ומדמה שהוא יהודי טוב וככל היהודים כאן ואין צריך יותר ואינו מוחה, ואדרבה רוצה ביהדות רק אינו יודע ומכיר מהו. וע"כ יש לחשוש שהוא יהודי, ומ"מ אין זה ודאי יהודי וע"כ כשיבוא לישא אשה יש לחשוש לאידך גיסא שמא לא חל הגירות. ע"כ נראה לדידי דיש לדרוש לחומרא טבילה וקבלת מצוות כדין".
נראה שהוא סובר שלתוספות בסנהדרין דורשים קבלת מצוות חיובית שחסרה כאן, ולכן הגיור יהיה בטל.
אבל לתוספות בכתובות אין מחאה (כאחיעזר) והגיור יחול. ובגלל מחלוקת התוספות יהיה ספק גר.
אמנם (כפי שמבואר בתשובה סד הנ"ל) נראה שרוב הפוסקים נקטו לעיקר דלא כתוספות בסנהדרין. ומה עוד שכאמור בנדון דידן שייכת גם הסברא שייתכן שבמי שבין כה חייב במצוות, בכל מקרה אין צורך בקבלת מצוות בשביל הגיור.
<h2> סז</h2>
<b>פלורידה, ארה"ב Florida, USA</b>
שבט תשע"ז
<strong><big>סז. גיור אישה החיה כגויה עם כהן ומתעתדת להמשיך לחיות עימו לאחר הגיור</big></strong>
<b>שאלה:</b><br>הובא בפנינו, בית הדין של פלורידה, המקרה הבא:
אישה שאינה יהודייה התקרבה ליהדות, הסתובבה בחברת יהודים ולבסוף הכירה בחור יהודי. הם התאהבו והתחתנו בנישואין אזרחיים.
כשהתחילו לברר על אפשרות נישואין כדת משה וישראל, התברר להם שהבחור כהן, ואף אם היא תתגייר יהיה אסור להם להתחתן כדת משה וישראל.
כפי שעושים הרבה בגלות לצערנו, הזוג פנה ל'ראביי' הקונסרבטיבי והוא 'גייר' אותה במהירות וחיתן אותם. ברבות השנים התמלאה האישה הרהורי חרטה, היא מרגישה שעשתה את הדבר הלא נכון וכעת היא רוצה להתגייר, היא וילדיה, כדת משה וישראל.
וזה פירוט מה שעשיתי עד כה:
א. בדקתי באמצעות חוקר פרטי אפשרות שהאימא של הבעל קיימה יחסים אינטימיים עם אינו יהודי ואז הבן יהיה חלל שלא יהיה אסור בגיורת, בדקתי גם את הסבתא של הבעל ואת אם הסבתא של הבעל, עד כה התוצאות שליליות.
ב. בדקתי גם את האפשרות שהבעל אינו כהן, כי רבים שאינם שומרי תורה ומצוות אומרים שהם כהנים ואין להאמין להם (ראו שו״ת אגרות משה); עדיין אין לי תוצאות מהחוקר הפרטי.
ג. אני בודק כעת אפשרות שלישית, לגייר את האישה וילדה האחד (כעת היא בהיריון), ולא לחתן אותה כדת משה וישראל עם בעלה הנוכחי שאיתו היא נשואה בנישואין אזרחיים.
אני מסתמך על האמור בשו״ת אגרות משה (חלק א סימן ה) שדן במצב דומה (בנדונו לא מדובר על נישואי גיורת לכהן, אלא על נישואי בתם של גוי ויהודייה לכהן), אסר חיתון כדת משה וישראל וקבע כי אם האישה תמשיך לחיות עם הכהן – מוטב שיהיה זה ללא חופה וקידושין כדת משה וישראל, ואם אכן כך יהיה, לא יתווסף עליהם איסור (מצד איסור גיורת לכהן) אלא רק האיסור לחיות ללא קידושין (שקיים כמובן בכל אופן).
במקרה זה האישה מסכימה לכך, כי כל רצונה הוא שהיא וילדיה יהיו יהודים על פי ההלכה.
מה עלינו לעשות בנדון דידן?
<b>תשובה:</b><br/>א. כהן אסור לשאת גיורת, אך יש לברר בצורה מעמיקה ומקיפה מניין ידוע לו שהוא כהן (כמו שציינתם בשאלה שכבר התחלתם לעשות), שהרי ישנם מקרים שבהם נפסק שאינו נחשב כהן.
ב. אם התברר שהבעל כהן, יש להבהיר להם את הבעייתיות בדבר ולהשתדל להפרידם. אם אינם מסכימים להיפרד, אין לגייר את האישה.
<h2> סח</h2>
<b>לימה, פרו Lima, Peru</b>
אדר תשע"ה
<strong><big>סח. עומק קבר הנדרש</big></strong>
<b>שאלה:</b><br>מנהג החברא קדישא כאן שעומק הקבר יהיה 1.80 מטר.
נשאלתי מה שיעור המינימום לעומק הקבר, שכן לפעמים הלוויה מתעכבת עד שמכסים את הקבר בעפר.
למנהג הספרדים מכסים את הקבר עד סופו, למנהג האשכנזים מכסים שני שליש, אומרים קדיש ואת השאר ממלאים הפועלים הגויים.
בספר גשר החיים פרק טז כתב כמה שיעורים לעומק הקבר:
תחילה כתב "מטר ורבע ויותר", ואחר כך ציין שמנהג ירושלים לחפור בעומק 1.30–1.40 מטר
ובסוף הביא שהיו "מבעלי המקובלים" שציוו להעמיק קברם בגובה איש ערך 1.70 על פי קבלה.
האם לאור טרחא דציבורא הנ"ל יש מקום למעט את עומק הקבר או עדיף להשאירו במתכונת הנוכחית?
<b>תשובה:</b><br/>א. מעיקר הדין, השיעור המינימלי לגובה כיסוי המת הוא שישה טפחים, אך לנפלים<sup style="color: gray;">2</sup> ובשעת הדחק<sup style="color: gray;">3</sup> די בשלושה טפחים.
ב. הנחית המשרד לשירותי דת בישראל היא שעומק הקבר יהיה 1.20 מ'<sup style="color: gray;">4</sup>. אמנם כיום מנהג אנשי החברא קדישא הוא להקפיד על כיסוי כ-60 ס"מ מעל הנפטר (=שישה טפחים), ואין מנהג אחיד ביניהם בשיעור עומק הקבר.
ג. מנהג המקובלים שעומק הקבר יהיה 1.70 מ'<sup style="color: gray;">5</sup>.
ד. לא מצאנו מקורות שהצריכו עומק 1.80 מ', אך זהו מנהג מצוי אצל הגויים.
ה. עקרונית, אין לשנות ממנהג מקובל בענייני אבלות וקבורה במנהגים שנועדו לכבוד המת. אמנם כשיש חשש שהמנהג יוביל לאיסורים אחרים או לפגיעה בכבוד המת ניתן לשנות מן המנהג<sup style="color: gray;">8</sup>, ואין צריך לעשות התרת נדרים.
ו. לכן, בנדון דידן, כיוון שמסתבר שעומק הקבר הנהוג אצלכם לא נועד לכבוד המת, אלא מטעמים אחרים כגון מניעת מחלות וכפי שמקובל אצל הגויים, והמנהג עלול לגרום לפגיעה בכבוד המת, וכגון שאנשים יימנעו בשל כך לבוא ללוויה או יעזבו מוקדם, ניתן למעט את עומק הקבר, ובלבד שהמת יכוסה לפחות בשישה טפחים. ומכל מקום, לכתחילה ראוי שאף אם תחדלו מהמנהג להעמיק את הקבר כל כך (1.80 מטר) עדיין תנהגו כמנהג המקובל שלפיו המת כולו מונח יותר מעשרה טפחים מתחת לפני הקרקע<sup style="color: gray;">10</sup>.
<h2> סט</h2>
<b>לונדון, אנגליה London, England</b>
אלול תשע"ז
<strong><big>סט. הפרדה בין קברים כשקוברים זה על גבי זה</big></strong>
<b>שאלה:</b><br>כאשר קוברים אנשים זה על גבי זה, מהי ההפרדה המינימלית הנדרשת?
<b>תשובה:</b><br/>לכתחילה צריכה להיות הפרדה של 6 טפחים (48 ס"מ). במקום צורך גדול ניתן להסתפק בהפרדה של 3 טפחים (24 ס"מ).
<h2> ע</h2>
<b>מלבורן, אוסטרליה Melbourne, Australia</b>
תמוז תשע"ו
<strong><big>ע. הלנת המת או קבורתו הזמנית ופינויו לאחר זמן</big></strong>
<b>שאלה:</b><br>למרבה הצער אירעה לאחרונה תאונה איומה שבה נהרג אדם. התאונה התרחשה ביום חמישי בבוקר. רק בשעות אחר הצהריים המאוחרות של יום שישי הצלחנו לשחרר את הגופה ולהעבירה לחברה קדישא. המשפחה החליטה לקבור את המת בישראל, כיוון שכל חייהם חלמו לעלות לארץ. ההתארגנות להטיס את כולם אורכת זמן – עד יום רביעי. הלוויה התרחשה בישראל אחר הצהריים ביום חמישי, שבוע שלם לאחר הפטירה.
החברא קדישא כאן (ובמלבורן) בנו קמרון תת-קרקעי והוא זמין לשכן את הגופה במצבים כאלה שיש המתנה ממושכת לפני הקבורה.
הקמרון התת-קרקעי בנוי במכוון כדי לתפקד כקבורה. זה מאפשר לקבורה להתקיים בהקדם האפשרי, תוך הימנעות מבעיות הלנת המת (כאשר התחלת ה'שבעה' תהיה תלויה בכוונה מראש באשר למועד הפינוי המת במהלך השבעה או אחריה).
הלכתי הביתה ללמוד את הלכות אבלות בשלחן ערוך ובספרי הלכה שונים שיש לי.
בחזון עובדיה (חלק א) של הרב עובדיה יוסף התייחס ל'חרדת המת' כאשר המת מוצא מהקבר במהלך השנה הראשונה. נראה כי כל הוראותיו לגבי שאלות של פינוי הקבר מדברות על פנוי אחרי י"ב חודש, אך לא מפורש שקודם זמן זה אסור לפנות, אבל בעיניי הדבר כמעט מפורש.
אולי החמצתי משהו אך לא מצאתי את נושא 'חרדת המת' בשלחן ערוך. מהיכן זה הגיע? השערתי היא שזה על פי תורת הסוד. כמה משקל יש לזה?
אם הבנתי את הרב עובדיה נכון, אפשר היה להגיע למסקנה שפינוי המת בשנה הראשונה גרוע יותר מהלנת מת ממושכת.
זה יוביל אותנו למסקנה שלעולם אסור לנו להשתמש בקמרון, אלא עלינו להשאיר את הגופה במקרר ולשמור עליה.
החברה קדישא שלנו והחברה במלבורן משתמשות בקמרון באופן קבוע.
האם השימוש בקמרון זה הוא מותר, מומלץ או אסור?
אני רוצה להעלות את הדבר ולשנות את המנהג הנוכחי רק אם יש סיבה משמעותית לעשות זאת.
<b>תשובה:</b><br>מותר לקבור את המת על מנת לפנותו, וניתן לפנותו לאחר מכן בין בתוך שבעה ובין לאחר השבעה, ובפרט אם מפנה אותו על מנת להעלותו לארץ ישראל.
הרב עובדיה יוסף דן בחזון עובדיה (אבלות חלק א דיני פינוי המת מקברו)<sup style="color: gray;">1</sup> במקרים שהמת לא נקבר על מנת לפנותו או שאין ודאות שכך נעשה, ועל כן יש ספק אם אכן מותר לפנותו, כגון אם מותר לפנות אישה מקברה כדי לקבור אותה ליד בעלה (האם זה נחשב כמו 'קברי אבותיו', שלשם כך ניתן לפנות), וכן אם יש להאמין לעד אחד (המקרה שם הוא שכך העידה אימו של הנפטר) שהמת נקבר על מנת לפנות. הרב עובדיה יוסף צירף בכל אחד מהמקרים כמה טעמים להתיר את הפינוי. אחד הטעמים הוא שיש סוברים שלאחר שנתעכל הבשר אין איסור לפנות את המת<sup style="color: gray;">2</sup>, ולכן פסק בשני המקרים שמותר לפנות לאחר י"ב חודש, שאז כבר נתעכל הבשר. אולם ברור שגם לדעתו מותר לקבור על מנת לפנותו, כשברור שעל מנת כן נקבר, ואז ניתן לפנותו בין בתוך שבעה ובין לאחר שבעה.
להלן מפורטים המקורות בענין:
א. אסור לפנות מת מקברו לקבר אחר<sup style="color: gray;">3</sup> מלבד במקרים מסוימים<sup style="color: gray;">4</sup>.
ב. כדי לקבור בארץ ישראל, וכן במקרה שקברוהו על מנת לפנותו (אפילו שלא לארץ ישראל), מותר לפנות את המת<sup style="color: gray;">5</sup>.
ג. במקרה שמפנים מת מקבר לקבר (באופנים המותרים כמובן), מותר לפנותו אפילו תוך שבעה<sup style="color: gray;">6</sup>.
ד. לכן, נראה שראוי לקבור את הנפטר בקבר זמני על מנת לפנותו לאחר זמן – כדי להימנע מאיסור הלנת המת<sup style="color: gray;">7</sup> – ואחר כך לפנותו (אפילו תוך שבעה), ובמיוחד כאשר מעלים אותו לארץ ישראל<sup style="color: gray;">8</sup>. לגבי אופן הפינוי – עיינו גשר החיים חלק א פרק כו סעיף ב.
ה. סייג אחד יש להוסיף לאמור: בקבורה, זמנית כקבועה, מתחיל מטבע הדברים תהליך של ריקבון. פינוי המת לאחר שהתחיל התהליך וטרם שהסתיים (היינו טרם 'עיכול הבשר' המוזכר לעיל) יש בו ניוול וביזוי למת ולא רק 'חרדת הדין'. נדרשת אפוא הערכה של המציאות בכל מקום ובכל מקרה לגופו בנוגע למשך הזמן שלאחריו קיים חשש כזה.
אם יידרש פינוי המת מקברו הזמני לאחר זמן זה – מוטב לפנות את המת רק לאחר שאכן יתעכל הבשר<sup style="color: gray;">10</sup>, או להותיר את הגופה במקרר, שבו נמנע כמובן תהליך הריקבון, עד להלוויה. הלנת המת שנועדה למנוע את ניוולו כאמור היא הלנה לכבודו, המותרת ללא ספק.
בהקשר זה יש לציין כי אמנם בחו"ל, במקומות שקוברים בארון וגם הוצאת המת מקברו והעברתו לקבורה במקום אחר נעשות בארון, חשש הניוול האמור פוחת, אך עדיין צריך לוודא שהארון אטום דיו כדי למנוע מריח הריקבון לצאת ממנו (ואם הנוהג הוא לנקב את תחתית הארון, לכאורה תנאי זה אינו מתקיים), שכן הוצאת המת – אפילו בארון – כשנודף ממנו ריח אינה לכבודו.
ומכל מקום אין בכך אלא כדי לפתור את הבעיה במקרה של העברת המת לקבורה במקום אחר בחו"ל, מה שאין כן אם מעבירים אותו לקבורה בארץ, ובארץ הנוהג הוא לקבור ללא הארון, הרי שכשיוציאוהו מן הארון יתבזה.
<h2> עא</h2>
<b>הונג קונג סין Hong Kong China</b>
אדר, תש"פ
<strong><big>עא. פינוי מת מקברו</big></strong>
<b>שאלה:</b><br>האם רשאית משפחה שהיגרה ממקומה לעיר אחרת לפנות את קבר אביהם למקום מגורם הנוכחי?
<b>תשובה:</b><br/>א. עקרונית, אסור לפנות מת<sup style="color: gray;">1</sup> אפילו מקבר בזוי למכובד<sup style="color: gray;">2</sup>, אבל מצווה לפנות יהודי מקבר גוי או סמוך לגוי<sup style="color: gray;">3</sup>, וכן מצווה להעלות מקברי חוץ לארץ לקברי ארץ ישראל<sup style="color: gray;">4</sup>.
ב. אם המשפחה תרכוש חלקות קבורה בעיר שבה הם גרים עכשיו, ניתן<sup style="color: gray;">5</sup> לפנות את קברו של האב לשם, אם מתקיימים התנאים שלהלן:
1 במיקום הנוכחי הנפטר לא קבור ליד בני משפחתו<sup style="color: gray;">7</sup>.
2 המשפחה מתכוונת להשתקע במקום החדש<sup style="color: gray;">8</sup>.
3 עברה לפחות שנה מיום הקבורה<sup style="color: gray;">9</sup> (אלא אם כן נקבר בארון, ראו להלן).
4 המשפחה תרכוש טרם פינוי הקבר הקודם חלקות לכל בני המשפחה במקום הנוכחי שבו הם גרים<sup style="color: gray;">10</sup>.
5 אפשר לפתוח את הקבר על ידי גוי<sup style="color: gray;">11</sup> בפיקוח יהודי, אך ההתעסקות בנפטר עצמו, וכן הקבורה במקום החדש תיעשה בידי יהודים<sup style="color: gray;">12</sup>. אמנם הבן עצמו לא יפנה את הנפטר<sup style="color: gray;">13</sup>, ואם הוא כהן אסור לו להיטמא בזמן העברת הנפטר<sup style="color: gray;">14</sup>.
6 אין להעביר את הנפטר מארץ ישראל לקבר משפחתו בחוץ לארץ, אלא אם ביקש זאת לפני מותו<sup style="color: gray;">15</sup>.
ג. בפינוי המת צריכים ליטול גם 'כדי תפיסה' מהעפר שהיה מונח שם, שוודאי נתערב בעפר מהליחה והדם של הנפטר, וצריך גם כן לקוברם<sup style="color: gray;">16</sup>. ושיעורו שלוש אצבעות בעומק מכל צדדי המת (6 ס"מ)<sup style="color: gray;">17</sup>.
ד. כשמעבירים את המת בתוך הארון שבו נקבר, וגם קוברים אותו בשנית באותו ארון, נראה שאין משום ניוול<sup style="color: gray;">18</sup>, ולכן אין צריך להמתין עד שיתעכל הבשר (שנים עשר חודש), וכן אין בו דין ליקוט עצמות ביום הוצאת הנפטר ולא אבלות<sup style="color: gray;">19</sup>. אמנם אין לפתוח את הארון בזמן הפינוי<sup style="color: gray;">20</sup>. ומותר אף לכתחילה לקבור אותו בארץ בתוך אותו הארון ובלבד שיהיו בארון חורים או יסירו את הדף התחתון שלו<sup style="color: gray;">21</sup>.
ואם מוציאים אותו מן הארון בזמן הפינוי ממקום הקבורה הראשונה או במהלך הקבורה השנייה – חלים על הקרובים חיובי 'יום ליקוט עצמות' משעה שהוציאוהו מן הארון<sup style="color: gray;">22</sup>, ויש להמתין עם הפינוי עד שיתעכל הבשר (י"ב חודש מיום הקבורה).
אפשר שאת פתיחת הקבר והוצאת הארון יעשה נכרי, אך את הקבורה מחדש יש לעשות בידי יהודי<sup style="color: gray;">23</sup>.
ה. בשעת ליקוט העצמות חייב האבל לקרוע שוב כדין קריעה בשעת מיתה ולנהוג אבלות עד הערב<sup style="color: gray;">24</sup>.
ו. ביום הקבורה החדש אינו צריך לנהוג אבלות<sup style="color: gray;">25</sup>; ויש הסוברים שיש להתאבל באותו היום<sup style="color: gray;">26</sup>.
ז. מותר לקבור מת אחר במקום שהתפנה<sup style="color: gray;">27</sup>.
<h2> עב</h2>
<b>פאדובה, איטליה Padova, Italy</b>
שבט תשע"ז
<strong><big>עב. בית העלמין העתיק במנטובה</big></strong>
<b>שאלה:</b><br>לק"ק מנטובה כבר יותר ממאתיים שנה אין בעלות על בית העלמין העתיק שבעיר, שלפי המסורת המקומית נקברו במקום רבנו מנחם עזריה מפאנו ורבנו משה זכות. במשך הזמן עבר אותו השטח לבעלותה של האימפריה האוסטרו-הונגרית ולאחר מכן לממלכת איטליה, תמיד כשטח צבאי. בשנים האחרונות עיריית מנטובה, שהיא בעלת השטח היום, התחילה לבצע בו עבודות כחלק מפרויקט לשיפור המקום, ואנו שואלים:
• עד כמה יש לנו אחריות הלכתית בהתחשב בכך שבשטח נמצאים קברים?
• האם המקום איבד את קדושתו בגלל שעבר מבעלותה של הקהילה לבעלות גויים?
• האם אנחנו חייבים לדרוש לכל הפחות את פינוי העצמות של הנקברים במקום?
<b>תשובה:</b><br>א. ישנם דינים רבים הנוגעים למעמד בית הקברות, ולאופן ההתנהגות בו.
ישנם דברים האסורים בהנאה מדאורייתא<sup style="color: gray;">1</sup>, ישנם דברים האסורים מדרבנן מפני כבוד המת, וישנם דברים שאסור לעשות משום לעג לרש<sup style="color: gray;">3</sup>.
ב. דינים אלו נוהגים גם כאשר בית הקברות אינו תחת בעלות יהודית.
ג. כאשר השלטון רוצה להשתמש בשטח בית הקברות למטרה אחרת, ישנה חובה למחות במטרה לשמור על קדושת המקום<sup style="color: gray;">5</sup>.
ד. יש אומרים שהחובה למחות היא רק כאשר הדבר אינו כרוך בהוצאות כלכליות גדולות, וכן כשהדבר לא יפגע ביחסים של השלטון עם היהודים.
לעומת זאת, יש חולקים ואומרים שיש חובה למחות אפילו כשהדבר כרוך בהוצאות כלכליות גדולות.
ונראה שבמקרה הצורך (כלומר שההוצאות הגבוהות מקשות על בני הקהילה<sup style="color: gray;">8</sup>), ניתן לסמוך על הדעה הראשונה.
ה. אם השלטון ממשיך בכוונתו להשתמש בשטח בית הקברות (בין אם לא מחו ובין אם מחו ולא עלתה בידם), יש אומרים שצריך לפנות את הקברים למקום אחר, ויש אומרים שאין צורך בדבר.
ונראה שלמעשה הדבר תלוי באופן השימוש של השלטון המקומי בשטח, וראו בהערה.
אם מפנים את הקברים, יש לעשות זאת על פי כללי ההלכה המתומצתים בהערה.
<h2> עג</h2>
<b>ניו ג'רזי, ארה"ב New Jersey, USA</b>
טבת תשע"ט
<strong><big>עג. השתלת עור ואלודרם</big></strong>
א. <b>שאלה:</b><br>האם מותר להשתיל עור מגוף המת עבור חולה הזקוק להשתלה זו?
ב. היש הבדל בזה בין ישראל לבין כהן, הן לגבי הרופא המטפל והן לגבי מקבל ההשתלה?
ג. היש להקל בזה בהשתלת אלודרם (ALLODERM)?
<b>תשובה</b><sup style="color: gray;">2</sup>:
עדיף להשתמש לצורך השתלת עור בעור הנלקח מאנשים חיים, מבעלי חיים או ממקורות סינתטיים מאשר להשתמש בעור הנלקח מגוף המת, כדי שלא להיכנס לספקות ההלכתיים שנדון בהם בהמשך. תשובה זו מתייחסת למצב שבו אין דרך חלופית כזו.
נבחן עתה את המצב ההלכתי כאשר נדרשת השתלה מעור שנלקח מן המת במקרים הבאים:
א. כאשר ישנה סכנת נפשות
1 ההלכה היא שפיקוח נפש דוחה כמעט את כל מצוות התורה<sup style="color: gray;">3</sup>, ודין זה כולל את האיסורים שקשורים לענייננו (שנזכירם בהמשך). הוא הדין כשיש ספק משמעותי בענין פיקוח נפש<sup style="color: gray;">5</sup>. לכן אם נמצא לפנינו חולה מסוכן הזקוק להשתלת איבר מגופו של מת, ועל ידי השתלה זו ייתכן שיינצלו חייו, מותר ומצווה להוציא מן המת את אותו איבר ולהשתילו בחי. כמו כן, אם חולה שיש לו כווייה נמצא לפנינו, והוא במצב של חשש סכנה, מותר ומצווה לקחת עור של מת כדי להשתילו לצורך הצלתו של החולה<sup style="color: gray;">7</sup>.
2 הפוסקים התירו נטילת עור ממתים גם אם אין חולה בפנינו, אלא ששומרים את העור במאגר ("בנק עור") לצורך טיפול בחולים עתידיים, שהרי יש שכיחות גבוהה שבעתיד יהיו חולי כווייה שיצטרכו לעור המת להצלת חייהם. חולים כאלו לצערנו מצויים אפילו בעיתות שלום עקב תאונות דרכים, תאונות עבודה וכיו"ב, וכל שכן בעיתות מלחמה<sup style="color: gray;">8</sup>.
3 לכתחילה יש להשתמש ברופא שאינו כהן, כדי שלא יידחה איסור הטומאה ללא צורך, , אלא אם נפח השתל קטן מכזית (וראו להלן אות ז). אבל אין לחפש אחרי רופא שאינו כהן, אם קיים חשש שחיפוש אחרי רופא כזה עלול לסכן את חייו של החולה<sup style="color: gray;">10</sup>.
4 בדיעבד, אם הרופא היחיד שמסוגל לטפל בחולה הוא כהן, עדיף שהרופא לא ייגע בידיו ישירות ברקמת עור זו, אלא ישתמש בכפפות או בכלים רפואיים וכדומה. נציין שעדיפות זו קיימת רק כאשר מדובר בהשתלה ממת נכרי<sup style="color: gray;">12</sup>.
5 גם לגבי שימוש באלודרם, רצוי שהרופא לא יהיה כהן, כשהדבר אפשרי.
ב. כשאין חשש סכנת נפשות
בשאלת השימוש באיבר או בעור מן המת, יש לדון מארבעה היבטים:
האחד: האיסור ליהנות מגוף המת.
השני: האיסור לנוול ולבזות את המת. המבזה את גוף המת פוגע בכבודו של המת ובכבוד משפחתו.
השלישי: החיוב לקבור את המת. בכל איבר שניטל ממנו ומושתל לכאורה אין מקיימים מצוות קבורה.
הרביעי (רלוונטי כאשר או החולה או הרופא הוא כהן): האיסור לכהן להיטמא למת<sup style="color: gray;">17</sup>.
ג. השתלה ממת נכרי
כשמדובר בהשתלה ממת שאינו יהודי, וכן כשמקור ההשתלה אינו ידוע, אבל בין התורמים יש רוב אנשים שאינם יהודים, ועל כן יש לתלות שההשתלה היא מאינו יהודי, מותר להשתמש באיברים או בעורות ממתים גם במצב שאינו פיקוח נפש, כשיש צורך גדול.
ד. השתלה ממת יהודי
בהשתלה של עור ממש (עם תאיו), עדיף להשתמש בעור ממת שאינו יהודי<sup style="color: gray;">19</sup>.
כשמדובר בצורך רפואי ושעת הדחק גדולים, מותר להשתמש גם בעור ממת יהודי.
בשימוש באלודרם שמקורו הוא ממת יהודי, אפשר לסמוך על הצדדים לקולא גם שלא בשעת הדחק גדולה<sup style="color: gray;">21</sup>.
ה. חולה או רופא כהן
המקל בהשתלת איברים מגוף המת של גוי, גם כאשר החולה הוא כהן, יש לו על מה לסמוך, גם כאשר מטרת ההשתלה היא שיפור איכות החיים בלבד. אבל יש להבטיח שהחולה (הכהן) עצמו לא יזיז את אזור גופו שבו משתילים החל מהרגע שבו זה יגרום להזזת האיבר המושתל ועד לאחר התחלת הדבקת האיבר לגופו. נוסף לכך, האיבר המושתל לא ייגע בעורו החיצוני של החולה עד לאחר התחלת הדבקתו.
נראה שאין להתיר השתלת עור אפילו ממת נוכרי עבור חולה כהן, אלא כשמדובר בצורך רפואי ושעת הדחק גדולים, ועור ממת יהודי אין להשתיל בו (אלא אם נפח השתל קטן מכזית כדלהלן) אלא אם מדובר בפיקוח נפש, כדלעיל<sup style="color: gray;">24</sup>.
וכן אין להתיר לרופא כהן לבצע השתלה כזו, אפילו אם מקור העור הוא ממת נוכרי, אלא כשמדובר בצורך רפואי ושעת הדחק גדולים ואין רופא אחר באותה רמת מיומנות שיכול לבצע את ההשתלה<sup style="color: gray;">25</sup>.
כאשר משתמשים באלודרם, אפשר להקל ולהשתיל אפילו לשיפור איכות החיים בלבד, כפי שמקילים בהשתלת איברים, אלא שאם הדבר אפשרי, יש להקפיד גם בזה על התנאים שהוזכרו למעלה (בהתחלת סעיף ה). באלודרם אפשר להקל ברופא כהן וכל שכן אם אין רופא מומחה כמוהו.
ו. מגע בין החולה המושתל לאחר ההשתלה לבין כהנים
בהשתלת איברים, לאחר ההשתלה אין השתל מטמא<sup style="color: gray;">27</sup>. אבל עור שהושתל עודו מטמא<sup style="color: gray;">28</sup>.
מכאן שכהנים צריכים להימנע ממגע עם מי שהושתל בו עור (בשיעור שלמעלה מכזית) מן המת, היינו אם הושתל בו עור ממת יהודי – אפילו מלשהות עימו באותו אוהל, ואם ממת גוי – לכתחילה גם מכך, ולפחות ממגע בשתל או מנשיאת המושתל<sup style="color: gray;">29</sup> (למשל בכיסא גלגלים או מיטה) כשאין הללו בגדר פיקוח נפש. גם המושתל עצמו צריך, אם הדבר תלוי בו ואפשרי מבחינת מצבו הרפואי, להימנע מלהכשיל כהנים באיסור זה. הקושי הרב בהקפדה להימנע מכניסה לאוהל אחד עם כהנים לאורך זמן (כל עוד שתל העור, שהוא זמני, קיים) הוא טעם נוסף לבכר השתלה מעור של מת שאינו יהודי (או מאלודרם) גם אם המושתל והרופא המשתיל אינם כהנים.
ז. שתל קטן
אם נפח הרקמה הוא פחות מכזית (הלכה למעשה היינו עד כ־3 סמ"ק, ובשעת הדחק ומקום צורך גדול, ובהשתלת אלודרם אפילו שלא במקום צורך גדול, יש מקום להקל עד כ־6 סמ"ק), אין צריכים להחמיר בכהן יותר מבישראל<sup style="color: gray;">31</sup>. אמנם עדיין נראה שאין להתיר השתלה ממת, אפילו בפחות מכזית ואפילו בחולה ורופא שאינם כהנים, אם יש אפשרות אחרת ואין לזה צורך רפואי או נפשי גדול .
<h2> עד</h2>
<b>ניו יורק, ארה"ב New York, USA</b>
טבת, תשע"ח
<strong><big>עד. טיסת כהנים מעל גבי בית קברות</big></strong>
<b>שאלה:</b><br>האם מותר לכוהנים לטוס מעל גבי בית קברות?
<b>תשובה:</b><br/>דברים רבים נכתבו על שאלה זו<sup style="color: gray;">1</sup>, יש אוסרים ויש מתירים. נפרט להלן את עיקרי<sup style="color: gray;">2</sup> הצדדים להתיר<sup style="color: gray;">3</sup>:
א. שיטת הראב"ד<sup style="color: gray;">4</sup> שכהנים בזמן הזה לא מוזהרים על טומאת מת.
ב. שיטת חלק מהראשונים שבבתי קברות הטומאה לא בוקעת ועולה עד לרקיע<sup style="color: gray;">5</sup>.
ג. החשבת המטוס כאוהל<sup style="color: gray;">6</sup> החוצץ בפני הטומאה.
ד. החשבת המטוס ככלי המוקף צמיד פתיל<sup style="color: gray;">8</sup> החוצץ בפני הטומאה.
ה. ספק טומאה ברשות הרבים<sup style="color: gray;">11</sup> – טהור<sup style="color: gray;">12</sup>.
וראו בהערה את טעמי האוסרים. ולמעשה כיוון שרבו הצדדים להקל, יש להקל בדבר.
<h2> עה</h2>
<b>קליפורניה, ארה"ב California, USA</b>
אדר תשע"ח
<strong><big>עה. הפסקת הנשמה ידנית לחולה</big></strong>
<b>שאלה:</b><br>אדם זקן וחלש מאוד בן תשעים שיש לו בעיות דמנציה חמורות התחיל להיחנק בביתו. הוא הובא לחדר המיון בבית החולים באמבולנס ובאמבולנס המטפלים בו הכניסו צינור לתוך גרונו כדי לספק לו חמצן. כשהגיע לחדר המיון, האחות שהייתה שם התחילה להעביר חמצן לריאותיו על ידי שקית הנשמה (respirator bag manual). הפעולה הזאת נעשית על ידי הכנסת אוויר לתוך קנה הנשימה שלו בידי האחות ולא על ידי מכשיר הנשמה.
אשתו של המטופל אמרה שהיה לו צו הוראה לא לבצע החייאה (דנ"ר Do Not Resuscitate) מהפוסק שלה, והיא לא רצתה שיחברו את בעלה למכונת הנשמה.
כאמור, האחות כבר התחילה לנסות להנשים את המטופל בידיה על ידי שקית ההנשמה ועדיין לא הפסיקה את הפעולה הזאת. הבעיה מבחינת ההלכה היא שאם המטופל לא יתחבר למכשיר ההנשמה, לפי תקנון בית החולים ידרשו צוות הרופאים מהאחות להפסיק לנסות להנשים את הזקן על ידי שקית ההנשמה, ועל ידי זה לחרוץ את דינו למוות.
לכאורה הדין של שב ואל תעשה אינו שייך בנדון דידן כמו שהוא שייך כשיש צו הוראה שלא לבצע החייאה. תנאיו של צו לא לבצע החייאה מחייבים את המטפלים במטופל להימנע מלחבר אותו למכשיר הנשמה או שום אמצעי מחיה מלאכותי אחר, מה שאין כן בנדון דידן, שיש מעשה בידיים שמבקשים להפסיק.
לכן, לפי הנ"ל, האם מצד הדין מותר לרופאים להגיד לאחות להפסיק לנסות להנשים את הזקן ביד?
<b>תשובה:</b><br/>אסור לעשות פעולה חיובית הגורם לקרבת מיתתו של חולה, גם אם החולה גוסס. אבל אם חייו של הגוסס מוארכים על ידי פעולה מתמשכת, כגון על ידי דפיקות הסמוכות אליו, מותר להפסיק את הפעולה הזו למרות שעל ידי כך החולה ימות.
נראה ברור שכמו כן, במקרה שבו נפסקה הוראה על ידי פוסק מוסמך שלא לבצע החייאה (דנ"ר Do Not Resuscitate), עדיין אין להתיר פעולה חיובית הגורמת באופן ישיר לקרבת מיתתו של החולה. אבל כן מותר להסיר מונע אף שעל ידי זה החולה ימות בעקיפין.
בנדון דידן, שבו האחות עושה פעולות חוזרות ונשנות של לחיצה על המפוח, הפסקת הלחיצות תיחשב כהסרת מונע, כמו הפסקת דפיקות מאריכות החיים. לכן מותר להפסיק את פעולת ההנשמה הידנית גם מבלי לחבר את החולה למכונת הנשמה.
נעיר שהגרש"ז אויערבאך כתב<sup style="color: gray;">2</sup> לגבי חולה גוסס ש"סובל מכאבים ויסורים גדולים או אפילו סבל נפש חזק מאוד, חושבני שאוכל וחמצן לנשימה חייבים ליתן לו גם נגד רצונו". נראה שגם במצב שבו נפסקה לחולה הוראת דנ"ר, יש לתת חמצן לחולה על ידי צינורית או מסכה<sup style="color: gray;">3</sup>.
מכל מקום, גם הגרשז"א היה מודה בגוסס הנ"ל שאין חיוב לחברו למכשיר הנשמה<sup style="color: gray;">4</sup>. ונראה שהוא הדין גם בחולה שנפסקה עבורו הוראת דנ"ר<sup style="color: gray;">5</sup>.
נדגיש שאין תשובה זו דנה בחולה אשר כבר חובר למכונת הנשמה, שבו נחלקו אם ומתי מותר לנתק אותו ממנה<sup style="color: gray;">6</sup>.
<h2> עו</h2>
<b>לימה, פרו Lima, Peru</b>
אייר תשע"ה
<strong><big>עו. חולה סכיזופרניה שהתאבד</big></strong>
<b>שאלה:</b><br>בחור שלא עלינו חלה בסכיזופרניה במשך שש שנים, קפץ אל מותו בשבת לפני כשבועיים ומת. קברו אותו קבורה רגילה, כלומר לא מחוץ לגדר. ביום שישי לקראת שבת ניגש אחד הרבנים ואמר לאימא שהכיתוב על המצבה צריך להיות שם הבן בלבד ללא שום תוספת. לשאלת האימא אם הכיתוב הלקוני הזה יציין שהוא התאבד, השיב הרב: "כן".
למותר לציין את הצער הגדול של האימא על מות בנה, ולדבריה כיתוב לקוני יבש וחריג כזה על מצבת בנה יוסיף סבל נוסף על צערה.
שאלתי היא אם במקרה כזה יש מניעה שההורים יוסיפו על המצבה את הכיתוב "בננו יקירנו"? ואם יש, מהו המקור ההלכתי לכך?
לכאורה בעומק הענין יש לחקור גם אם מחלת הנפש הנ"ל מגדירה את מצבו כאדם שאין בו דעת.
<b>תשובה:</b><br/>א. אין מניעה הלכתית לכתוב את השם כרגיל (פלוני בן פלוני) ולהוסיף "בננו יקירנו" על המצבה.
ב. ככלל, חולה במחלת נפש שהתאבד מן הסתם התאבד מתוך חוסר דעת, ואין מונעים ממנו כל דבר, כלומר מתייחסים אליו כאדם רגיל בכל הקשור לענייני אבלות.
גם מי שהתאבד לדעת, אף שאין מתאבלים עליו, אין משנים דבר בענין הקבורה.
<h2> עז</h2>
<b>לונדון, אנגליה London, England</b>
סיון, תשע"ח
<strong><big>עז. אבל על אחיו או אחותו שיום השלושים חל בשבת, אם רשאי להתגלח בערב שבת</big></strong>
<b>שאלה:</b><br>אבל על אחיו או אחותו שיום השלושים שלו חל בשבת, האם רשאי להתגלח בערב שבת?
<b>תשובה:</b><br/>נחלקו הפוסקים אם אבל על אחיו שחל יום השלושים שלו בשבת רשאי להתגלח בערב שבת, והמקל יש לו על מי לסמוך.
<h2> עח</h2>
<b>לימה, פרו Lima, Peru</b>
שבט תשע"ו
<strong><big>עח. אמירה לגוי לסירוס בהמות</big></strong>
<b>שאלה:</b><br>אצל רבים ממגדלי הבהמות בעולם שאינם בני ברית מקובל לסרס את הבהמות כיוון שפעולה זו משביחה את הבשר.
אבל כאן בפרו לא מבצעים את הפעולה הזו.
האם מותר ליהודי לבקש מגוי שיבוא בדברים עם מגדל הבקר שממנו הוא קונה את הבהמות המיועדות לשחיטה כשרה על מנת שהמגדל יסרס את הבהמות?
יצוין כי בשום שלב הבהמות הכשרות לא בחזקת יהודי, רשת המרכולים (שבבעלות גוי) היא הבעלים של הבשר, והיא משלמת לשוחט ולצוות המליחה על מנת שתוכל להציג את הבשר הכשר כמוצר בעל ערך מוסף המיועד ליהודים וגויים כאחד.
<b>תשובה:</b><br/>במקרה המתואר הדבר מותר, משום שאין אמירה ישירה מהיהודי לגוי שיסרס, אלא אמירה לגוי שיאמר לגוי אחר לסרס, וכן הסירוס בסופו של דבר נעשה לתועלת הגוי, שהוא מוכר את הבשר וייהנה מכך שהבשר יותר משובח. ומוטב שהיהודי רק יציע לרשת המרכולים לעשות כך מחמת השיקול העסקי של הרשת ולא יבקש שיעשו כך.
<h2> עט</h2>
<b>מלבורן, אוסטרליה Melbourne, Australia</b>
תמוז תשע"ה
<strong><big>עט. קשירת חצוצרות</big></strong>
<b>שאלה:</b><br>יש לי מטופלת בת 37, אם לשבעה ילדים (שלושה בנים וארבע בנות) כרגע נמצאת בשבוע 28 להריונה (כלומר היא אמורה ללדת בעוד כחודשיים) ובהריונה הקודם עברה ניתוח קיסרי.
בהיריון הנוכחי מוקנית לה הזכות לבחירה בין ניתוח קיסרי ללידה רגילה (מאחר שבלידה לאחר ניתוח קיסרי קיים סיכון לקרע רחמי, המערכת מאפשרת לנשים לבחור בניתוח קיסרי מוזמן). אם היא תחליט לעבור ניתוח קיסרי, היא מעוניינת לעבור קשירת חצוצרות.
ישנן שתי דרכים אפשריות לביצוע הפעולה:
1. הדרך המסורתית (הישנה): ניתוק של החצוצרה וצריבת כל הגדם. בשיטה זו ישנם דיווחים על חיבור ספונטני מחדש של חלקי החצוצרה והריונות (כל זה מוסבר לנשים טרם ביצוע הפעולה). יתרה מכך, קיימים מקומות רבים בעולם שיודעים לבצע ניתוח לשחזור החצוצרה (הניתוח מבוצע כי ישנם מקומות שבהם קשירת חצוצרות מבוצעת אחרי לידה אחת בלבד, ושיעור החרטות של הנשים די גבוה).
2. השיטה החדשה: כריתת החצוצרות כולן (לא השחלות!). ההיגיון מאחורי שיטה זו הוא שלאחרונה הוכח שמקור סרטן השחלה הוא מהחצוצרות, ולכן מנצלים את ההזדמנות לקשירת החצוצרות, לכריתתן ולהורדת הסיכון לסרטן שחלה. חשוב לציין שלחצוצרות אין תפקיד פיזיולוגי מלבד העברה (Transport) של הזרע ובהמשך של העובר לרחם.
מובן שבשתי השיטות ניתן להרות על ידי הפרייה חוץ גופית (IVF). למעשה, ישנן נשים תחת טיפול IVF שמסיבות של פריון חייבים לכרות להן את החצוצרות והדבר לא משפיע כלל על הטיפול, מאחר שב-IVF לא זקוקים לחצוצרות (ביציות נלקחות מהשחלה, מופרות עם זרע במעבדה והעובר מוחזר ישירות לרחם).
האם באישה זו ניתן לבצע קשירת חצוצרות?
<b>תשובה:</b><br>נקדים ונאמר שקשה לענות תשובה ספציפית בשאלה זו בלי להכיר מקרוב את הנתונים הרפואיים (ולא רק אותם) המדויקים לגבי האישה המדוברת, והאמור להלן נאמר משום כך יותר ככיוון כללי ופחות כדברים מוחלטים לגבי האישה המדוברת עצמה, שלגביה מן הראוי שהרב או הרופא השואל ישקול את הדברים יחד עם מכלול הנתונים, לאחר שיברר אותם ככל האפשר.
כפי שפורט בהרחבה בתשובה בשו"ת במראה הבזק (חלק ח תשובה מ), סירוס אישה אסור לרוב הפוסקים מדרבנן, ולדעת הגר"א (ולהבנתו אף ברמב"ם ובשלחן ערוך, שלא כהבנת רוב נושאי הכלים) מן התורה.
אמנם "כוס של עיקרין" הותרה לאישה (לפחות במקום צער לידה חריג), אך זאת בפשטות ולרוב הדעות משום שמדובר בעיקור עקיף בגרמא ולא בפגיעה ישירה באיברי ההולדה.
לכן על דרך כלל, קשירת חצוצרות אסורה אלא אם מדובר במצב שבו היריון מהווה סכנה לאישה ואמצעי מניעה אחרים אינם יעילים דיים.
תשישות – גם אם היא יכולה להוות בסיס להתיר מניעת היריון (בפרט כשמדובר במי שכבר קיימו פרייה ורבייה, וכבשאלה זו), למעט מקרים חריגים אינה בגדר סכנה ממש שיכולה להתיר איסור זה.
אכן, לסברת החזון איש וביאור הגרנ"א רבינוביץ (ראו במראה הבזק שם) ייתכן שאיסור סירוס הוא רק באיברים חיצוניים בזכר וכן בנקבה, ברחם שיש מקום להחשיבו כחיצוני הואיל שהוא פתוח לחוץ, מה שאין כן בחצוצרות.
סברא זו היא בניגוד לעמדת רוב האחרונים ויוצרת קשיים משמעותיים, שניתנים ליישוב רק על ידי דחקים גדולים בהבנת הסוגיות וביישוב ההלכה עם המציאות הרפואית וכפי שהתבאר בתשובה הנ"ל באריכות.
העובדה שבאחוז מסוים של ניתוחי קשירת החצוצרות באחת השיטות יש איחוי מחודש של החצוצרה לאחר זמן אינה יכולה להיות שיקול להיתר<sup style="color: gray;">2</sup>.
גם העובדה שניתן "לתקן" את החצוצרות בניתוח חוזר אינה מועילה מבחינה הלכתית.
ייתכן שאם אין ברירה וחייבים לבצע ניתוח של קשירת חצוצרות, יש מקום להעדיף שיטה שיש בה צד קולא – ולו גם קלוש כזה – אך זו אינה סיבה להתיר במצבים אחרים. וגם כשאכן אין ברירה, צריך עיון אם יש מקום להביא סברא זו בחשבון כשיקול עיקרי אם לעומתה עומדים שיקולים רפואיים אחרים, כגון הרווח הצדדי בהקשר של מניעת סרטן<sup style="color: gray;">4</sup>. שיקולים אלה, הרפואיים, הם שצריכים להיות גם שיקולים העיקריים בבחירת סוג הקשירה אם וכאשר מחליטים ומוכרחים לבצע קשירה.
נוסיף שגם האפשרות להרות על ידי IVF אינה רלוונטית לשאלה ההלכתית. דבר ברור הוא שאיסורי סירוס קשורים לכך שאיברים אלה הם שמאפשרים הולדה בדרך הטבע ולא תלויים בכך שאפשר לעקוף את הטבע<sup style="color: gray;">5</sup>.
האפשרות של IVF רלוונטית למי שזקוקה רפואית לקשירת חצוצרות (באופן שהדבר מגיע לכדי סכנה ומותר) אלא שמקווה עוד שבעתיד ישתנה מצבה הרפואי לטובה ותוכל ותרצה להרות<sup style="color: gray;">6</sup>, אך לא לדיון ההלכתי עצמו.
כאמור בהקדמתנו, הדברים נכתבים בעיקר ככיוון כללי והתוויית עקרונות ולא כמענה בנוגע לאישה מסוימת זו. מכל מקום, נעיר כי לא ברור מהשאלה למה לא די לאישה זו באמצעי מניעה סטנדרטיים – בטוחים רפואית וקלים הרבה יותר הלכתית – דוגמת התקן תוך רחמי. התקן טוב יעיל ללא צורך בהחלפה למשך מספר שנים, ובהתחשב בגיל של האישה שבידון דידן היא תצטרך כנראה להחליף אותו לכל היותר פעם אחת לפני שתגיע לגיל שבו בכל מקרה לא יהיה סיכוי של ממש להיריון טבעי. מלבד הרווח ההלכתי החד משמעי בהשוואה לקשירת חצוצרות, יש רווח נוסף והוא האפשרות להתחרט בלי שהדבר יצריך ניתוחי תיקון או הפריות מלאכותיות, שהם פרוצדורות רפואיות סבוכות, יקרות ובעלות סיכויי הצלחה המוטלים בספק וסיכונים אחרים.
<h2> פ</h2>
<b>פריז, צרפת Paris, France</b>
טבת תשע"ח
<strong><big>פ. נאמנות האם שבנה חלל</big></strong>
<b>שאלה:</b><br>יש לי תלמיד חוזר בתשובה שאביו כהן אך אימו סיפרה לבן שלפני שנישאו היא חיה חיי אישות עם לא יהודי.
הבן חושש מאוד מלפגוע באביו וחושש גם לספר לדודיו הדתיים שהוא מתארח אצלם שהוא לא עולה לדוכן וכד' בגלל אימו, שהרי הם לא יודעים את עברה, ואולי אף אביו לא יודע…
יש עצה ותבונה – לא נגד ה' ח"ו – במקרה זה? לא להאמין לאם?
<b>תשובה:</b><br/>האם אינה נאמנת לפסול את בנה ולכן דינו ככהן כשר.
אין חובה על הבן לספר לאב את דברי אימו, ועדיף שלא יספר לו, ומסתבר שאף אסור לו לספר.
<h2> פא</h2>
<b>פלורידה, ארה"ב Florida, USA</b>
טבת תשע"ח
<strong><big>פא. נישואין בין כהן לאישה שעברה בקטנותה גיור לחומרה</big></strong>
<b>המקרה:</b><br/>אישה לא יהודייה עברה גיור במסגרת קהילה קונסרבטיבית. ידועה זהותם של שניים מתוך שלושת המגיירים, נקרא להם רב א' ורב ב'<sup style="color: gray;">1</sup>. כעבור כמה חודשים האישה התחתנה עם יהודי<sup style="color: gray;">2</sup>. לפי דברי המתגיירת, אביו של בעלה היה אורתודוקסי, ואימו הייתה יותר 'מודרנית' (כבהמשך). האישה מספרת שלאחר הגיור היא שמרה שבת וכשרות, וכן שמרה על ההלכות האחרות שלמדה בקורס שלפני הגיור (מטעם הקהילה הקונסרבטיבית), אבל היא 'הלכה אחרי חמותה', והייתה נוסעת בשבת (אך ורק) לבית הכנסת. לזוג נולדו שתי בנות והן למדו בבית הספר של הרב ב'. לאחר מות חמותה, האישה עם כל משפחתה עברו לקהילה אורתודוקסית והתחילו לשמור את כל ההלכות כראוי. שם הציעו אנשים למשפחה לעבור גיור נוסף, אורתודוקסי, על מנת שלא יהיו בעתיד פקפוקים על הגיור הקונסרבטיבי. הרב האורתודוקסי המקומי העוסק בענייני גיור ערך גיור במהירות לה ולשתי בנותיה. בעדותו של אותו הרב בתעודה שנתן לאחת מבנותיה אלה מופיעה חתימת ידו יחד עם חתימות עוד שני אנשים, שכנראה היו הדיינים האחרים בגיור השני. שם כתוב: "עשינו גיור על אמה לחומרא (שהאם כבר נתגירה על ידי אחרים – ויש שמרננים על גיור ההוא) בהיות ש{כאן מופיע שם הבת} עוד קטנה בגיל אחד עשר טבלה בפנינו במקוה כשרה והיינו גר קטן... ובהיותה גדולה נודיע לה שבחירה יש בידיה להשאר בעם ה' עמוע"ש".
אותו רב אורתודוקסי כתב מכתב נוסף שבו כתב: "לכבוד רבנים ודיינים בכל אתר ואתר בנוגע למשפחת... {שם הבת} גיור נעשה על {שם האם} על ידי רב חרדי – ולפי דעתם הגיור נעשה כדת וכדין. ואנו עשינו עוד גיור על האם... ועל בתה... - רק לרוחא דמילתא".
לאחרונה (ניסן תשע"ח), בשיחת טלפון, אותו רב אורתודוקסי אמר שאנשים אמרו לו שגם הרב א' וגם הרב ב' היו שומרי מצוות, וברור ב"מאה אחוז" שאם היו בוחרים דיין שלישי לשבת עמהם, היו בוחרים שומר מצוות.
כיום הבת בת 25, שומרת תורה ומצוות כבת ישראל כשרה (יחד עם אימה ואחותה), ועומדת בפני אירוסין עם כהן. כשנודע לזוג שייתכן שהם אסורים מלהתחתן יחד, הם השהו את תוכניתם ומחכים (כבר כשנה) להכרעה הלכתית אם ניתן להתיר להם להינשא. הרי שאם הגיור הראשון של האם נעשה כדין, הבת תהיה מותרת לכתחילה לכהן, כמבואר בשלחן ערוך (אבהע"ז ז, כא), שישראל שנשא גיורת, הבת מותרת לכהן לכתחילה. אך אם הגיור הראשון לא נעשה כדין, והגיור השני הוא הגיור התקף, הרי שדין הבת כדין גיורת האסורה לכהן (כמבואר שם ו, ח).
מבחינת מסמכים, לא נמצאו מסמכים מהגיור הראשון. יש לנו רק את המכתבים הנ"ל מהרב האורתודוקסי ואת הכתובה מנישואי ההורים, המציינת שהאימא גיורת. על הכתובה חתומים שני עדים והרב א' עצמו בתור הרב מסדר הקידושין, והוא כבר נפטר. גם הרב ב' לא מצא מסמכים מהגיור וטען שנאבדו לו הרבה מסמכים במהלך אסון טבע שפגע קשות בבית הכנסת ובכל האזור. דרך אגב, אחד המתפללים לשעבר בבית הכנסת של הרב ב' העיד לתומו שאסון טבע זה הרס את בניין בית הכנסת. כאמור, גם בני המשפחה לא מצאו מסמכים מהגיור, ורק בכתובה ישנה עדות עליו.
מבירור עם המשפחה ועם הרב ב', שהיה מעורב בגיור, עלו כמה פרטים:
הקהילות הקונסרבטיביות במקום לא פעלו באופן עצמאי בענייני גיור, אלא הכול עבר דרך ארגון על שהרב ב' עמד בראש מערך הגיור בארגון זה. יחד עימו פעל (בנושאו את התואר 'אב בית דין') הרב א'. הרב א' הוסמך בישיבות באירופה; ולאחר תקופת השואה שימש בקודש כרב קהילה בארצות אחרות והתיישב בסוף ימיו ליד ילדיו במקום שבו התקיים הגיור שבדיוננו, ושם היה מעורב בבית כנסת קונסרבטיבי<sup style="color: gray;">4</sup>. החבר השלישי של בית הדין היה אחד מ'בעלי הבתים' שהתפלל בבית הכנסת הקונסרבטיבי של הרב ב'. הוא הקפיד על כשרות, אבל היה נוסע בשבת, לפחות לבית הכנסת (כמקובל אצל קונסרבטיבים רבים).
בהיותו בדרום אפריקה הרב א' היה מוחזק כרב אורתודוקסי, כך לפי עדותו של דיין חשוב מיוהנסבורג. על פי עדותם של האימא שהתגיירה, של הרב ב' ושל הרב האורתודוקסי שערך את הגיור השני (על פי בירורים שעשה), אף שהרב א' שימש כרב בבית כנסת קונסרבטיבי, הוא עצמו נשאר שומר מצוות (אמנם השתמש במיקרופון בבית הכנסת בשבת הואיל ולא הייתה לו ברירה אחרת).
גם על הרב ב' העידו שהוא שומר מצוות ושייך לזרם השמרני יותר בתוך התנועה הקונסרבטיבית (גם עליו נאמר בוודאות שהשתמש במיקרופון בשבת בבית הכנסת)<sup style="color: gray;">6</sup>.
<b>שאלה:</b><br>האם בנסיבות המיוחדות של מקרה זה ניתן לסמוך על כך שהגיור הראשון של האימא היה תקף, ובתה מותרת להינשא לכהן?
<b>תשובה:</b><br>השאלות לבירור הן:
א. האם האימא ויתר המעורבים בגיור הראשונים נאמנים בדבריהם לגבי הגיור הראשון?
ב. האם הייתה קבלת מצוות מספקת לגיור הראשון של האימא?
ג. האם הגיור הראשון נעשה בבית דין כשר?
ד. אף אם הגיור הראשון היה תקף, יש לשאול, האם העובדה שלאחר מכן הבת עברה בעצמה תהליך גיור פוסלת אותה לכהונה?
למסקנה, הבת מותרת להתחתן עם בחיר ליבה למרות שהוא כהן. בצירוף הצדדים הנוספים להקל.
בתשובות הבאות נדון בהיבטים השונים של שאלה זו.
א. האימא וכן יתר העדים נאמנים בדבריהם לגבי הגיור הראשון.
ב. הייתה לאימא קבלת מצוות מספקת כדי להכשיר את גיורה הראשון<sup style="color: gray;">8</sup>.
ג. בדיעבד אפשר להכשיר שניים מתוך שלושת הדיינים של הגיור הראשון, וגם את מי שכנראה היה הדיין השלישי<sup style="color: gray;">9</sup>.
ד. ה'גיור לחומרא' של הבת כשלעצמו אינו פוסל אותה מלהתחתן עם כהן<sup style="color: gray;">10</sup>.
<h2> פב</h2>
<b>פלורידה, ארה"ב Florida, USA</b>
טבת תשע"ח
<strong><big>פב. גדרי קבלת מצוות בגיור</big></strong>
<b>שאלה:</b><br>האם קבלת מצוות בגיור הראשון של האימא, במקרה המתואר לעיל בשאלה פא, הייתה מספקת?
<b>תשובה:</b><br>קבלת המצוות של האימא הספיקה עבור הגיור כמבואר להלן.
קבלת מצוות בשעת הגיור מעכבת את חלות הגירות (ראו שלחן ערוך יו"ד רסח, ג)<sup style="color: gray;">1</sup>.
אמנם האימא תיארה את תהליך הגיור כך: היא עברה קורס בן תשעה חדשים שכללו מפגשים פעם בשבוע שבהם למדה תורה ודינים, כולל דיני טהרת המשפחה. היא לא פירטה את פרטי לימוד זה וגם הודתה שהואיל וזה היה לפני כשלושים שנה, היא לא זוכרת את הפרטים. לאחר גיורה היא שמרה את מה שהבינה שהיא צריכה לשמור, ביניהם שבת וכשרות; אבל היא הלכה 'בדרכה של חמותה', ונסעה לבית הכנסת בשבת.
כלומר ברור שהיא לא שמרה שבת כהלכתה. למרות זאת, נראה שעדיין יש להחשיב את קבלתה כמספקת בשביל גיור.
<h2> פג</h2>
<b>פלורידה, ארה"ב Florida, USA</b>
טבת תשע"ח
<strong><big>פג. כשרות רב קונסרבטיבי לשמש כדיין בגיור</big></strong>
<b>שאלה:</b><br>האם הגיור הראשון המתואר בשאלה פא, שנעשה בבית דין של רבנים קונסרבטיבים, נחשב שנעשה בבית דין כשר?
<b>תשובה:</b><br/>נראה שאין לקבוע באופן גורף שכל רב קונסרבטיבי בהכרח פסול לעדות.
נראה שהעובדה שהרב א' והרב ב' היו בין המגיירים אינה פוסלת את הגיור, אף שהשתמשו במיקרופון בשבת.
<h2> פד</h2>
<b>פלורידה, ארה"ב Florida, USA</b>
טבת תשע"ח
<strong><big>פד. כשרות מחלל שבת לשמש כדיין בגיור</big></strong>
<b>שאלה:</b><br>האם מחלל שבת כמתואר לעיל בשאלה פא יכול לשמש כדיין בגיור?
<b>תשובה:</b><br/>קשה יותר היא העובדה שהמגייר השלישי היה מחלל שבת. כפי שהתבאר לעיל בהקדמה לשאלה פא (ובהערה 6 שם), נראה שהאדם השלישי היה מר ג', שיש עליו עדות שאמנם שמר כשרות, אבל נסע ברכב לבית הכנסת בשבת. למרות זאת, עדיין נראה שיש להקל בדיעבד בשעת הדחק. שהרי לפי עדותו של מר ו', שהכיר את מר ג' באופן אישי, מר ג' נסע לבית הכנסת לא מפני שזלזל בהלכה, אלא מפני שאדרבה, חשב בטעות שזה מה שהיהדות מעדיפה<sup style="color: gray;">1</sup>. ועל כן נראה שבמקרה זה אין לפסול את מר ג' לעדות ומלהיות דיין לגיור.
אם המגייר השלישי חילל שבת באופן כללי
נראה שהקושי הגדול בנדון דידן הוא האפשרות שאולי הדיין השלישי היה מר ד'. כפי שהזכרנו למעלה (תשובה פא הערה 6), הרב ב' אמר שייתכן שמר ד' אמנם היה המגייר השלישי, שהרי כבר באותה תקופה השתמשו בו לפעמים כאשר מר ג' לא היה זמין.
מר ד' עדיין בין החיים ופעיל מאוד בקידום מטרות יהודיות שונות אך אינו שומר שבת. הוא מגיע פעם בכשבועיים לבית כנסת אורתודוקסי, והרב של אותו בית הכנסת אמר שאינו זוכר אף פעם שמר ד' עשה שום דבר נגד ההלכה בפניו. נראה שחינוכו לא היה לקיום תורה ומצוות, אבל כן בוער בו רצון חזק לעזור לעם ישראל.
למרות רצונו המבורך הזה של מר ד' לעזור לעם ישראל, קשה מאוד להכשיר אותו לעדות אפילו בדיעבד. ואם נסיק שמר ד' אינו כשר לעדות, ממילא שהוא גם פסול מלהיות דיין.
אלא שעדיין יש כאן אומדן שמר ד' לא היה המגייר השלישי<sup style="color: gray;">4</sup>. ויש ללכת אחרי רוב ולהסיק שהמגייר השלישי היה מר ג', שכשר לעדות על כל פנים בדיעבד.
לכן למעשה, בדיעבד שלושת המגיירים היו בית דין כשר לגיור.
<h2> פה</h2>
<b>פלורידה, ארה"ב Florida, USA</b>
טבת תשע"ח
<strong><big>פה. גיור לחומרא – האם פוסל לכהונה</big></strong>
<b>שאלה:</b><br>אף אם הגיור הראשון של האימא היה תקף כמתואר לעיל בשאלה פא, האם העובדה שלאחר מכן הבת עברה בעצמה תהליך גיור פוסלת אותה לכהונה?
<b>תשובה:</b><br/>אם הגיור הראשון של האימא היה כשר, אין לפסול את הבת לכהונה למרות שעברה בעצמה תהליך גיור לחומרא. זאת אף שהרמ"א פסק (אבהע"ז ו, א): "ואפילו לא נתגרשה רק משום קול קידושין בעלמא, אף על פי שהוא ברור שאין ממש באותן קידושין ואין נותנין גט רק מכח חומרא בעלמא, אפילו הכי פסולה לכהונה", כמבואר בהערה.
<h2> פו</h2>
<b>פלורידה, ארה"ב Florida, USA</b>
ניסן תשע"ה
<strong><big>פו. שמיעת זמר אישה באמצעים אלקטרוניים</big></strong>
<b>שאלה:</b><br>ישנה במיאמי משפחה של ״מנגנים״ ובין היתר שרה הבת הנשואה עם אחיה המשוררים שירי קודש בלבד ואף מוציאה מפעם לפעם דיסק משיריה, שרובם ידועים כבר.
האם יש בשמיעת הדיסק הזה משום "קול באשה ערוה״?
ידועות לי התשובות של הרה״ג עובדיה יוסף, שהתיר למחנכי פנימיות של בנות דתיות להישאר עם בני משפחותיהם גם בעת סעודות שבת שבהן הבנות שרות זמירות שבת (תשובה כזו פורסמה לאחרונה ב״המעין״ נה, א, תשרי תשע״ה, עמ' 5–7).
גם נהוג כיום בהרבה משפחות דתיות שבסעודות שבת הילדים, בנים ובנות בוגרים, שרים יחד זמירות שבת.
כמו כן, יש משפחה מפורסמת שהוציאה תקליטי חזנות של האבא והבנות שלו, ולא ראיתי שהציבור נמנע מלשמוע תקליטים אלה.
<b>תשובה:</b><br/>בשמיעת קול זמר של אישה בדיסק, מעיקר הדין<sup style="color: gray;">1</sup>, אם אינו מכיר את האישה ששרה בדיסק, יש מקום להקל, וכך נהגו רבים. בשירי קודש יש מקום להקל אף יותר מבשירים אחרים<sup style="color: gray;">3</sup>. ויש מקום להקל בהם גם בשמיעה של קול "חי" – ולא רק בהקלטה – כשיש טעמים נוספים להקל, כגון שמדובר באחים ואחיות וששרים כולם יחד, ועל זה סמכו רבים בסעודות שבת כפי שהזכרת.
<h2> פז</h2>
<b>קלן, גרמניה Cologne, Germany</b>
ניסן תשע"ד
<strong><big>פז. קידושין בטבעת ששימשה לנישואים אזרחיים</big></strong>
<b>שאלה:</b><br>בגרמניה פעמים רבות שהזוגות הבאים להינשא בחופה וקידושין כבר נישאו בנישואין אזרחיים וכבר נתנו זה לזה טבעות. בעבר הוריתי להם לקנות טבעת נוספת, דבר שעורר התנגדות. האם ישנה אפשרות שהאישה תחזיר את הטבעת לבעל והוא ישתמש בה לקדש את האישה?
<b>תשובה:</b><br/>האישה יכולה להחזיר את הטבעת לבעל והוא יקדש אותה בה. יש להקפיד שהרב מסדר הקידושין יסביר לאישה לפני כן שהיא מקנה לבעל את הטבעת במתנה גמורה.
יש להסביר לזוג שעל פי ההלכה לפני קידושין הם אינם מוגדרים כנשואים<sup style="color: gray;">2</sup>, ולאחר הקידושין הם ייחשבו כנשואים מבחינה הלכתית, על כל המשמעות של חומר איסור אשת איש והצורך בגט במקרה של גירושין, וזאת שלא יצא שכרנו בהפסדנו, שבכך שערכנו חופה וקידושין כדת משה וישראל נמצאנו מרבים ממזרים ח"ו<sup style="color: gray;">3</sup>.
<h2> פח</h2>
<b>ניו יורק, ארה"ב New York, USA</b>
שבט תשע"ח
<strong><big>פח. הפסקה באמצע שבע הברכות מתחת לחופה</big></strong>
<b>שאלה:</b><br>האם מותר להפסיק את רצף שבע הברכות מתחת לחופה על ידי דברי ברכה?
<b>תשובה:</b><br>כשאנו דנים על הפסק בשבע ברכות, עלינו לעסוק בשני מישורים:
א. הפסק בין הברכות עצמן, מצד תפיסתן כחטיבה אחת.
ב. הפסק בין ברכת 'בורא פרי הגפן' לשתיית היין מלבד ברכות החתנים.
הלכה למעשה, אין להפסיק בדברי ברכה או שירה באמצע שבע הברכות מטעם הפסק בין ברכת בורא פרי הגפן לשתיית היין.
ונפרט את הדברים:
א. המנהג הרווח במחוזותינו הוא לחלק את שבע הברכות בין אנשים שונים<sup style="color: gray;">1</sup>. מנהג זה מבוסס על ההכרעה ההלכתית שאין זיקה בין הברכות<sup style="color: gray;">2</sup>.
חלק מברכות הנישואין ('שבע ברכות') מוגדרות כברכות הסמוכות לחברתן<sup style="color: gray;">3</sup>, לכן אינן פותחות בהזכרת שם ומלכות.
קיימת שאלה כללית ביחס לברכה הסמוכה לחברתה: האם היא מתייחסת ל'שם ומלכות' של הברכה שנאמרה לפניה או שמעיקר התקנה אינה טעונה הזכרת 'שם ומלכות'. מעתה, דומה ששאלת ההפסק בין הברכות תלויה בשתי האפשרויות הללו. למעשה: רבים מהפוסקים אימצו את הגישה הגורסת שברכה הסמוכה לחברתה תוקנה מעיקרה ללא שם ומלכות, ומתוך כך התירו הפסק באמצע שבע הברכות<sup style="color: gray;">5</sup>. כנראה שגם על זה נסמך המנהג לחלק את הברכות לאנשים שונים, כפי שציינו לעיל.
לענין זה יש להוסיף את דברי חלק מהפוסקים, שכתבו במפורש שכל סדרן של שבע הברכות הוא לכתחילה, אך מעיקר הדין כל אחת מהן היא ברכה בפני עצמה<sup style="color: gray;">6</sup>.
ב. מחשש הפסק בין ברכת בורא פרי הגפן לשתייה, אין להפסיק בדברי ברכה באמצע שבע הברכות.
<h2> פט</h2>
<b>מנצ'סטר, אנגליה Manchester, England</b>
ניסן תשע"ט
<strong><big>פט. נכתבה כתובה דאירכסא ואחר כך נמצאה הכתובה הראשונה</big></strong>
<b>שאלה:</b><br>זוג שחשבו שכתובתם נאבדה והלכו לבית דין וכתבו להם כתובה דאירכסא ואחר כך נמצאה הכתובה הראשונה, איזו כתובה יקיימו?
<b>תשובה:</b><br/>מסתבר שכוונת הזוג הייתה רק שהכתובה דאירכסא תהיה תחת הכתובה שנאבדה ולא התכוונו למחול על שעבוד הכתובה הראשונה, ולכן יש לקיים את הכתובה הראשונה.
<h2> צ</h2>
<b>פלורידה, ארה"ב Florida, USA</b>
סיון תש"פ
<strong><big>צ. כתובה למי שהורתה שלא בקדושה ולידתה בקדושה</big></strong>
<b>שאלה:</b><br>מה כותבים בכתובה למי שהורתה שלא בקדושה ולידתה בקדושה?
<b>תשובה:</b><br/>יש לכתוב לאישה זו כתובת בתולה, ורק לרמוז על כך שהורתה שלא בקדושה, כדי שלא תינשא לכהן. כגון שיכתבו את שם אימה, או שיכתבו את שם אביה בצירוף המילה "המגדלה", או באופן אחר על מנת לרמוז על כך. וממילא אם תבוא בעתיד להינשא לכהן, יוכל מסדר הקידושין לחקור על כך ויתברר שהייתה הורתה שלא בקדושה. כך נשמור על כללי ההלכה ולא נלבין את פני הכלה ח"ו.
<h2> צא</h2>
<b>לונדון, אנגליה London, England</b>
אייר תשע"ט
<strong><big>צא. שינו את שם אחד מבני הזוג, האם צריך כתובה חדשה</big></strong>
<b>שאלה:</b><br>אדם נשוי ששינה את שמו או אישה נשואה ששינתה את שמה, האם צריכים לכתוב כתובה חדשה עם שמם החדש?
<b>תשובה:</b><br>א. כל עוד לא הוחזקו בשם החדש, ודאי שאין לכתוב כתובה חדשה.
ב. אם הוחזקו בשם החדש אך עדיין לא השתקע השם הישן ולפעמים נקראים בו, אין צורך לכתוב כתובה חדשה.
ג. אם הוחזקו בשם החדש וכבר השתקע השם הישן, יש פוסקים שהצריכו לכתוב כתובה חדשה. אולם נראה שהעיקר כדעת הפוסקים שאין צורך לכתוב כתובה חדשה. ולרווחא דמילתא יכולים לכתוב בשולי הכתובה או מאחוריה שהשם השתנה ועתה נקראים בשם החדש ולהחתים על כך עדים.
<h2> צב</h2>
<b>מינכן, גרמניה Munich, German</b>
שבט תשע"ה
<strong><big>צב. היתר אישה לבעלה לאחר שחיו בנפרד והיה לה קשר בינתיים עם איש אחר</big></strong>
<b>שאלה:</b><br>זוג שיש לו ילדים קטנים חי בסכסוך כבר זמן מה אבל ניתן כעת פתח ליצור שלום בית. אולם לפי תיאור הדברים האישה יצאה בינתיים עם גבר אחר וקשר זה הסתיים. האישה סיפרה ולא הסתירה את הדבר ובעלה מאמין לה. בעלה מוכן לשקול לחזור לחיות איתה אם ההלכה מאפשרת זאת.
אין צורך להדגיש שהשאיפה היא למצוא פתח להתיר להם לחיות כמשפחה, ולו למען הילדים. השאלה היא אם יש פתח כזה וכיצד אפשר לברר דבר זה?
<b>תשובה:</b><br>במקרה זה מותר לזוג להמשיך ולחיות כמשפחה מכמה נימוקים:
אישה שאמרה לבעלה "טמאה אני לך", כלומר שהיא בגדה בו, אינה נאמנת אם לא תביא ראיה לדבריה. אם הבעל מאמין לדבריה, אשתו אסורה עליו<sup style="color: gray;">2</sup> אבל אין כופים אותו לגרשה<sup style="color: gray;">3</sup>. אמנם במקרים רבים אפילו אם הבעל אומר שהוא מאמין לאשתו, היא מותרת לו, אם לא שהתקיימו כמה תנאים:
א. הבעל מאמין לדבריה לגמרי, והוא משוכנע שהיא בגדה בו כאילו העידו על המעשה שני עדים<sup style="color: gray;">4</sup>.
ב. הבעל מאמין לאשתו רק משום שהיא נאמנת בעיניו (כמו שני עדים כנ"ל), ולא בגלל שהוא חושד בה קצת<sup style="color: gray;">5</sup> ולא בגלל שלא נראה לו הגיוני שאשתו הייתה משקרת בדבר זה, שהוא ביזיון לה<sup style="color: gray;">6</sup>, ושהוא מאמין לה רק בגלל שהוא בטוח שאין שום טעם או יצר הרע שהיה גורם לאשתו לשקר<sup style="color: gray;">7</sup>, למרות שחז"ל כבר קבעו שחוששים לשקר בענין זה.
אפילו אם הבעל כבר אמר שהוא מאמין לאשתו, אם באותה שעה לא הבין מה רמת הנאמנות שההלכה דורשת בענין הזה או אם לא ידע שאשתו תהיה אסורה עליו משום שמאמין לה, אין ממש בדבריו<sup style="color: gray;">8</sup>. ויש להסביר לבעל שחז"ל חששו לשקר בענין זה ואין לו להאמין לה, ורק אם הבעל מתעקש שהוא כן מאמין לה, והתקיימו כל התנאים הנ"ל, יש להסביר לו שאם כך, על פי דין אשתו אכן אסורה לו.
ראוי להעיר, והדעת נותנת שיש להפנות את תשומת לב הבעל אף לכך, שהסברא שלא להאמין לאישה האומרת "טמאה אני לך" אמנם נאמרה בכל הנשים, אבל במשנה תוקף יש לאומרה כשאכן הייתה מתיחות בין הצדדים, כמתואר בשאלה, שהדעת נותנת שבמצב כזה אפשר שאכן האישה תרצה להביא את בעלה לרצות בגירושין באמצעות האמירה כי היא בגדה בו<sup style="color: gray;">9</sup>.
יש להוסיף שאם עתה האישה חוזרת בה מדבריה הראשונים ואומרת שלא נטמאה, אף אם יאמר הבעל שהוא מאמין לדבריה הראשונים ולא לחזרתה בה – ייתכן, ובהקשר זה הדבר נכון בייחוד על רקע המתיחות שכבר הייתה ביניהם, שהבעל עצמו אינו נאמן לומר שהוא מאמין לה (שמא אומר כך כדי שיוכל לגרשה בעל כורחה למרות חרם דרבנו גרשום), ולכן לא נפסוק לו שהיא אסורה עליו, ואף אם ירצה לגרשה – אם היא לא תרצה בכך – לא יהיה רשאי לגרשה (אלא שאם היא מסכימה או מעוניינת להתגרש, הבעל יהיה רשאי, וממילא אם אכן מאמין לה – גם חייב) לגרשה.
פסק זה מתייחס רק למקרה שלבעל נודע שייתכן שאשתו זינתה רק על פי הודאתה, אבל אם נוסף להודאתה יש גם רגליים לדבר, כגון שהוא ראה או ידע דבר שמראה שהיא אכן זינתה (או שיש עדות על כך, אף שהבעל עצמו לא ראה דבר), אז יש לשאול שאלת חכם שבה יפורטו הנתונים הידועים ומקור המידע לגביהם, שכן הדין עשוי להיות תלוי בפרטים אלה.
<h2> צג</h2>
<b>קליפורניה, ארה"ב California, USA</b>
תמוז תש"פ
<strong><big>צג. כתיבת שם הבעל בשורה רביעית בגט</big></strong>
<b>שאלה:</b><br>האם מותר לכתחילה לכתוב את שם הבעל בשורה הרביעית של הגט?
האם יש איזו הקפדה לכתחילה להתחיל את כתיבת שם הבעל בשורה השלישית?
<b>תשובה:</b><br/>לכתחילה יש לכתוב את השמות בתוך שש השורות הראשונות, אולם אין הקפדה באיזו שורה בדיוק ייכתבו.
<h2> צד</h2>
<b>קליפורניה, ארה"ב California, USA</b>
מרחשוון תש"פ
<strong><big>צד. כתב בגט למהו במקום למהך</big></strong>
<b>שאלה:</b><br>מה הדין אם כתב בגט "למהו" במקום "למהך"?
<b>תשובה:</b><br/>במקום עיגון או בדיעבד כשכבר ניתן הגט יש להכשיר את הגט.
<h2> צה</h2>
<b>ישראל Israel</b>
אדר תשס"ז
<strong><big>צה. עיסוק בעריכת דין</big></strong>
<b>שאלה:</b><br>הוצעה לכלתי חצי משרה בתור עורכת דין במשרד של עורכי דין העוסקים בתחומים אזרחיים שונים: חוזים, תביעות נזיקין, תביעות ביטוחים וכדומה. ההצעה מתאימה לצרכיה ולצורכי המשפחה, אך דא עקא, היא שואלת אם מותר לה לעסוק במקצוע שלא מתנהל על פי דין תורה בלשון המעטה? המציאות הכואבת והידועה היא כי החוק במדינת ישראל הוא תערובת של חוקי עמים זרים וחוקים שחוקקה כנסת ישראל החילונית. רבים וגדולים סוברים כי אין לנהוג על פי חוקים אלה, וכי בתי המשפט המתנהלים על פי חוקים אלה דינם כערכאות של גויים ואסור לדון בפניהם אלא בנסיבות מיוחדות, כגון אחרי הגשת תביעה בבית דין ועוד, והדברים ארוכים. אמנם רבים וטובים יראי שמיים עובדים כעורכי דין, וטעמם ונימוקם עימם – אך עובדה זו לא מספקת לכלתי שתחי', כי כידוע מציאות זאת לא תמיד משקפת את מה שבאמת נכון לעשות.
<b>תשובה:</b><br/>א. האיסור ללכת לדון בפני דיינים גויים הוא איסור שהפוסקים התייחסו אליו בחומרה רבה ביותר<sup style="color: gray;">1</sup>.
ב. איסור זה קיים, לדעת רוב הפוסקים, גם בפנייה לבית משפט של יהודים ששופט על פי חוקים שאינם חוקי התורה ויש אומרים שהוא אף חמור יותר.
ג. יש תחומים שבהם האיסור אינו חל, כגון משפט פלילי ודיני תעבורה<sup style="color: gray;">3</sup>, הוצאה לפועל<sup style="color: gray;">4</sup>, המפקח על הבתים המשותפים וכדומה, שיש לו סמכויות שיפוטיות<sup style="color: gray;">5</sup>, ויש אומרים שאף בתי דין לעבודה<sup style="color: gray;">6</sup>.
ד. אם התובע הגיש תביעה בבית דין של תורה והנתבע סירב, והתובע קיבל רשות מבית דין לתבוע בבית המשפט – מותר לייצג את התובע. במקרה שבו ברור שהנתבע אינו מוכן להתדיין בדין תורה, גם מותר ללכת ישר לערכאות<sup style="color: gray;">7</sup>.
ה. כאשר ישנו איסור לפנות לבית משפט, אסור לעורך דין להופיע שם על מנת לייצג תובע, אך מותר לו לייצג נתבע על מנת להגן עליו<sup style="color: gray;">8</sup>.
ו. במקרים שבהם יש ספק אם קיים איסור לפנות לערכאות, ניתן להקל לגבי עורך דין<sup style="color: gray;">9</sup>.
ז. יש מי שאומר שאסור להזניח את התחום המשפטי, ובכלל זה גם את תחום הייצוג והשיפוט בבתי המשפט, אלא יש לסמוך על השיטות המקילות ולהתיר לאנשים יראי שמיים לעסוק בייצוג ושיפוט. זאת עקב התוצאות השליליות שעלולות להיגרם לעם ישראל מההימנעות בעיסוק בכך. אולם צריך להביא בחשבון את הבעייתיות, כיוון שהדבר יכול לתת לגיטימציה לערכאות, ונמצא שכרנו בהפסדנו.
בכל מקרה, על עורך הדין לפעול ככל יכולתו כדי שלקוחותיו יסכימו להתדיין בבית דין של תורה.
בשאר תחומי השירות המשפטי, שאינם כוללים ייצוג משפטי, מותר שעורך דין ירא שמיים יטפל בהם, כמו עריכת חוזים, ואף יש בזה עדיפות אם על ידי כך הצדדים יימנעו מאיסורים כמו ריבית. כמובן זאת בתנאי שיקפיד על היושר והאמת.
<h2> צו</h2>
<b>ניו יורק, ארה"ב New York, USA</b>
שבט תשע"ד
<strong><big>צו. חזרה מעסקת מכר נדל"ן בשל הצעת מחיר טובה יותר של בר מצרא</big></strong>
<b>שאלה:</b><br>אדם סיכם עסקת נדל"ן בעל פה ולחיצת יד ונקבע המחיר. לאחר יום הגיע השכן והציע הצעה גבוהה יותר.
האם יש במקרה הזה בעיית מחוסרי אמנה או שכיוון שמדובר בבר מצרא, לשכן יש יתרון שמתגבר?
<b>תשובה:</b><br>תשובה זו היא עקרונית ואינה מתייחסת למקרה ספציפי שיש בו שני צדדים, כי אז יש צורך לשמוע את שני הצדדים לפני מתן התשובה.
במקרה המתואר לא נעשה קניין<sup style="color: gray;">1</sup> וממילא מן הדין יכול כל אחד מהצדדים לחזור בו, אלא שכפי שהוזכר בשאלה – ובצדק – יש לבחון אם גם מותר לנהוג כך או שיש בכך משום 'מחוסר אמנה'. למעשה במקרה המתואר רשאי המוכר לחזור בו משני טעמים:
א. לשכן המציע את ההצעה הגבוהה לרכישת הנכס יש זכות קדימה של 'בר מצרא' (בן המצר, שכן שהנכס שלו גובל עם הנכס הנמכר).
זכות זוגוברת אפילו אם כבר נעשה קניין<sup style="color: gray;">4</sup>. קל וחומר במקרה שרק סיכמו בעל פה. יש מקום לומר שהוא הדין אפילו אם הנכס אינו צמוד ממש (באופן המאפשר חיבור בין הנכסים), כיוון שמכל מקום סמיכות הנכסים יש בה יתרון מעשי לשכן, והדעת נותנת שיש לסמוך על סברא זו לפחות כל עוד לא נעשה קניין (ואף לא תשלום), וכל שכן כיוון שיש עוד טעם להקל וכדלהלן.
ב. יש אומרים שאם קיבל הצעת מחיר גבוהה יותר אין דין מחוסר אמנה. אמנם צריך עיון אם אפשר לסמוך על סברא זו בפני עצמה, אך סניף ודאי יש בה.
<h2> צז</h2>
<b>ישראל Israel</b>
אייר תשע"ד
<strong><big>צז. תביעה ייצוגית על פי ההלכה</big></strong>
<b>שאלה:</b><br>האם ניתן לתבוע חברה בתביעה ייצוגית על פי ההלכה?
בתביעה ייצוגית הרעיון הוא שהתובע ועורך הדין מקבלים את עיקר הפיצויים שמגיעים לכלל הציבור.
ובציבור עצמו מקבל כל אחד סכום קטן.
אם לא ניתן לתבוע, האם אפשר לתבוע תביעה זאת בערכאות, אם הנתבע לא מוכן לבוא לבית דין?
ולבסוף, כמה ניתן לסמוך על ההנחה שהם לא יהיו מוכנים לבוא לבית דין בעיקר אם זה יהיה לטובתם?
<b>תשובה:</b><br/>א. תביעה ייצוגית נקבעה בחוק ומטרתה להרתיע חברות גדולות ולתת פיצוי הולם לנפגעים.
ב. אף שהתובע מפקיע את זכות שאר הניזוקים לתבוע, יש לחוק זה תוקף הלכתי, הן מצד 'דינא דמלכותא' והן מצד 'תקנות הקהל'<sup style="color: gray;">3</sup>. ואף שבית המשפט פוסק סכום נכבד לתובע המייצג ולעורך הדין על מנת לעודד תביעות ייצוגיות, יש לחוק זה תוקף הלכתי, מצד 'משפט המלך'<sup style="color: gray;">4</sup>.
אם בית המשפט הכיר בתביעה כייצוגית, גם כדי לייצג את מי שלא הצטרף במפורש (כמבואר בסעיף 11 לחוק), ניתן להמשיך את התביעה בבית המשפט<sup style="color: gray;">5</sup>. אם בית המשפט הכיר בתביעה כייצוגית, רק כדי לייצג את מי שהצטרף במפורש (כמבואר בסעיף 12 לחוק), יש להעביר את התביעה לבית דין לממונות, ורק אם הנתבע מסרב להתדיין בבית הדין, או אינו יכול (כגון חברה ציבורית או גוף ממשלתי), ניתן להמשיך את התביעה בבית משפט<sup style="color: gray;">7</sup>.
<h2> צח</h2>
<b>ישראל Israel</b>
אב תשע"ה
<strong><big>צח. יצוא אתרוגים לחו"ל בשמיטה</big></strong>
<b>שאלה:</b><br>קיבלנו פנייה מכמה מגדלי אתרוגים ששמטו את הקרקע בשנת השמיטה הנוכחית ונתקלים בקשיים בשליחת אתרוגים לקהילות בחו"ל אחרי שהותר להם לשלוח על ידי בית הדין.
אנו מניחים שהבעיה התעצמה כיוון שבשנים האחרונות ניטעו פרדסים רבים של אתרוגים במרוקו (נוסף לאלו שהיו שם גם בשמיטה הקודמת) ונוסף לכך מפיצים רבים אינם סומכים על הרבנים שהתירו לשלוח אתרוגים מארץ ישראל גם בשמיטה.
משמעות הדבר אינה רק שבשנה זו תהיה פגיעה חמורה באתרוגים (וכנראה גם בהדסים) מארץ ישראל אלא שגם בשנים הבאות, בעקבות הזרמת כספים רבים כל כך למגדלים במרוקו, התחרות מול המגדלים מישראל תהיה קשה ביותר.
אנו מבקשים לבדוק את עמדת 'ארץ חמדה' בנושא, ואם אכן ההיתר לשלוח לחו"ל אתרוגים הקדושים בקדושת שביעית מבוסס דיו, לעודד את יהודי חו"ל ליטול גם בשנה זו את ארבעת המינים מהארץ (מה שמשפיע כאמור גם על העתיד).
<b>תשובה:</b><br/>א. לדעת רוב הפוסקים חל איסור להוציא פירות שביעית לחו"ל, אך יש פוסקים הסוברים שאין כלל איסור להוציא פירות שביעית לחו"ל<sup style="color: gray;">2</sup>.
ב. רוב הפוסקים התירו הוצאת אתרוגי שביעית לחו"ל מכמה טעמים:
1 אין איסור להוציא פירות אם יש שפע מאותו המין בארץ.
2 ייתכן שבימינו לא חלה על האתרוגים קדושת שביעית או שעל כל פנים אין איסור להוציאם לחו"ל כיוון שאינם מיועדים לאכילה.
3 האיסור להוציא חל על פירות החייבים בביעור, ואילו אתרוג בזמננו אינו חייב בביעור.
4 גם אם יש חובת ביעור על אתרוג, אין איסור לשלוח פרי שלא יחזיק מעמד עד הביעור<sup style="color: gray;">7</sup>.
5 יש שכתבו שכל האיסור הוא רק בזמן הביעור או אחריו ולא לפני זמנו.
6 פירות אוצר בית דין פטורים מביעור ולכן אין איסור לשלוח אותם לחו"ל<sup style="color: gray;">9</sup>.
7 יש לסמוך על הסוברים שמותר להוציא לחו"ל לצורך סחורה.
8 האיסור קיים רק על אכילת פירות מארץ ישראל בחו"ל, ולא על שימוש בהם<sup style="color: gray;">11</sup>.
ג. הרוצה לחשוש לדעות המחמירות שאוסרות את הוצאת האתרוגים לחו"ל – ימכור את פרדסו ב'היתר המכירה', ואף אם אינו מסתמך עליו לשאר העניינים, יוכל להסתמך על המכירה כסניף נוסף לכל ההיתרים דלעיל. בכל מקרה האתרוגים אינם נאסרים כשיוצאים לחו"ל, גם אם חל איסור להוציא אותם. ולפיכך המוציא – יש לו על מי לסמוך אם ירצה, והנוטל את ארבעת המינים בחו"ל יכול ליטול לכתחילה אתרוגים אלה אף אם בעצמו היה מעדיף להחמיר ולא להוציא לחו"ל, שהרי האתרוגים לא נאסרו והוא עצמו אינו עובר על שום איסור (וכיוון שלמוציא יש על מי לסמוך, אפילו לדעת האוסרים להוציא אין שום חשש של 'לפני עיוור' או 'מסייע' וכדומה ברכישה ממנו או אף בהזמנה מראש<sup style="color: gray;">14</sup>).
ד. יש להקפיד על כללי איסור סחורה בשביעית גם באופן זה, ויש עדיפות לקנות בסטים, כשמדגישים כי המחיר הוא על ההדסים<sup style="color: gray;">15</sup>, שעליהם כמעט לכל הדעות לא חלה קדושת שביעית.
מצווה גדולה לתמוך בחקלאי ארץ ישראל, ובייחוד באלה שמקפידים על מצוות השמיטה<sup style="color: gray;">16</sup>. וכמו כן יש ענין גדול בברכה בסוכות על אתרוגים מארץ ישראל.
<h2> צט</h2>
<b>ישראל Israel</b>
כסלו תשע"ו
<strong><big>צט. עשיית שיכר מאשכוליות שמיטה</big></strong>
<b>שאלה:</b><br>אשכוליות חמוצות מפרדס הפקר בשנת השמיטה נקטפו במטרה לעשות מהן שיכר. אם לא ייקטפו, יש סיכוי גבוה שיירקבו. האם יש איסור בכך?
<b>תשובה:</b><br/>א. יש מחלוקת אם מותר להכין ליקר מפירות שביעית רגילים<sup style="color: gray;">1</sup>. אבל בענייננו, באילן שפירותיו מספיק חמוצים כך ששימוש בפירותיו לעשיית ליקר ייחשב כשימוש הרצוי ביותר, יש להתיר משתי סיבות:
במקרה זה ייתכן שהמחשבה בשעת הלקיטה מתירה את השימוש לצורך זה<sup style="color: gray;">2</sup>.
ב. במקרה שפירות שביעית יירקבו אם לא יעבדו אותם באופן שבדרך כלל אסור, יש שהורו להתיר לעבדם ולעשות מהם שיכר על מנת למנוע הפסד זה<sup style="color: gray;">3</sup>.
<h2> ק</h2>
<b>ליסבון, פורטוגל Lisbon, Portugal</b>
אלול תשע"ט
<strong><big>ק. הדלקת נר חנוכה משמן הקדוש בקדושת שביעית</big></strong>
<b>שאלה:</b><br>למדנו בשיעור משניות שביעית וראינו במשנה שמותר להדליק נרות משמן זית הקדוש בקדושת שביעית. רציתי לשאול האם זה נכון גם לנר חנוכה? או שכיוון שנרות חנוכה לא נועדו להנאה אסור להדליקם משמן קדוש?
האם כשיהיה בשווקים שמן הקדוש בקדושת שביעית נוכל להשתמש בו גם להדלקת נרות חנוכה?
<b>תשובה:</b><br/>א. מותר להדליק נרות שבת או כל נר אחר שמשמש לאורה בשמן הקדוש בקדושת שביעית<sup style="color: gray;">1</sup>.
ב. נרות חנוכה אף על פי שיש אוסרים<sup style="color: gray;">2</sup> להדליקם משמן הקדוש בקדושת שביעית, הלכה למעשה בימינו מותר להדליקם<sup style="color: gray;">3</sup> משום שנוהגים להדליק תמיד בתוספת נר שמש<sup style="color: gray;">4</sup>.
ג. יש להוסיף שיש שאלה גם לגבי עצם הוצאת השמן הקדוש בקדושת שביעית מחוץ לארץ ישראל. שאלה זו נדונה בהרחבה בשו"ת במראה הבזק חלק ו תשובה צט ולעיל תשובה צח.
