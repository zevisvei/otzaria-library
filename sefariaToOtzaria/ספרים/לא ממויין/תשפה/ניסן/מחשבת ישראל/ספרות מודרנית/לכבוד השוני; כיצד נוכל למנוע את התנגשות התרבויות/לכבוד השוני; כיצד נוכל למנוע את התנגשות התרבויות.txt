<h1>לכבוד השוני; כיצד נוכל למנוע את התנגשות התרבויות?</h1>

<h2>פתח דבר</h2>
<span class="poetry indentAll">בשעה שברא הקדוש ברוך הוא את אדם הראשון נטלו והחזירו על כל אילני גן עדן ואמר לו: ראה מעשי כמה נאים ומשובחין הן, וכל מה שבראתי בשבילך בראתי. תן דעתך שלא תקלקל ותחריב את עולמי, שאם קלקלת אין מי שיתקן אחריך. <br>(קהלת רבה ז, יג)</span>
בחודש ינואר 2002 עמדתי בגראונד זירו, המקום שבו נהרס מרכז הסחר העולמי ב־11 בספטמבר 2001. לצדי עמדו נציגים של דתות העולם. הם התכנסו שם יחד במסגרת השתתפותם בפורום הכלכלי־עולמי, שהעתיק הפעם את מושבו מדאבוס שבשווייץ לניו יורק, לאות הזדהות עם כאבה ואובדנה של העיר. הארכיבישוף מקנטרברי נשא תפילה וכמוהו גם אימאם מוסלמי. גורו הינדי ערך מדיטציה, פיזר עלי כותרת של ורדים והיזה מים קדושים מנהר הגנגס. הרב הראשי לישראל קרא הגיגים שכתב לרגל המאורע. רב אחר אמר קדיש. זה היה רגע נדיר של אחדות אל מול כוחות ההרס האיומים של המין האנושי. ברגע ההוא מצאתי עצמי תוהה על הניגוד שבין הלהט הדתי שהדריך את חוטפי המטוסים שהתרסקו על המגדלים ובין כיסופי השלום — העזים לא פחות — של המנהיגים הדתיים שנכחו שם. הסמיכות הזאת שבין טוב לרוע, בין הרמוניה לקונפליקט, בין שלום עולמי למלחמת קודש, נראתה לי פתאום כתמציתה של המאה העשרים ואחת, שזה עתה החלה. שכן בידינו כוח הרה גורל; בידינו לרפא אף להכאיב, לתקן אף לקלקל, וכל אלו בעוצמות שלא עלו על דעתנו עד כה. הסיכוי והסיכון מעולם לא היו ברמות גבוהות כל כך, והבחירה בידינו.
זהו ספר על הגלובליזציה; על האתגרים שהיא מציבה, על הטוב שהיא מחוללת, על הסבל שהיא גורמת, על ההתנגדות ועל הכעס שהיא מעוררת. ספרים רבים נכתבו על הנוף הגלובלי החדש, אך מעטים מדי עמדו על ההיבטים המוסריים והרוחניים שלו.<sup style="color: gray;">1</sup> על היבטים אלו עלינו לתת את דעתנו אם רצוננו לקדם את כבוד האדם, להגדיל את הסיכוי לשלום ולמנוע את התגשמות תחזיתו של סמואל הנטינגטון בדבר התנגשות הציוויליזציות. כשקצב השינויים בעולם מהיר מן היכולת שלנו להשתנות, וכשמהירות ההתרחשויות עולה על מהירות ההבנה שלנו, קורים דברים רעים. אנחנו חשים שאיבדנו שליטה על חיינו. חרדה זו יוצרת פחד, הפחד גורם לכעס, הכעס מוליד אלימות, והאלימות, על רקע הימצאותו של נשק להשמדה המונית, הופכת למציאות הרסנית. אם יש תרופה העשויה לנטרל את תרעלת האלימות, הרי היא ה<b>שיחה</b>. שיחה שבה אנחנו מבטאים את פחדינו, שומעים מאחרים על פחדיהם — ובעת שאנחנו חולקים את הפגיעוּת ואת החולשה אנחנו בוראים ראשיתה של תקווה. זו תהיה ודאי שיחה בין־לאומית, שכן עתידם של כל העמים שזור זה בזה וסכנה אחת מרחפת על כל יושבי הכדור שלנו. לשיחה הזאת ניסיתי לתרום כאן את הקול היהודי.
קול זה אינו מיועד לקוראים יהודים בלבד, והדברים שאומר אינם מוגבלים לנושאים דתיים. בעולם המודרני קורה תכופות, תכופות מדי, שקבוצות מדברות אל עצמן ולא אלו אל אלו. יהודים מדברים אל יהודים, נוצרים אל נוצרים, מוסלמים אל מוסלמים, ואנשי עסקים, כלכלנים ומפגינים בין־לאומיים מדברים איש אל מחנהו ואיש אל מגזרו. משמעות שגשוגם של ערוצי התקשורת — דואר אלקטרוני, קבוצות צ׳אט, אינטרנט, עיתונים מקוונים ואלפי ערוצי טלוויזיה בכבלים ובלוויין — היא שכבר איננו משוחחים בינינו, כי אם מסוככים על אמונתנו. עברו הימים שאנשים בעלי השקפות שונות נאלצו לחלוק במה אחת, וכך לפגוש את יריביהם ולהבינם. היום אנחנו יכולים לבחור להאזין לאלו שמסכימים איתנו, רק להם, ולמסך ולסנן את הקולות האחרים. מי שמבקש לקרוע את המסך ולהציג את השקפותיו בפני קהל חדש, עושה זאת כיום באמצעות פריצה אל החדשות. וכיצד פורצים לחדשות, אם לא באמצעות מעשי אלימות, מחאה ועימות, שקל לתמצת אותם בתמונה דרמטית, בקטע קול קצר ומסעיר? כך הוא בעיקר בחדשות הטלוויזיה, המתבססות על טווח קשב קצר: הללו אינן יכולות לשמש תחליף לדיון ענייני ולהיכרות רצינית עם עמדות מנוגדות. השיחה, לִבּה הפועם של התרבות הדמוקרטית, גוססת, ועמה גם הסיכוי לשלום בין־אזרחי, ולשלום בין־לאומי לא כל שכן.
אילו, למשל, התפוצצה פגישתם של אנשי הדת במחלוקת סוערת, היא הייתה כנראה עניין לחדשות. אך הפגישה כפי שהתרחשה במציאות הייתה הרמונית, מהורהרת וקודרת, ולכן לא נחשבה ראויה לתשומת לב. אחד הרעיונות החשובים של הפילוסוף הפוליטי ג׳ון רולס הוא זה של ״ההיגיון הציבורי״:<sup style="color: gray;">2</sup> תהליך שבו אנשים הנתונים בוויכוח פוליטי משתמשים בלשון ובלוגיקה הנגישות לכולם, וכך מתאפשר תהליך של חשיבה משותפת; מעין מה שישעיהו הנביא תיאר במילים ״לכו נא וניווכחה״. רעיון החשיבה המשותפת הוכה מכה ניצחת במאה העשרים, עם התמוטטותה של השפה המוסרית, והחלפתו של ה״אני חייב״ ב״אני רוצה״, ״אני בוחר״ ו״אני מרגיש״. על מחויבויות אפשר לדון; רצונות, בחירות והרגשות, לעומת זאת, ניתנים רק לסיפוק, או לחלופין, לתסכול. הטלוויזיה, המדגישה מטבעה את הממד החזותי, יוצרת תרבות המבכרת את המראה על פני הצליל; את הדימוי שקולו רם מקולה של המילה. דימויים חזותיים מעוררים רגשות; לכשעצמם, אין הם יוצרים הבנה. כיוון שכך, מפגינים שהציגו מסר חזותי, קולות זועמים, סִסמאות קיצוניות — הם המנצחים תמיד. אם עימות הוא בגדר חדשות ופיוס איננו כזה, הרי שהַתרבות שלנו תהיה זו של עימות. זו בשורת חורבן לדבר שעתידנו תלוי בו: ליכולת ההבנה ההדדית בינינו ובין אנשים שתרבויותיהם, אמונותיהם, מערכות הערכים שלהם והאינטרסים שלהם נוגדים את שלנו; אנשים שהכרח הוא לדבר איתם ולהאזין להם. כשאני מציג נקודת מבט יהודית על נושאים הנוגעים לכולנו, אני מביע מחויבות ל״היגיון הציבורי״. כשקולו הרם של הדימוי החזותי גובר על קולם החלוש והדומם של ההיגיון ושל המתינות, מתרחשים אירועים כמו זה שקרה ב־11 בספטמבר, ושעתידים עוד להתרחש.
חיבור זה מציג שני טיעונים עיקריים. ראשית, לכלכלה ולפוליטיקה של הגלובליזציה יש ממד מוסרי בלתי נמנע. הן חייבות לפעול לביצור כבוד האדם, לא להתפשרות עליו. השוק משרת את מי שמשלם — אך מה יהיה על מי שאינו יכול לשלם? הפוליטיקה עוסקת במאזן כוחות — אך מה יהיה על נטולי הכוח? מערכות כלכליות יוצרות בעיות שהכלכלה לבדה אינה יכולה לפתור. הפוליטיקה מעלה שאלות שאין די בחישובים פוליטיים כדי להשיב עליהן. אין מנוס מלעסוק בסוגיות מוסריות רחבות יותר. ההיסטוריה מלמדת שאם נתעלם מהן, הן ישובו בדמות התמרמרות, זעם ורגשי קיפוח סוערים, ואלה יסכנו את קיומו של הסדר החברתי שלנו, השברירי ממילא.
שנית, אחריות כבדה נחה עתה לפתחן של הקהילות הדתיות בעולם. הללו, כנגד כל הציפיות, מסתמנות ככוחות מפתח בעולם הגלובלי של ראשית המאה העשרים ואחת. באמריקה הלטינית, באפריקה שמדרום לסהרה, בפיליפינים, בקוריאה ובסין יש תחייה סוחפת של הפרוטסטנטיות האוונגליסטית. גל אסלאמי השפיע על כל הארצות המוסלמיות, מצפון אפריקה ועד דרום־מזרח אסיה, ועל קהילות מוסלמיות בכל מקום. הכנסייה הקתולית, המונה 800 מיליון איש, הייתה פעילה בנפילת הקומוניזם במזרח ומרכז אירופה (הסינים נבהלו כל כך, שפרסום רשמי משנת 1992 הזהיר, ברמזו אל סיפור הולדתו של ישו, כי ״אם סין אינה רוצה שאירועים כגון אלו יתרחשו גם על אדמתה, עליה לחנוק את התינוק בעודו בָּאֵבוּס״).<sup style="color: gray;">3</sup> באזורי עימות ברחבי העולם — באירלנד הצפונית, בבלקן, בצ׳צ׳ניה, בטג׳יקיסטן, במזרח התיכון, בסודן, בסרי לנקה, בהודו, בקשמיר, במזרח טימור — הדתות נמצאות בלב העימות, דבר המזכיר לנו את קביעתו המרירה של ג׳ונתן סוויפט ש״כמות הדת שיש לנו גדולה מספיק לגרום לנו לשנוא זה את זה, וקטנה מכדי שתגרום לנו לאהוב זה את זה״.
הדת עשויה לשמש מקור לאי־הסכמה. היא יכולה גם להיות מתכונת ליישוב סכסוכים. את הדרך הראשונה אנחנו כבר מכירים לעייפה, ואילו את השנייה כמעט שלא ניסינו. אך היא יֶשְנה, דווקא כאן ועכשיו, ובה טמונה התקווה ליצור סולידריות אנושית שתהיה חזקה דיה לעמוד במבחני העתיד. הדתות הגדולות חייבות להפוך עתה לכוחות פעילים בהשגת שלום ובכינון צדק וחמלה — שכן בהן השלום תלוי. לשם כך יידרשו אומץ רב, ואולי דבר שהוא יותר מאומֶץ: הכרה כנה בכך שהיום, יותר מבעבר, עלינו לחפש — כל דת בדרכה שלה — דרך לחיות עם מי שאינו בן דתנו ולכבד את אמונתו. האם אנחנו יכולים לתת מקום לַשוני? האם אנחנו יכולים לשמוע את קול האלוהים בְּשפה, ברגישות ובתרבות שאינן שלנו? האם אנחנו יכולים לראות את נוכחותו של האלוהים גם בפניו של זר? הדת כבר אינה גורם שולי בפוליטיקה הבין־לאומית. אחרי תקופת שפל ארוכה היא שוב הופיעה, בכוח עצום שלעתים הוא הרסני. זה מה שעמד מאחורי כינוס מיוחד במינו — שהיה גם פגישתי הראשונה עם הגלובליזציה — בפתח המילניום החדש.
ב־28 באוגוסט 2000 נאספו יותר מ־2,000 מנהיגים דתיים בבניין האו״ם בניו יורק. המראה היה מהפנט. היו שם גלימות הכרכום של הנזירים הטיבטים, שַׂלמוֹתיהם האפורות של כוהני השינטו היפנים, סוּפים בכובעיהם האופייניים, סיקים בטורבניהם, העבאיות השחורות של האימאמים, בגדי הקודש הכחולים והאדומים של אנשי האיילים מצפון שוודיה, ילידים אמריקנים שנוצות עיט לראשיהם, כוהני דת אפריקנים בסגול, אנגליקנים בצווארוני כמוּרה, ועוד ועוד; היו שם, כמדומה, כל צורה ומתכונת של לבוש שאפשר להעלות על הדעת. מי שהיה שם כמו התהלך בין דפיו של לקסיקון חי למורשת הדתית של האנושות. זאת הפעם הראשונה שהתכנסות כזו התקיימה באו״ם. באולם הכינוסים הגדול, השמור בדרך כלל למדינאים המתנצחים בענייני השעה, היו עתה אנשים ונשים שהקדישו את חייהם לא לרעש העכשיו אלא למוזיקת הנצח; לא לחולות הנודדים של הזירה הבין־לאומית אלא לנופיה הפנימיים של הרוח האנושית.
אולם על אף השלווה שהייתה נסוכה על פני המשתתפים, עמדה באוויר תחושה ממשית של דחיפות. האו״ם עצמו הכריז על 2001 כשנה הבין־לאומית לדיאלוג בין תרבויות. הסדר העולמי החדש שנוצר עם תום המלחמה הקרה הידרדר במהירות לכדי אי־סדר עולמי חדש. סופו של עימות־העל בין הקומוניזם הסובייטי לבין המערב לא הצמיח שלום, כי אם מספר רב של סכסוכים מקומיים בין עמים שקודם לכן חיו בצוותא — אם לא בשלום — ולכל הפחות בלי מרחץ דמים. לעתים קרובות הייתה הדת גורם בסכסוך — לרוב לא סיבת הסכסוך — שכן זו הייתה בדרך כלל פוליטית או כלכלית, אך בכל זאת היא היוותה את קו השבר שמשני עבריו נערכים הצדדים הנצים. זה היה הרקע לאסיפת המנהיגים הדתיים, שמצדה הייתה הקדמה לכינוסם של 150 ראשי מדינות שבוע לאחר מכן. כינוס זה הוכתר ״פסגת השלום העולמית של המילניום״ — כותרת יומרנית למשימה יומרנית.
המטרה הייתה לגייס את מנהיגיהן של כל הקהילות הדתיות הגדולות למען שלום עולמי. רבים מהם מעולם לא השתתפו באסיפה מסוג זה. הם, שהורגלו להטיף וללמד בקהילותיהם שלהם, מצאו עצמם לפתע לכודים בעולם גדול הרבה יותר, עולם של אמונות רבות ולשונות מגוונות. בהתחשב בהבדלים העצומים ביניהם, הקִרבה שנוצרה הייתה מפתיעה. היו כמובן רגעים מביכים, ולוּ משום עצם ריבוי הקולות שרצו כל כך להישמע. אבל הייתה מידה מרשימה של הסכמה בדבר הצורך בכבוד הדדי ובדרכים לא אלימות ליישוב סכסוכים, בדבר האחריות המשותפת לעתידו של כדור הארץ וחובתנו כלפי העניים ואיכות הסביבה. בתום ארבעה ימי דיונים, שרובם התנהלו בנועם וברוח טובה, הם חתמו על הצהרה משותפת של מחויבות לשלום, על שלל ממדיו.
אחד הרגעים המרגשים ביותר היה כשאסקימואי מגרינלנד, אַנְגאַנְגַק ליבֶּרְת, אמר בשקט לקהל, המרוחק כל כך מעולמו:
<span class="poetry indentAll">לפני כעשר שנים, חזר לכפר שלנו אחד מבני עמי וסיפר על תופעה מוזרה. ״זרזיף של מים מטפטף מהקרחון״, הוא אמר. ״אני חושב שהקרח נמס״. היום, הזרזיף היה לזרם. לכן אני אומר לכם, כשאנחנו יושבים כאן ומחליפים מילים של שלום: ״הקרח נמס… הקרח נמס״.</span>
זה היה ניסוח קולע לחום ולתחושת התקווה ששררו בכינוס.
כעבור שנה ועוד כמה ימים, ב־11 בספטמבר 2001, לא הרחק מבניין האו״ם שבו נאמרו הדברים הללו, התרסקו שני מטוסי בואינג עמוסי נוסעים אל מרכז הסחר העולמי ושינו את עולמנו. הטרגדיה הייתה טעונה בסמליות. שני סמלים של הקפיטליזם הגלובלי, המטוס וגורד השחקים, הפכו לכלים של הרס. עובדי משרדים שבאו לעבודת יומם מצאו עצמם לפתע בלב סכסוך שמוקדו רחוק מהם אלפי מילין וספק אם ידעו על עצם קיומו. פעולת הטרור נטוותה באמצעות האינטרנט, דואר אלקטרוני מוצפן ושיחות לוויין. כמעט שאין ספק כי מתכנניה ראו לנגד עיניהם סיקור טלוויזיוני בין־לאומי. שיטותיהם של המחבלים היו המודרנה בהתגלמותה, אך הרעיונות הדתיים שהנחו אותם היו בני מאות שנים. דבר לא היה יכול להמחיש בחדות רבה יותר את פגיעותו של הכפר הגלובלי שלנו ואת המתחים הבלתי פתורים שקיימים בו. לפתע הדת נראתה פחות כמו קרחון נמס, ויותר כדליקת ענק שיצאה מכלל שליטה. הדיונים שלנו שנה קודם לכן, שהיו שתיארו אותם מוגזמים ומקדימים את זמנם, נראו עתה, אם בכלל נזכרו, כמעשה שהוא מעט מדי ומאוחר מדי.
בשבועות ובחודשים שחלפו הלך והתברר שהמאה שלפתחנו מציבה בפנינו סכנות גדולות, ושאיננו מוכנים להן כראוי. מצד אחד, הגלובליזציה מקרבת אותנו זה לזה בדרך שלא הייתה כמוה, ובדרכיה המורכבות שוזרת יחד את חיי כולנו. מצד אחר, שבטיות חדשה — נסיגה לנאמנויות קדומות וכִתתיות — מרחיקה אותנו זה מזה. כך או כך, הדת היא חלק בתהליכים הללו, והיא תמשיך להיות כזאת. היא יכולה להנחותנו אל עבר השלום, ממש כשם היא עלולה להוביל אל המלחמה. למדינאים יש כוח, אך הדתות אוחזות בדבר מה חזק יותר: יש להן השפעה. פוליטיקה מזיזה את הכלים על לוח השחמט; הדת משנה חיים. אפשר להגיע להסכמי שלום בשולחן הדיונים, אך אם השלום הזה לא יכה שורשים בלבבותיהם ובראשיהם של אנשים מן השורה, הוא יקמול, אולי אפילו לא ינבוט.
השלום הוא פרדוקס. מסורות רבות מהללות אותו ומגנות את הריב ואת המלחמה. ואף על פי כן, במלחמה הופכים אפילו אנשים פשוטים לגיבורים, ואילו ברדיפת שלום, חוששים אפילו גיבורים להסתכן. אלו המפגינים אומץ בלהט הקרב זוכים לפרסום. אלו המסתכנים למען השלום, לעתים קרובות מדי נרצחים — בהם אברהם לינקולן, מהטמה גנדי, מרטין לותר קינג, אנואר סאדאת ויצחק רבין. רדיפת השלום עלולה להיתפס כמעין בגידה. היא מצריכה התפשרות. היא דורשת הסתפקות בפחות מהרצוי. אין בה מהבהירות של המלחמה, שבה הערכים — הגנה עצמית, כבוד האומה, פטריוטיזם, גאווה — מחייבים וחד־משמעיים. המלחמה מדברת אל תחושת הזהות הבסיסית ביותר שלנו: יש ״אנחנו״ ויש ״הם״, ואין לטעות בהם. אך כשאויבים לוחצים לפתע ידיים, אנחנו נקלעים לבלבול: מי עכשיו ״אנחנו״ ומי ״הם״? השלום כרוך במשבר זהות עמוק. גבולות העצמי והזולת, האויב והאוהב, משורטטים מחדש. לא ייפלא אפוא שכאמירתו של סיר הנרי מיין ״ימיה של המלחמה הם כנראה כימי האנושות, ואילו השלום הוא המצאה מודרנית״.<sup style="color: gray;">4</sup>
ובכל זאת, משהו חדש נכנס לעולם שלאחר המלחמה הקרה. היו זמנים שבהם השלום נכפה בידי אימפריות. מאמצע המאה השבע עשרה ועד אמצע המאה העשרים התקיימו מדינות לאום בחסות דוקטרינת מאזן הכוחות. לאחר מלחמת העולם השנייה נתמכו מדינות הלאום בְּקֶשת־העל של העימות הבין־מעצמתי ובחרב דמוקלס של החורבן הגרעיני. השלום בעידן המודרני מעולם לא היה מוחלט, ובמאה העשרים לבדה נהרגו יותר ממאה מיליון בני אדם בשל מלחמות; אולם אפילו אז היו כללי משחק, אֲמנות בין־לאומיות, דרכי פעולה דיפלומטיות וחישובים של סיכון, הפסד ועלות. המלחמה הייתה טרגית, הרת אסון והרס, אך עדיין היה בה שמץ מן הרציונליות.
אירועי 11 בספטמבר מסמלים אפשרות חדשה ומבהילה. השחקנים אינם מדינה אלא פרטים וקבוצות קטנות. קשה לזהותם, קשה אף יותר לאתרם, לעקוב אחריהם ולהעמידם לדין. יש בידיהם יכולת להתארגנות גלובלית, והם מסוגלים לזרוע הרס כבד בדרכים בלתי צפויות. אלו לא קבוצות המוּנעות מאינטרסים או מהיגיון של מדינה. הם ומגויסיהם אינם כבולים לשיקולים רציונליים. תכופות מניעה אותם שנאה דתית אלימה. הם רוצים להתאבד כדי להיכנס לגן עדן, אפילו נלהבים לעשות זאת. הם אינם מבחינים בין לוחם ואזרח, בין אשם וחף מפשע, בין צעיר ומבוגר, בין מי שמעורב בסכסוך לבין מי שמנותק ממנו. כבר בעתיד הנראה לעין ייתכן שתהיה להם גישה לנשק להשמדה המונית. הם למדו לדעת שהקישוריוּת שחברות גלובליות נהנות ממנה, על פתיחותה לכול ועל הפרטיות שהיא מאפשרת — היא מקור הפגיעוּת של חברות אלה. אין זו מלחמה במובן המקובל. מבחינת השיטה, זה דבר חדש לגמרי. המוטיבציה, לעומת זאת, עתיקה. זהו סכסוך שהיה לדתי ולמוחלט, וכך ניטעה בו חסינות לגמישות ולפשרה הכרוכות בשלום.
בזמנים כאלו, על מנהיגים דתיים לנקוט עמדה. אין זה אומר שיש לנו הכוח למנוע הקצנה. גלוי לכול שלא כך הוא. המערכה נגד הטרור לא תהיה בעיקרה דתית. היא תהיה מבצע מורכב שיכלול איסוף מודיעין, פעילות צבאית ממוקדת, איתור נתיבים של העברת כספים, נשק וקווי תקשורת, ושיטות מתוחכמות של אבטחה ובדיקות ביטחוניות. ועם זאת, מאמינים דתיים אינם יכולים לעמוד מהצד בעת שאנשים נרצחים בשם אלוהים או בטיעונים של קדושה. כשהדת משמשת צידוק לסכסוך, חייבת להישמע מחאה דתית. עלינו למנוע מגלימת הקדושה לשמש מעטה לאלימות ולרצח. אם האמונה מגויסת למלחמה, חייב להישמע, בעוצמה לא פחותה, קול אמוני הדובר בשמו של השלום. <b>אם הדת לא תהיה חלק מהפתרון, היא לבטח תהיה חלק מהבעיה.</b>
עידן גלובלי מעמיד בפני אלו הדבקים במסורתם הדתית שאלה קשה המחייבת מענה. האם השיח שאנחנו מנהלים מוגבל לאלו הנאמנים לאמונתנו, או שמא, כיוון שאנחנו חשים שהאלוהי הוא מטבעו חובק כול, אנחנו מסוגלים להכיר בכנותם של בני דתות אחרות המחפשים את אלוהים בדרכם שלהם? אל לנו להמעיט בערך הקשיים שהשלום מציב. היו זמנים, כמו באותו כינוס באו״ם, שהדבר נראה פשוט. כל אחד ואחת מהמנהיגים הדתיים היה יכול למצוא בתוך המסורת שלו מילים המתארות את השלום כאידאל נשגב, בעולם או בנפש האדם. אך אפילו אז היה אפשר, במבט מן החוץ, להבין מדוע הדת היא מקור לסכסוכים לא פחות משהיא מַשכינת שלום. השלום שאנשי הדת דיברו עליו היה לעתים קרובות מדי ״שלום בתנאים שלנו״. הטיעון היה כזה: ״הדת שלנו מדברת על שלום; כתבי הקודש שלנו מהללים את השלום; לפיכך, לוּ רק חָלַק איתנו העולם כולו את אמונתנו ואת כתבינו, היה שורר שלום בעולם״. אבל, לגודל הטרגדיה, נתיב זה אינו מוביל אל השלום. בעולמנו זה, שגאולתו השלמה עדיין לא הגיעה, שלום פירושו חיים בצוותא עם אלו שיש להם אמונה אחרת וכתבים אחרים. יש הבדל תהומי בין השלום של אחרית הימים, שבו מובטחת אחדות דתית, לבין שלום בתוך ההיסטוריה, שלום שהוא פשרה ודו־קיום. הניסיון לכפות את שלום אחרית הימים עלול לעתים להיות אויבו הנורא ביותר של שלום הפשרה והדו־קיום.
לאורך ההיסטוריה, ועד לאחרונה ממש, מרבית האנשים חיו רוב ימיהם בין אנשים שחלקו איתם אמונה, מסורת, אורח חיים, מנהגים וסיפור משותף של זיכרון ושל תקווה. בנסיבות אלו היה אפשר להאמין שהאמת שלנו היא האמת היחידה, ודרכנו אף היא היחידה. היו מעט זרים, ועוד פחות קוראי תיגר. לא כך המצב היום. אנחנו חיים בנוכחות מודעת של שוני. ברחוב, בעבודה ועל מסך הטלוויזיה אנחנו נתקלים בקביעות בתרבויות המחזיקות בערכים וברעיונות שונים משלנו. נוכחות זו עשויה להיתפס כאיום חמור על הזהות. אחד השינויים הגדולים שאנחנו חווים עם המעבר מהמאה העשרים למאה העשרים ואחת, הוא המעבר מפוליטיקה של אידאולוגיות לפוליטיקה של זהויות. זו הסיבה לנוכחותה הגוברת של הדת על הבמה העולמית, לאחר היעדרות ארוכה; הדת היא אחת התשובות הגדולות לשאלת הזהות. אך זו גם הסיבה לסכנה שבפנינו. זהות היא חלוקה. התהליך של יצירת ״אנחנו״ כולל גם יצירה של ״הם״ — האנשים שאינם כמונו. וכך, באותו תהליך עצמו שבו הדתות יוצרות קהילות בתוך גבולותיהן, הן עלולות ליצור קונפליקט עם מה שמחוץ לגבולות אלה.
מצבנו בראשית המאה העשרים ואחת דומה לזה של אירופה בפתח המאה השבע עשרה. כמו בימים אלה, גם אז היה הנוף זרוע עיי חורבות שיצר הסכסוך הדתי — תוצאת הרפורמציה וסופה של תקופה שבה אירופה נשלטה בידי כוח־על אחד. היושר האינטלקטואלי מחייב להודות שהדת לא הייתה אז במיטבה. אנשים ונשים הגונים ורציניים החלו אז לומר לעצמם: אם אנשי הדת אינם יכולים לחיות יחד בשלום, על אף ההבדלים ביניהם, כי אז עלינו לחפש, למען העתיד, דרך אחרת. החילון של אירופה — תחילה במדעים, לאחר מכן באמנויות, אחריהן בפוליטיקה ולבסוף במבנה החברה — נבע ישירות מכך שהדת לא הצליחה לעמוד באתגרי השינוי. כמי שמאמין בלב שלם בכוחה של האמונה לעשות אותנו אנושיים יותר, ובדחיפותו החריפה של דו־קיום בתקופה שבה נשק להשמדה המונית נגיש לקבוצות קיצוניות, איני חושב שאנחנו יכולים להרשות לעצמנו להיכשל שנית. בשנים האחרונות מזכירים לנו פעם אחר פעם שהדת איננה מה שהנאורות האירופית חשבה שהיא תהיה: אילמת, שולית ועדינה. היא אש. וכמו אש, היא מחממת אך יכולה גם לשרוף. ואנחנו שומרי הגחלת.
שתי שיחות נחוצות עתה. השיחה הראשונה צריכה להיערך בין מנהיגים דתיים ובין מדינאים ובכירי משק, ולעסוק בפניה הרצויים של הגלובליזציה. הטכנולוגיה, ואיתה הקצב המזנק של הסחר העולמי והיקפו הגדל, משנים את עולמנו במהירות שכמעט איננו יכולים לעמוד בה. אמנם השינויים הביאו ברכה לרבים, אך לרבים אחרים הם גרמו למצוקה, לתרעומת ולעוני, שגם אותם עלינו לשמוע. למן ימי התנ״ך זו הייתה משימתה הקלסית של הדת ואחת מסגולותיה הנעלות. אפילו קרל מרקס, ממבקריה הגדולים של הדת, העיר כי ״סבל דתי הוא בעת ובעונה אחת הבעה של סבל אמיתי, ומחאה על סבל אמיתי. הדת היא אנחתו של היצור המדוכא; היא רגשותיו של עולם חסר לב; היא נשמתם של מצבים חסרי נשמה״.<sup style="color: gray;">5</sup> עלינו לתרגם למילים את בכיים השקט של אלו הסובלים היום ממחסור, מרעב, ממחלות, מחולשה ומשעבוד.
לדמוקרטיות הליברליות של המערב חסרים כלים להתמודדות עם בעיות אלה. אין זה מפני שהן חסרות לב — הן אינן כאלה, ובהחלט אכפת להן — אלא מפני שהן אימצו מנגנונים המציבים בשוליים את השיקולים המוסריים. הפוליטיקה המערבית הפכה פרוצדורלית ומִנהלית יותר, אך לא לגמרי: בבריטניה עדיין יש שירות בריאות ממלכתי, וברוב מדינות המערב יש מערכת רווחה במתכונת כלשהי. אולם הממשלות מגלות פחות ופחות נכונות לעגן בחקיקה חזון של טוב משותף, שכן — כך טוענים הוגים ליברטריאנים — מעטים הם הדברים שכולנו מסכימים עליהם שהם ״הטוב״. אנחנו שונים מאוד זה מזה. מוטב אפוא להעניק לפרט את מרב החירות האפשרית לבחור בעצמו, והדרך המתאימה ביותר לספק חירות זו היא שוק חופשי שבו אנחנו יכולים לקנות את סגנון החיים המתאים לנו, בשנה הזאת, בחודש הזה. מעבר לחופש לעשות מה שאנחנו אוהבים ויכולים לממן, לפוליטיקה העכשווית ולכלכלה אין הרבה מה לומר על המצב האנושי. אין הן מספקות לנו הדרכה שתאפשר לנו להתמודד עם גחמותיו האכזריות של הגורל. לשם כך עלינו לשקם מסורת ישנה יותר — למעשה, מערכת של מסורות דתיות — שדיברה על סולידריות אנושית, על צדק וחמלה ועל כבודם הבלתי נתון לדיון של חיי הפרט.
הגלובליזציה מעלה סוגיות עצומות ולעתים הפכפכות. הן אולי מורכבות מכדי שאדם אחד או קבוצה אחת יוכלו להמשיג את כולן, ולהתעמת איתן לא כל שכן. אם כן, מה יכולה לתרום נקודת המבט הדתית? אין היא יכולה להימצא ברמת הפרטים. דתות העולם הגדולות נוסדו במה שקרל יאספרס כינה ״עידן הבריח״ של התרבות, הרבה לפני עלייתה של המודרניות. ובכל זאת, לקול הדתי — ליתר דיוק, למגוון של קולות דתיים — יש הרבה מה להוסיף לשיח הציבורי בשאלה אנה פנינו מועדות ואנה ראוי שנלך. האנושות עומדת בפני החלטות הרות גורל, והיא זקוקה לחוכמה. המסורות הדתיות, בצד הפילוסופיות הגדולות, הן מאגרי החוכמה העשירים ביותר שלה. אלו הם הרהורים בני קיימא על מקומה של האנושות בטבע ועל מטרותיהם הנאותות של החברה ושל חייו של היחיד. הדתות בונות קהילות, מעצבות חיים ומספרות את הסיפורים שמסבירים לנו את עצמנו. הן מכוננות את המנהגים שמביעים את שאיפותינו ואת זהויותינו. כשאדם מצוי באזור בלתי ממופה הוא זקוק למצפן, והדתות הגדולות סיפקו מצפן למין האנושי. בכל עידן של אי־ודאות הן הזכירו לנו שאיננו בודדים, ושאיננו משוללי הדרכה מן העבר. עצם עקשנותן של הדתות הגדולות, שימיהן ארוכים לאין ערוך מאלו של שיטות פוליטיות ושל אידאולוגיות, מלמדת שהן מדברות על משהו הטבוע באופי האנושי. מעל לכול, הדת היא זו שלימדה לראשונה את בני האדם להביט אל מעבר לעיר־המדינה, לשבט ולאומה, ולראות את האנושות כשלם.<sup style="color: gray;">6</sup> דתות העולם הן תופעה גלובלית שמגעה רחב יותר, ובמובנים מסוימים עמוק יותר, מזה של מדינת הלאום.
היהדות היא אחד הקולות הללו. נביאי ישראל הקדומים היו הראשונים שחשיבתם הייתה גלובלית ושתפסו את האל כניצב מעל לגבולות לאומיים וגאוגרפיים, ואת האנושות, כקהילה מוסרית אחת הקשורה יחד בברית של אחריות הדדית, הלוא היא הברית עם נוח אחרי המבול. הם אף היו הראשונים לצייר חברה שבה ״ויגַל כמים משפט וצדקה כנחל איתן״ (עמוס ה, כד), ועתיד שבו המלחמה תיבָּטל והעמים יחיו יחד בשלום. התובנות והשאיפות הללו שמרו עד היום על מלוא כוחן.
באופן בולט לא פחות, היהדות הייתה הדת הראשונה שנאבקה במציאות של תפוצה גלובלית. עם חורבן הבית הראשון במאה השישית לפני הספירה, הועברו יהודים לבבל שבמזרח ואחרים ברחו למצרים שבמערב. בעת חורבן בית שני, בשנת שבעים לספירה, היהודים נפוצו ברחבי אירופה ואסיה. למשך 2,000 שנה כמעט, כשהם פזורים בקצווי תבל, המשיכו היהודים לראות את עצמם, ולהיראות בעיני אחרים, כעם אחד — העם הגלובלי הראשון בעולם. מציאות זו כפתה עליהם להתמודד עם בעיות רבות, שהן עתה נחלתה המשותפת של האנושות כולה: כיצד לשמור על זהותו כמיעוט, איך להתמודד עם היעדר ביטחון ובאיזה אופן לקיים את כבוד האדם בעולם שלעתים קרובות נראה כמתכחש לו.<sup style="color: gray;">7</sup> ולבסוף, היהדות הצמיחה ממנה שתי דתות מונותאיסטיות אחרות, הנצרות והאסלאם, שבהן מאמינים יותר ממחצית מששת מיליארדי בני האדם החיים כיום. בין תורות המוסר של הדתות הללו רב המשותף, אם כי כל אחת מדברת במבטא המיוחד לה.
כבוד, איפוק, ענווה, הכרה בגבולות, יכולת להקשיב ולהגיב למצוקות אנוש: מידות אלו אינן מיוצרות בשוק, אך אלו הסגולות שנזדקק להן אם התרבות הגלובלית שלנו חפצת חיים היא, וכולן חלק מהותי מהמחשבה הדתית. משום כך מעודדות אותי הידיעות שבשנת 2000 התקיים דו־שיח בין מנהיגים דתיים לבין הבנק העולמי; שמאז 2001 יש נוכחות דתית בפורום הכלכלי העולמי; ושאחת התכניות העכשוויות היעילות ביותר לשמיטת חובות ממדינות מתפתחות, ״יובל 2000״, היא יוזמה דתית המבוססת על רעיון תנ״כי, שאיחדה סביבה מנהיגי דת ומדינאים. מנהיגים דתיים אינם צריכים לשאוף לכוח, ועם זאת אל להם להשתמט ממשימתם לשמש קול שכנגד בשיח של האנושות.
הגלובליזציה עוררה סדרה של הפגנות מחאה גדולות בסיאטל, בוושינגטון, בפראג, בלונדון, בדאבוס ובכל מקום אחר שבו נאספו מדינאים ובכירי כלכלה כדי לתכנן את המשק העתידי. ההפגנות הללו קיבצו קואליציה רחבה, תוססת ולעתים פורעת סדר של שוחרי איכות הסביבה, אנטי־קפיטליסטים ופעילי זכויות אדם, שהיו מאוחדים בתחושה — שגם אני שותף לה — שמשהו אינו כשורה. בפרק השני אסקור את השפעותיה הבולטות ביותר של הגלובליזציה, שמקצתן חיוביות ומקצתן מטרידות מאוד. בפרקיו המרכזיים של ספר זה אנסה לפרוט את התהליך המורכב לכמה ממדים:
הממד הראשון הוא הדרך שבה תופעות גלובליות חותרות תחת תחושת האחריות המוסרית שלנו. בעבר היה קל יחסית לזהות מי עושה מה למי. לא עוד. השוק הגלובלי מתנהל כתגובה למיליארדי עסקאות. התקשורת האלקטרונית מציעה ריבוי כמעט אינסופי של ערוצי תקשורת. כוחן של המדינות לשלוט בהתפתחויות הכלכליות, הפוליטיות והסביבתיות בתחומיהן פוחת, ואלו זולגות אל מעבר לגבולות המדיניים. התאגידים צומחים בהתמדה לכדי ישויות ענק, המוציאות חלק ניכר מעסקיהן למיקור חוץ (outsourcing) ומסוגלות לשנע כספים ופעילויות בהתרעה של רגע. מי אפוא מנהל את העניינים? האם העולם יצא מכלל שליטה? האם אנחנו עדיין יכולים להשתמש בשפה האתית כשהקשר עקלקל כל כך בין הפרט הפועל לבין הפעולות ותוצאותיהן? בפרק הרביעי אני טוען שאנחנו יכולים, ואף חייבים, להשתמש בשפה האתית אם איננו רוצים להשתמט מאחריותנו לעתיד.
הממד השני הוא כלכלת השוק עצמה. רבים מהמפגינים נגד הגלובליזציה מתנגדים התנגדות עקרונית לשוק החופשי. בפרק החמישי אני מסביר שאמנם האוחזים בעמדה זו שוגים, אבל דאגותיהם מוצדקות. השוק החופשי הוא האמצעי הטוב ביותר שגילינו עד היום להפחית את העוני וליצור סביבה אנושית של עצמאות, כבוד ויצירתיות. חשוב מכול, השוק מגלם רעיון שהוא מרכזי בספר זה: ה<b>שוני </b>הוא מקורו של הערך ואף של החברה עצמה. זאת דווקא מפני שאיננו זהים זה לזה בתור פרטים, לאומים ותרבויות, והמפגש בינינו אינו בבחינת משחק סכום אפס. לכל אחד מאיתנו יש משהו שחסר למישהו אחר, וכל אחד מאיתנו חסר משהו שלמישהו אחר יש — ולכן יש ברכה במגע ההדדי. זה הדבר שהופך את הסחר לכלי המועיל ביותר למניעת מלחמה.
אולם לשוק יש גם תוצרים בלתי הוגנים, וככל שתנועתו מהירה כך הם מזדקרים לעין. ריכוז עושרו של העולם בידיים מעטות יחסית, בשעה שמיליוני ילדים חיים בעוני, בבערות ובמחלות, הוא שערורייה בלתי נסבלת. אין צורך לדגול בשוויון כלכלי כדי להאמין שפערים קיצוניים כל כך הם צלקת בפניה של האנושות. מה יש לנו לומר על אחריותו של העשיר כלפי העני? מהן אמות המידה לצדק חלוקתי? בפרק השישי אני מבקש לטעון שהמושג התנ״כי <b>צדקה</b>, המציב דרישות כלכליות על בסיס רעיון כבוד האדם, מועיל יותר מההבחנה הקוטבית הנהוגה במערב בין חסד לצדק.
מהפכת טכנולוגיית המידע היא אחד מן הזרזים של הגלובליזציה. האם יש לה ממד מוסרי? בפרק השביעי אני מספר את סיפורן של שלוש מהפכות קודמות — הולדת הכתב, האלף־בית והדפוס — כדי להראות כיצד כל אחת מהן הולידה אפשרויות חברתיות ופוליטיות חדשות. זווית הראייה הדתית מועילה כאן במיוחד, מפני שבדרכים שאינן ידועות די הצורך הצמיחה כל אחת משלוש מהפכות אלו צורות חדשות של תרבות: לאחר הולדת הכתב קמו חברות ״קוסמולוגיות״, בעקבות האלף־בית החל המונותאיזם, ומהפכת הדפוס גררה אחריה את הרפורמציה. עדיין אין ביכולתנו לדעת מה תהיה השפעתה של המהפכה הרביעית, זו המאפשרת תקשורת גלובלית מיידית וזמינה — אך כבר עתה אנחנו יכולים לומר מה היא דורשת מאיתנו: את הצבת החינוך בראש סדר העדיפויות של הסיוע הבין־לאומי. טכנולוגיות המידע אפשרו דמוקרטיזציה של הגישה אל הידע, ועלינו להציב לנו מטרה לקרב אליו כל ילד בכדור הארץ, שכן השכלה היא המפתח החשוב ביותר להשגת כבוד האדם.
בכל שינוי חברתי כולל יש סכנה כאשר מוסד אחד מתרחב מעבר לגבולות הנאותים ומספח אליו שטחים אחרים ששוררים בהם היגיון שונה ודינמיקה אחרת. היו זמנים — בימי הביניים — שכך עשתה הדת. לאחר מכן, במאה השמונה עשרה, היה זה המדע שפרץ את גבולותיו. במאה התשע עשרה והעשרים — הפוליטיקה. במאה העשרים ואחת אנו עדים לשוק המתרחב מעבר לגבולותיו. העברת כספים, כלי העבודה של השוק, היא המנגנון המתאים לעסקאות מסוג מסוים, אך לא לאחרות. החברה תלויה בקיומן של מערכות יחסים מסוימות המצויות מחוץ לחישוב הכלכלי, בהן — המשפחה, הקהילה, קהילת המאמינים והאגודה ההתנדבותית. אלו הם מוסדות של חברה אזרחית שנשחקו עמוקות בתרבויות שהתפתח בהן אתוס הצרכנות. בפרק השמיני אני מדגים כיצד תורת המשחקים והסוציו־ביולוגיה מלמדות ששרידותה של קבוצה כלשהי תלויה לא רק בתחרות, אלא גם בהרגלים של שיתוף פעולה, וכי הרגלים אלו נתונים בסכנה בשל חדירת הלוגיקה של השוק אל מערכות יחסים שאני מכנה ״בריתיוֹת״, בניגוד למערכות יחסים חוזיות.
הסכנה שהכלכלה הגלובלית מציבה לסביבה הטבעית ידועה היטב. אנחנו מזיקים לביוספרה בדרכים שיפגעו קשות בדורות הבאים. כיצד אנחנו ממשיגים את חובותינו לטבע ולדורות שעוד לא נולדו? האתיקה שלאחר הנאורוּת מתקשה לבנות כאן קשרים של מחויבות: לא הטבע, ולא בני אדם שטרם נולדו, נחשבים לסובייקטים מוסריים. כיצד אפוא יהיו לנו חובות כלפיהם? בפרק התשיעי אני מציע לאמץ את הדרכתה של חוכמה קדומה יותר, הגורסת כי אנחנו, כיחידים וכקולקטיב גם יחד, איננו בעליו של הטבע, אלא אנחנו מחזיקים בו כפיקדון בשמם של הבאים אחרינו. אנחנו אורחיו של כדור הארץ ושומריו.
נוכח האתגרים הסבוכים וההתפתחויות המרובות הידועים בשם גלובליזציה, יש פיתוי עצום להשתמט מאחריות: להעביר את האחריות לידיהם של המומחים, להפקיד אותה בידיה של ההיסטוריה, או לחלופין לרדד את המורכבות ולהתנגד לשוק החופשי באשר הוא. התרופות הללו גרועות מן המחלה. השוק הוא מכשיר, לא יותר ולא פחות, ומה שקובע הוא המגבלות שאנחנו קובעים לו והכיוון שאנחנו מבקשים ללכת בו. לשם כך נחוצה שיחה רצינית בינינו לבין המדינאים, הכלכלנים והמנהיגים העסקיים שהחלטותיהם מעצבות את המשק הגלובלי. קמפיינים חד־נושאיים ופעולות מחאה בין־לאומיות חשובים אך אינם מספיקים, מפני שסדר העולם המתגבש אינו נושא יחיד, ומפני שמחאה היא רק הקדמה, ולא חלופה, לדיון מדוקדק ולבנייתן של הסכמות בין בעלי עניינים נוגדים.
ההשקפה שלי, שעל פיה כתבתי את הספר, היא שבתנאי חוסר הוודאות שאנחנו מצויים בהם, שבעה עקרונות מוסריים פשוטים יכתיבו לאנושות את ההדרכה המיטבית: שליטה, תרומה, חמלה, יצירתיות, שיתוף פעולה, שימור ופיוס. שבעה אלו יוליכו לעיקרון השמיני, הברית.<sup style="color: gray;">8</sup></i> אין אלו ראשי פרקים לתהליך קבלת החלטות, אלא מרכיביו של מצפן שיאפשר לנו לשפוט אם אנחנו נעים בכיוון הנכון אם לאו. מושג הכיוון הוא המהותי ביותר כאן. השקפתי שלי — שהיא השקפה דתית אך אין צורך להיות אדם דתי כדי לחלוק אותה איתי — היא שיש לשפוט שיטות כלכליות על פי השפעתן על כבוד האדם. מערכת שבשיטתיות מונעת משיעור ניכר של בני האדם את כבודם הבסיסי — היא מערכת שאינה ראויה שנגן עליה. אין זה אומר כי עלינו לנטוש את השוק הגלובלי, אלא עלינו לאמץ קבוצה של ערכים נוספים שאינם ערכי שוק ולהתחשב בהם בעת שמחליטים על העתיד.
זו השיחה הראשונה שנדרשת. השיחה השנייה, חשובה ודחופה לא פחות, צריכה להיערך בין דתות, או לפי כינויו של סמואל הנטינגטון בין ״ציוויליזציות״. האם אנחנו יכולים לחיות ביחד? האם אנחנו יכולים לפנות מקום איש לרעהו? האם אנחנו יכולים להתגבר על עבר ממושך של זרוּת וטינה? כאן לא היססתי לשוב אל המקורות הבסיסיים של המונותאיזם המערבי, ולשאול מה מבקש מאיתנו האל בעידן חדש ומסוכן זה. אני מאמין שהגלובליזציה מזמנת אתגר עילאי לדתות הגדולות מהסוג שיכולנו בעבר לחמוק ממנו, אך כעת כבר לא. האם אנחנו יכולים למצוא ב״אתה״ האנושי רסיס מה״אתה״ האלוהי? האם אנחנו יכולים לזהות את צֶלם אלוהים גם בפניו של מי שאינו עשוי בצלמנו ובדמותנו? יש זמנים שבהם האל פוגש אותנו בפניו של הזר; והעידן הגלובלי הפך את עולמנו לחברה של זרים. אל לנו לראות בכך איום על זהותנו כי אם ההפך: קריאה לנדיבות מוסרית ורוחנית, שהיא תובענית יותר מכפי שנהגנו לשער. האם אני, יהודי, יכול לזהות את צֶלם האלוהים בפניו של מי שאינו עשוי בצלמי: הינדי, סיקי, נוצרי, מוסלמי או אסקימואי מגרינלנד המדבר על קרחון נמס? האם אני יכול לעשות זאת, ולהרגיש כי אינני מצטמצם אלא מתרחב? ומה יהיה על אמונתי, שעד כה קשרה אותי אל הדומים לי, ועתה עליה לפנות מקום לשונים ממני, המפרשים את העולם אחרת לגמרי?
כאן המקום לווידוי אישי. אינני יהודי ליברלי. אני אורתודוקסי. כבר נקראתי פונדמנטליסט בפי עמיתיי הליברלים. ודווקא כאן האתגר העכשווי הוא הדחוף ביותר. ברוב הדתות שבהן מתחוללת תחייה בעשורים האחרונים, האגף המתעורר הוא זה השמרני; הרבה יותר מהצד הליברלי של הקשת. כוחן של התנועות הדתיות השמרניות הוא שהן מייצגות מחאה על גילוייה המאוחרים של המודרנה, ולא הסתגלות אליהם. זה ביטוי לחשש עמוק מפני כמה מתופעות הלוואי של הקפיטליזם הגלובלי: העיוותים החברתיים, אתוס הצרכנות, הניצול, היעדר הפתרון לעוני המתפשט ולמחלות, היחס הגס למסורות ולתרבויות מקומיות, והעוני הרוחני שהוא לעתים בן זוגו של העושר החומרי. הדת בצורתה נוגדת המודרניות, ולא בצורתה המודרנית, היא שמגייסת כיום את מרב המאמינים — ובמגרש שלה צריך להיערך הקרב על סובלנות, על דו־קיום ועל אי־אלימות.
סר ישעיהו ברלין המנוח, אדם שהכרתי וכיבדתי, סיכם את האמונה הליברלית באמרת כנף ידועה של שומפטר, ושיבץ אותה בסוף המסה הגדולה שלו ״שני מושגים של חירות״: ״להבין את תקֵפותם היחסית של עקרונותיך, ואף על פי כן לדגול בהם ללא רתיעה — באלה נבדל אדם מתורבת מן הפרא״.<sup style="color: gray;">9</sup> אכן, זו תכונה נאצלת. ועם זאת, אחד ממבקריו הרהוטים ביותר של הליברליזם, מייקל סנדֶל, השיב על כך: ״אם אמונותיו של אדם תקפות רק באופן יחסי, מדוע שידגול בהן ללא רתיעה?״<sup style="color: gray;">10</sup> זוהי שאלה מהדהדת. אם חופש הביטוי וחופש ההתאגדות הם רק מוסכמות של המודרנה המערבית, באיזו זכות אני מבקר את אלו הדוחים חירויות אלו ורואים בהן סוג של ניוון? אם כבודם של חיי אנוש הם רק ערך אחד בין ערכים רבים אפשריים, על סמך מה אתנגד למחבל מתאבד המאמין שהוא מבטיח את מקומו בגן עדן בעת שהוא רוצח אחרים?
היחסיוּת חלשה מכדי שתעמוד ברוחות הסערה של הלהט הדתי. רק להט נגדי, שווה בכוחו, יוכל לעשות זאת. איני מאמין שקדושתם של חיי אדם וחירויות היסוד של חברה צודקת הן יחסיוֹת. אלו הם צווים דתיים מוחלטים, הנובעים ישירות מן הקביעה שלא אנחנו יצרנו את האלוהים בצלמנו, אלא אלוהים יצר אותנו בצלמו. הם מושרשים במסורת שיהודים, נוצרים ומוסלמים — שכילו פרקים ממושכים בהיסטוריה בעוינות הדדית — חולקים ביניהם. התרופה לקנאות הדתית צריכה לבוא מתוך החוויה הדתית של אלו שחוויה זו מעצבת את חייהם. היא צריכה — ויכולה — לבוא רק מעין הסערה. פירוש הדבר הוא שכל אחד מאיתנו, שהוא בן אחת הדתות, חייב להיאבק במקורות הקיצוניוּת שבתוך דתו שלו.
בפרק השלישי אני מעלה טיעון מהפכני: פרדיגמה מסוימת, ששלטה במחשבה המערבית הדתית והחילונית כאחת מאז ימי אפלטון, היא מוטעית ורבת סכנה. כוונתי לרעיון שכאשר אנחנו מחפשים את האמת, או את שורש המציאות, אנחנו מתקדמים מן הפרטיקולרי אל האוניברסלי. מקרים פרטיים הם פגומים, הם מקורן של השגיאה, של הכִּתתיות ושל הדעה הקדומה. האמת, לעומת זאת, היא מופשטת, נצחית, אוניברסלית וזהה בכל מקום ובכל זמן. מקרים פרטיים מולידים מלחמה; האמת מנחילה שלום, שכן כאשר כולם יבינו אותה ייושבו המחלוקות. הייתכן אחרת? כלום אין השבטיות שם נרדף לפרטיקולריות? והאם לא הייתה השבטיות מקורם של הסכסוכים לאורך כל הדורות?
יש משהו מפתה ברעיון הזה, והוא אכן סִנוור חכמים רבים. אלפרד נורת׳ וַייטהד אמר פעם שהפילוסופיה המערבית הייתה כולה ״סדרת הערות שוליים לאפלטון״. הוא היה יכול לומר אפילו יותר מכך: לא רק הפילוסופיה, אלא גם הדת המערבית הייתה רדופה בידי השֵד האפלטוני. התוצאה היא טרגית ובלתי נמנעת. אם כל אמת — אמת דתית כמו אמת מדעית ממש — נכונה לגבי כל אדם בכל זמן, כי אז ״אני צודק״ משמע ״אתה טועה״. אם האמת חשובה לי, עליי אפוא להמיר את אמונתך באמונתי. ואם אתה מסרב להיות מומר, היזהר ממני. זה מקור נביעתם של נהרות דם רבים ושל כמה מהנוראים שבפשעים האנושיים.
הציוויליזציה המערבית ידעה חמש תרבויות אוניברסליות, שעיצבו את הסדר העולמי: יוון העתיקה, רומא העתיקה, הנצרות של ימי הביניים, האסלאם של ימי הביניים והנאורות. שלוש תרבויות חילוניות ושתיים דתיות. כל אחת מהן תרמה לעולם ברכה בל תשוער, אך גם סבל רב, בפרט ליהודים. הן הביאו לסחף ולאבדון של מנהגים מקומיים, מסורות עתיקות ואורחות חיים שהיו שונים משלהן. הן עשו לגיוון התרבותי מה שתהליך התיעוש עשה לגיוון הביולוגי. הן הכחידו צורות חיים חלשות יותר. הן צמצמו את השוני.
היום אנחנו חיים בסדר העולמי השישי: הקפיטליזם הגלובלי. שלא כחמישה שקדמו לו, אין הוא מנוהל בידי מערכת של רעיונות אלא בידי סדרה של מוסדות, בהם השוק, התקשורת, התאגידים הרב לאומיים והאינטרנט. ועם זאת, השפעתו עמוקה לא פחות. הוא מאיים על כל מה שהוא מקומי, מסורתי ופרטיקולרי. מתקפת 11 בספטמבר אירעה כאשר שתי תרבויות אוניברסליסטיות המאיימות זו על זו, הקפיטליזם הגלובלי ונוסח קיצוני של האסלאם, נפגשו והתנגשו.
זה הזמן לגרש את השד האפלטוני בבהירות ובנחרצות. האוניברסליזם זקוק לאיזון: ליחס חדש ומכבד כלפי המקומי, הפרטיקולרי, החד־פעמי. אמנם יש עקרונות דתיים אוניברסליים. בתורה נזכרת ברית שכרת אלוהים עם נוח ובניו, והמסורת היהודית מפרשת אותה כרשימה של שבע מצוות: איסורים על עבודה זרה, על קללת שם האלוהים, על שפיכות דמים, על גזל, על גילוי עריות ועל אכזריות מכוונת לבעלי חיים בדמות אכילת ״אבר מן החי״, וציווי חיובי בדבר הקמת בתי דין והשלטת צדק. זה קוד משותף של אנושיות, הקודם לשוני בין־דתי ונעלה עליו. לפי הרמב״ם, אדם שאינו יהודי השומר על דינים אלו מתוך אמונה באמיתות ההתגלות למשה הוא ״מחסידי אומות העולם ויש לו חלק לעולם הבא״ — ואם הוא עושה זאת רק ״מתוך הכרע הדעת״ הוא אחד מ״חכמי״ אומות העולם.<sup style="color: gray;">11</sup> אם כן, לפי ההלכה היהודית, יכול אדם לעבוד את אלוהים גם אם אינו יהודי.
למסורת עתיקה זו יש חשיבות מחודשת בעולם שמאיימת עליו התנגשות ציוויליזציות. היא מלמדת שהרעיון המכונן את המונותאיזם אינו מה שרבים נהגו לחשוב: אל אחד, ולפיכך גם דרך אחת לעובדו. להפך, הרעיון הוא ש<b>האחדות נעבֶדת ברבגוניות</b>. הדרו של העולם שברא אלוהים מצוי בריבוי המרהיב שבו: אלפי השפות השונות המדוברות בפי המין האנושי, שלל התרבויות ומגוון הבעותיה היצירתיות של הרוח האנושית — שברובן נוכל, אם נטה אוזנינו, לשמוע כיצד קולה של החוכמה מסַפר לנו משהו שעלינו לדעת. לכך אני מתכוון באומרי <b>כְּבוד השוני</b>.
זה רעיון קשה ורב השלכות. הבנתי אותו רק בתום התמודדות ממושכת עם שאלת מקומה של הדת בעולם המודרני והפוסט־מודרני. זמן רב ביליתי בשיחות עם מנהיגים דתיים בני דתות אחרות. יש לי עתה יחסי ידידות יקרים עם אישי דת נוצרים ועם מנהיגים בני דתות רבות אחרות: ההינדית, הסיקית, היינית, הזורואסטרית והבהאית. וחשוב לא פחות, יצרתי קשר בלתי אמצעי עם נציגים של האסלאם, לא רק מבריטניה אלא גם מהמזרח התיכון. אנחנו עובדים יחד בזירה הפנים־בריטית ובזו הבין־לאומית, ומפתחים מערכות יחסים המאפשרות לנו — בייחוד בזמנים המתוחים מאז אירועי 11 בספטמבר — לשכך זעם, להנמיך את הלהבות בסכסוכים מקומיים, וליצור, על בסיס חששותינו המשותפים, תחושה של סולידריות ושל רצון טוב.
עם זאת, אני מודע למה שנותר בלתי אמור. לעתים קרובות, כשמנהיגי דת נפגשים ומשוחחים, הדגש הוא על המכנה המשותף ועל קווי הדמיון, כאילו היו ההבדלים בין הדתות שטחיים וטריוויאליים. אולם בעתות קונפליקט לא בולטים במיוחד קווי הדמיון. בזמנים כאלו, דווקא מה שנראה במבט מן החוץ כהבדל מזערי מקבל חשיבות מופלגת. הוא חוצה שכונות למחנות נצים והופך חברים משכבר לאויבים בנפש. פרויד קרא לזה ״הנרקיסיזם של ההבדלים הקטנים״. אין דבר שהוא פעוט מכדי שיהפוך, תחת לחץ, למסמן זהות וכך גם לדגל של התנכרות. אנחנו זקוקים אפוא לא רק לתאולוגיה של המשותף, העומדת על העקרונות האוניברסליים של האנושות, אלא גם לתאולוגיה של השוני. כזו שתסביר מדוע לשום ציוויליזציה אין זכות לכפות עצמה על אחרים בכוח; מדוע אלוהים מבקש מאיתנו לכבד את חירותם ואת כבודם של מי שאינם כמונו.
כבוד השוני הוא יותר מרעיון דתי. זה הנושא השוזר לחבל אחד את גדיליו השונים של הטיעון שאני עומד להציג בפרקים הבאים. המודרניות ביקשה להיות מצעד הניצחון של אשכול רעיונות הקשורים זה בזה. הדגם שלה היה המדע. השיח שלה — התבונה התלושה מן המסורת. באמצעות עסקאות שוק וחלוקת עבודה היא תיצור עושר. בכוחות התיעוש והטכנולוגיה היא תדביר את הטבע. באמצעות חישוב תועלתני היא תשיג את המרב האפשרי של האושר. העולם כולו יהיה מכונה ענקית להשׂבעת רצון, המפיקה כמות גדלה והולכת של ״קִדְמה״, אותו קנה־מידה־לכל־הדברים. המיתוס הזה, אצילי אך מנותק לחלוטין מן המצב האנושי, עדיין שורד בקרב הפונדמנטליסטים של השוק, ובקרב קהל מאמינים המתעקש לטעון ששחרורן המרבי של כל הפעולות האנושיות מוויסות כלשהו יוביל, לבדו, למה שלייבניץ האמין פעם שהוא חלקת האלוהים — קרי המיטב שבטוב שבעולמות האפשריים.
אני מעלה כאן דגם אחר ומטפורה שונה. העולם אינו מכונה אחת. הוא אקולוגיה מורכבת ואינטראקטיבית, שהרבגוניות — ביולוגית, אישית, תרבותית ודתית — היא ממהותה. כל צמצום שמציעים לערוך ברבגוניות הזאת באמצעות הפונדמנטליזם על צורותיו הרבות — הכלכלית, המדעית או הדתית — יוביל לכרסום במרקם העשיר של חיינו המשותפים, ולהצרה הרת אסון של אופקי האפשרות. הטבע, וכן המבנים החברתיים, הכלכליים והמדיניים שיצר האדם, הם מערכות של מורכבות מאורגנת. זה מה שהופך אותן ליצירתיות ולבלתי צפויות. כל ניסיון לכפות עליהן אחידות מלאכותית בשם תרבות אחת או אמונה אחת מבטא אי־הבנה טרגית של הסיבה שבגינה הן משגשגות. דווקא מפני שאנחנו שונים איש מרעהו, לכל אחד מאיתנו יש דבר מה ייחודי וחשוב לתרום לכלל. אינסטינקט קדמוני, שריד מימיה השבטיים של האנושות, גורם לנו לראות כל שוני כאִיום. בעידן שבו גורלותינו קשורים יחדיו, האינסטינקט הזה אינו הישרדותי, כי אם להפך. באורח מוזר, דווקא השוק, אותה מערכת בלתי רוחנית בעליל, הוא שמעביר לנו מסר רוחני — שכן בעולם הסחר השוני הוא ברכה, לא קללה. כשהשוני מוביל למלחמה, מפסידים שני הצדדים. כשהוא מוביל להעשרה הדדית, שניהם מרוויחים.
משברים מתרחשים כאשר אנחנו מנסים להכיל את האתגרים של היום במושגי האתמול. זו הסיבה לכך שנדרשת החלפת פרדיגמה, ולא פחות מכך, כדי למנוע מהעידן הגלובלי להפוך זירה למלחמות קצרות מועד אך הרסניות. אני מדבר מתוך המסורת היהודית, אך מאמין שעל כל אחד מאיתנו, בתוך המסורת שלו, דתית או חילונית, ללמוד להאזין למה שבפי בני מסורות אחרות, ולהתכונן להפתעות. כולנו צריכים לפתוח את עצמנו אל סיפוריהם של אחרים, אף שהם עשויים להיות מנוגדים בתכלית לסיפורינו. לפעמים אנחנו אפילו צריכים להיות מוכנים לשמוע את הכאב שלהם, את המרמור ואת תחושת ההשפלה, ולגלות שהם מחזיקים בדימוי שלנו שהוא רחוק מדמותנו בעיני עצמנו. עלינו ללמוד את אמנות השיחה. שיחה המחפשת את האמת, אך לא באמצעות הפרכה של הכוזב, כמו בדיאלוגים סוקרטיים, אלא בתהליך שונה לחלוטין, שבו עולמנו מתרחב בזכות נוכחותם של אחרים, כאלו החושבים, הפועלים והמפרשים את המציאות בדרכים שונות ביסודן מאלו שלנו. עלינו להקשיב לפרטיקולרי, לא רק לאוניברסלי. כי כאשר תרבויות אוניברסליות מתנגשות, העולם רועד וחיים אובדים. יש תרבויות, ציוויליזציות ודתות רבות, אבל אלוהים נתן לנו עולם אחד בלבד, שבו על כולנו לחיות יחד. והעולם הזה קטן והולך בהתמדה.
<h2>פרק א; הגלובליזציה וקלקוליה</h2>
<span class="poetry indentAll">הגלובליזציה מפלגת כשם שהיא מאחדת; היא מפלגת בשעה שהיא מאחדת, וסיבות הפילוג זהות לאלו המגבירות את אחידותו של העולם. <br>(זיגמונט באומן, ״גלובליזציה״)</span>
השנה היא 2020. השחר עולה על עולם של שגשוג גלובלי ושל שלום. טכנולוגיות המידע והתקשורת המהירה הכפילו ב־20 השנה האחרונות את ההכנסות הראליות. תפוצתם של האמצעים למניעת היריון הסירה סוף סוף את סכנת התפוצצות האוכלוסין. גידולים מהונדסים גנטית וזנים חסיני מחלות הגדילו את ייצור המזון עד כי המושג רעב הפך נחלת העבר. בתי ספר כפריים באפריקה שווים כעת ברמתם הלימודית לבתי ספר במדינות המערב, והם דולים מן האינטרנט את תכניות הלימוד המתקדמות ביותר. הסכמים בין־לאומיים בתחומי התעסוקה, השכר ותנאי העבודה שמו קץ לסדנאות היזע, לעבודת ילדים ולמשכורות רעב, תופעות של אי־שוויון וניצול שרווחו בראשית המאה העשרים ואחת. טיפולים רפואיים בעלות נמוכה הצליחו להשתלט על מחלת האיידס, על מחלת השחפת ועל מחלות רבות אחרות. ההתערבות הגנטית סללה את הדרך למניעתן של מחלות ונכויות תורשתיות. חקר הגנום האנושי אִפשר לרופאים להחליף מתגים גנטיים הגורמים להזדקנות. תוחלת חיים של 120 שנה כבר אינה נדירה. הכול מסכימים שהאנושות נמצאת בעיצומו של תור זהב חדש.
השנה היא 2020. זה עתה הזדעזע העולם מהתקפת טרור נוספת על ניו יורק. ״פצצה מלוכלכת״ הפיצה פסולת גרעינית ברדיוס רחב סביב מנהטן. אומדן הנפגעים כ־20 מיליון בני אדם. בינתיים, במתקפה משולבת על מערכות הרכבות התחתיות של לונדון, פריז, מינכן ורומא, נפתחו מְכלים של חומרים מסוכנים בתחנות הומות אדם. מספר הנפגעים צפוי להגיע לאלפים. הטיסות מוקפאות בעקבות סדרה של חטיפות מטוסים. קריסתן של כמה ממשלות באפריקה הובילה למלחמות אכזריות ביבשת. בתוך כך, סדרה של מהפכות במצרים, בירדן, באלג׳יריה ובסעודיה הותירה את המזרח התיכון בידיהם של משטרים פונדמנטליסטיים. הכלכלה העולמית בהתמוטטות, ומדינה אחר מדינה רושמת אבטלת שיא. בארצות המערב הפכו מרכזי הערים והמרחבים הציבוריים לאזורים נטושים ומנוונים, שהתמלאו בנרקומנים, בדרי רחוב ובבריונים. העשירים גרים במובלעות מגודרות, המוגנות במערכות אבטחה יקרות במימון אישי. בכל שנה מתים מאות אלפי בני אדם בשל תנאי מזג אוויר גחמניים שנגרמים בשל ההתחממות העולמית: שנות בצורת, שיטפונות וסופות טייפון. זיהום האוויר מסוכן כל כך שאין אפשרות ללכת ברחובות העיר בלי מסכת הגנה. רוב הפרשנים מסכימים שהעולם נמצא בעיצומו של עידן אופל חדש.
שני תסריטים שהם אפשריים באותה מידה, וביניהם מה שעומד בשנים אלו על כפות המאזניים. אמנם אי־ודאות היא אחד היסודות של המצב האנושי, שכן חכמים ככל שנהיה, איננו יכולים לדעת מה יביא המחר. ובכל זאת, יש דרגות שונות של אי־ודאות, וכיום אנחנו נמצאים בדרגה גבוהה משידענו עד כה. קצב השינויים במאה העשרים ואחת, בכל היבט של החיים — כלכלי, פוליטי, תרבותי וטכנולוגי — פגע בהמשכיות שאִפשרה לדורות קודמים להביט אל העתיד בביטחון.
כבר בראשית המאה העשרים הבחין אלפרד נורת׳ וייטהד בשינוי איכותי בחוויית הזמן שלנו. בעבר, אמר, ״אורך ימיו של שינוי חשוב היה גדול משמעותית מאורך ימיו של אדם״. רוב האנשים נולדו והזדקנו בעולם שקווי המתאר שלו היו דומים. ״היום אורך ימיו של השינוי קטן מזה של חיי אנוש״, והוא הולך וקטן.<sup style="color: gray;">1</sup> אתן דוגמה אחת. בספרייתי מונח ספר משנת 1990 שעוסק בעתידנות, וכותרתו ״מגמות־על 2000״. מילה אחת בולטת בהיעדרה מהספר: המילה ״אינטרנט״.<sup style="color: gray;">2</sup> בנאום שנשא בתום כהונת נשיאותו ציין ביל קלינטון שבהיכנסו לתפקיד ב־1993 היו 50 אתרי אינטרנט רשומים בלבד. כשעזב את הבית הלבן, בשנת 2000, המספר עלה על 350 מיליון.<sup style="color: gray;">3</sup> שינוי היה אפוא לחלק ממרקם החיים עצמו, ומעטים הם הדברים שקשה לשאתם יותר מהשתנות מתמדת וחוסר ודאות כרוני.
הגלובליזציה — חיבורם המתמיד של קצווי עולם באמצעות שיטות תקשורת חדשות — היא משינויי הצורה הגדולים בהיסטוריה. אפשר להשוות אותה למעבר מתקופת הציִד־לקט לתקופת החקלאות, או מהעולם הפאודלי לעולם המתועש. כמו כל מעבר מכריע, היא מעוררת חרדות עמוקות. הללו ניכרות בזמננו במחאותיהם של שוחרי איכות הסביבה, פעילי זכויות אדם ואנטי־קפיטליסטים שנאספו בסיאטל, בוושינגטון, בפראג, בקוויבק ובגנואה, ובכל מקום אחר שבו התכנסו מדינאים ואנשי עסקים כדי לשרטט את דמותה של הכלכלה העתידית של העולם. קשה שלא לאהוד את המפגינים. במילותיו של מתיו ארנולד, אנחנו חשים לכודים ״בין שני עולמות — האחד מת, והאחר כוח אין בו להיוולד״. המיוחד למצבנו העכשווי הוא התחושה שהיכולת שלנו לשרטט את מהלך עתידנו המשותף אינה מדביקה את קצב ההשתנות. עוצמתנו הטכנולוגית גוברת בכל יום, בעוד מבוכה והיסוס מכרסמים בהתמדה בהכרתנו המוסרית. מה יש בה, בגלובליזציה, שגורמת לנו להרגיש כמו נוסעים נטולי מפה במכונית שיצאה משליטה?
רעיון הגלובליזציה אינו חדש. לפני קרוב ל־400 שנה הביע אותו המשורר ג׳ון דאן במשפטים מפורסמים:
<span class="poetry indentAll">האנושות כולה היא סופר אחד וספר אחד… שום אדם איננו אי, שלם בפני עצמו; כל אדם הוא פיסה של יבשת, חלק מהעיקר. אם רגב אדמה נסחף אל הים, אירופה חסרה אותו — כפי שהייתה חסרה אותו לו היה כֵּף סלע, או לו היה אחוזת רעך, או אחוזתך שלך. כל מוות של אדם מקטין אותי, מפני שאני חלק מהאנושות. לכן, לעולם אל תשאל למי צלצלו הפעמונים; הם צלצלו לך.<sup style="color: gray;">4</sup> </span>
הסחר הבין־לאומי הופיע כמעט עם שחר הציוויליזציה,<sup style="color: gray;">5</sup> והוא טופח נמרצות בידי הפניקים. המסעות הימיים הגדולים, שהחלו במאה החמש עשרה עם ז׳נג הֵה, וסקו דה־גמה, מגלאן וקולומבוס, יצרו נתיבי סחר חדשים שאפשרו חליפין עם מקומות מרוחקים. קצב המסחר הלך וגדל עם פיתוחם של מכשירי ניווט מדויקים, צמיחתם של הבנקים וקרנות הסיכון והולדתם של ענקי עסקים בין־לאומיים כמו ״חברת הודו המזרחית״ ההולנדית. במרוצת המאה התשע עשרה, העניקו המהפכה התעשייתית, סלילתן של מסילות הברזל והמצאת הטלגרף תנופה נוספת. איחודם של אזורים מרוחקים לכלכלה בין־לאומית אחת היה אפוא תהליך ממושך שארך מאות שנים. רוח תזזית דרבנה את בני האדם לנסוע לחפש את החדש, הרחוק ואת כל מה שטרם נתגלה. בנאום שפתח את התערוכה הגדולה בלונדון ב־1851 אמר הנסיך אלברט דברים שהיום, לאחר מאה ועוד חצי מאה, אפשר להשמיעם שוב כמעט מילה במילה:
<span class="poetry indentAll">אנו חיים בתקופת מעבר נפלאה, המשלימה במהירות את המטרה הנעלה שכל ההיסטוריה למעשה מכוונת לקראתה — התממשות אחדותו של המין האנושי… המרחקים שהפרידו בין האומות ובין חלקים שונים של כדור הארץ נעלמים במהירות הודות להישגי ההמצאות המודרניות, ואנו יכולים לגמוא אותם בקלות שלא תיאמן… המחשבות מועברות במהירות הברק ואף בכוחו… המוצרים של כל חלקי כדור הארץ עומדים לרשותנו, וכל שעלינו לעשות הוא לבחור את הטוב ביותר והזול ביותר למטרותינו, ולכוון את כוחות הייצור לעידוד התחרות והקפיטליזם.<sup style="color: gray;">6</sup> </span>
במובן מסוים, העולם שאנחנו חיים בו הוא התוצאה המתבקשת של מורשת אבותינו, השלב האחרון עד כה של מסע שהחל כבר לפני אלף שנה.<sup style="color: gray;">7</sup> אולם, יש שינויי דרגה שהם גם שינויי סוג. מהירות ההתקדמות בטכנולוגיית התקשורת המודרנית והיקפה שינו את תנאי הקיום של רבים מששת מיליארד בני האדם החיים היום. עוצמתה של התקשורת הגלובלית המיידית, נפחן העצום של התנועות הכספיות הבין־לאומיות, בינאומם של תהליכים ושל מוצרים, והקלות שבה מקומות עבודה מועברים ממדינה למדינה — כל אלו הם ביטוי לכך שחיבורם של קצווי תבל הוא כיום מיידי, תוסס ועקיב מאי פעם. דבר אחד הוא להביע רעיון מטאפיזי, כמו המשורר דאן, ודבר אחר לגמרי הוא לחוות רעיון זה בכל יום ויום.
הקפיטליזם הגלובלי הוא מערכת אדירת עוצמה, שקשה יותר ויותר להתנתק ממנה כאומה. הניצחון שרשמה על שיטות מתחרות ואידאולוגיות יריבות, בהן הפשיזם, הקומוניזם והסוציאליזם, היה יעיל יותר מניצחון צבאי. וכך, בפתח המאה העשרים ואחת, היא ניצבת כאופציה השלטת בפני מדינות השואפות לצמיחה כלכלית. היא פשוט קיימה מה שהשיטות האחרות רק הבטיחו: רמת חיים גבוהה יותר וחירויות נרחבות. מדינות שאימצו את הכלכלה החדשה — בהן סינגפור, קוריאה הדרומית, טייוואן, תאילנד, סין, צ׳ילה, הרפובליקה הדומיניקנית, הודו, מאוריציוס, פולין וטורקיה — אכן נהנו מעלייה ניכרת ברמת החיים.<sup style="color: gray;">8</sup> השיפורים בחקלאות הובילו לירידה עצומה בשיעור כוח העבודה המועסק בייצור המזון שמדינה צורכת. עד המהפכה התעשייתית, יותר ממחצית העובדים בכל מדינה עסקו בכך, ואילו כיום מדובר בכשני אחוזים.<sup style="color: gray;">9</sup> בכל רחבי העולם המפותח הובילה ההתקדמות ברפואה ובשמירת הבריאות לצניחה בשיעורי תמותת התינוקות, והאריכה את תוחלת החיים. מרכול מערבי ממוצע מציע ללקוחותיו מבחר מוצרים שלפני מאה אחת היה אף מחוץ להישג ידם של מלכים.
אלא שלגלובליזציה יש גם השפעה מקפחת ומערערת שכוחה רב. רווחיה אינם מחולקים בשווה. יש מרוויחים ויש מפסידים. הפער מתרחש ברמה בין־מדינתית ובתוך המדינה. ״פרשת המים הדיגיטלית״, כפי שמכונה החלוקה בין מי שנגיש לטכנולוגיה הדיגיטלית למי שאינו נגיש לה, הגדילה את האי־שוויון. האזרח הצפון אמריקני הממוצע צורך פי חמישה ממקסיקני, פי עשרה מסיני ופי שלושים מהודי. 1.3 מיליארדי אנשים — 22 אחוז מאוכלוסיית תבל — חיים מתחת לקו העוני; 841 מיליון סובלים מתת־תזונה; ל־880 מיליון אין גישה לטיפול רפואי; מיליארד איש חיים בלא קורת גג סבירה; ל־1.3 מיליארד אין גישה למים ראויים לשתייה; ל־2.6 מיליארדים אין שירותי תברואה.<sup style="color: gray;">10</sup> בין ילדי העולם, 113 מיליון, ששני שלישים הם בנות, אינם לומדים בבית ספר, 150 מיליון סובלים מתת־תזונה ו־30 אלף מתים מדי יום ממחלות שאפשר למנוע אותן.<sup style="color: gray;">11</sup>
ב־18 מדינות, כולן באפריקה, תוחלת החיים נמוכה מ־50 שנה. בסיירה־ליאונה היא עומדת על 37 שנה בלבד. ב־35 מדינות שיעור תמותת התינוקות גבוה מעשרה אחוזים. רובן מדינות אפריקניות, ובצדן נמנות גם בנגלדש, בוליביה, האיטי, לאוס, נפאל, פקיסטן ותימן.<sup style="color: gray;">12</sup> ביותר מ־80 מדינות ירדה בעשור האחרון ההכנסה לנפש. במפנה האלף, החמישון העליון באוכלוסיית העולם החזיק ב־86 אחוז מהתוצר העולמי הגולמי, ואילו החמישון התחתון — באחוז אחד. ערך הנכסים של שלושת האנשים העשירים בעולם היה גבוה מכלל הכסף והנכסים של 600 מיליון תושבים במדינות הפחות מפותחות בעולם.<sup style="color: gray;">13</sup> עושרם העצום של המעטים עומד בניגוד תהומי לעוניים העלוב של הרבים, וצורם לתחושת השוויון והצדק שלנו.
גם בתוך המדינות המפותחות לא כולם יצאו נשכרים. בארצות הברית, ב־20 השנה האחרונות, התנקזו 97 אחוז מהעלייה בהכנסות לכיסיהן של משפחות החמישון העליון, ואילו המשפחות שבחמישון התחתון חוו ירידה של 44 אחוז בהכנסותיהן. ב־1996 החזיקה בריטניה בשיעור הגבוה ביותר של ילדים עניים באירופה. בין ילדים אלו, 300 אלף חיו בתנאים שהם גרועים בהרבה מתנאי החיים שהיו זוכים להם 20 שנה קודם לכן.<sup style="color: gray;">14</sup> בשוק העבודה חל מעבר מקריירות לכל החיים לתעסוקה זמנית, על תנאי ובמשרה חלקית, וכך משרה היום אינה בטוחה כפי שהייתה בעבר. בינתיים, בלחצם של השוק החופשי, הפחתת הפיקוח על הפעילות הפיננסית והתגברות התחרות הבין־לאומית, צומצמו שירותי הרווחה ורשתות הביטחון — אלו שבבריטניה ובאמריקה של אחרי המלחמה הגנו על נפגעי האבטלה. האקלים הכלכלי הִקשיח, והסולידריות החברתית נשחקה.
הסביבה החברתית בעולם כולו ניתנת עתה פחות לניבוי, ונתונה יותר לשינויים פתאומיים וקיצוניים. היכולת להעביר קווי ייצור ממקום למקום בהתאם לתנודות שערי מטבע ולשינויים בגובה השכר מאיימת דרך קבע על תעסוקתם של עובדי התעשייה ושל עובדי השירותים והמִנהל. המימון הבין־לאומי הזורם לארצות שכלכלתן מתעוררת מעודד השקעות ספקולטיביות ושגשוג מהיר, אך באותה מהירות המימון גם עלול להיפסק ולהותיר גל של פשיטות רגל ומכות אבטלה אנושות. משקים שלמים מזדעזעים. כאשר מדינות השקועות בחובות פונות לעזרתם של מוסדות פיננסיים בין־לאומיים, הללו כופים עליהן לעתים מדיניוּת כלכלית המכוונת להגנתם של המשקיעים, אך לא לרווחתה של האוכלוסייה המקומית, להצמחת הכלכלה וליצירת תשתיות ארוכות טווח.
גם בעבר היה אי־שוויון בין מדינות ובתוך מדינות, אבל החידוש הוא שעתה אנחנו מודעים לכך. הפילוסוף דיוויד יוּם כתב שתחושת האמפתיה פוחתת ככל שאנחנו נעים החוצה — ממשפחתנו לשכנינו, משכנינו לחברה שאנחנו חיים בה, וממנה לעולם כולו. באופן מסורתי, תחושת המעורבות שלנו בגורלם של אחרים עומדת ביחס הפוך למרחק שבינינו לבינם. אלא שמשהו השתנה: הטלוויזיה והאינטרנט ביטלו את המרחק, ומראות של סבל בארצות מרוחקות הם חלק מהחוויה היום־יומית שלנו. החמלה שאנחנו חשים כלפי נפגעי העוני, המלחמות והרעב גדולה מיכולתנו לעשות דבר מה למענם. וכך, החוש המוסרי שלנו מופעל ומתוסכל בעת ובעונה אחת. אנחנו מרגישים שצריך לעשות משהו — אבל מה? ואיך? ומי?
הגלובליזציה אינה רק כלכלית. היא גם תרבותית. האינטרנט, הטלוויזיה בכבלים ובלוויין ונוכחותם של תאגידי ענק בכל רחבי העולם גרמו לבינאום של דימויים ושל מוצרים, כפי שמכנה אותם בנג׳מין בארבר ״מק־עולם״.<sup style="color: gray;">15</sup> אותם ג׳ינס, חולצות טי, נעלי ספורט, משקאות קלים, חנויות למזון מהיר, מוזיקה וסרטים נראים ברחובותיה של כל עיר גדולה על פני כדור הארץ, ואף בכפרים מרוחקים רבים. העולם שהם מייצגים הוא אמריקני במפגיע, והוא נוטה לרמוס תרבויות מקומיות. הללו משתמרות רק כאטרקציות תיירותיות, אם בכלל. זה איום קשה מנשוא על שלמותן ועל כבודן של הציוויליזציות שאינן מערביות. למערב קשה לעתים להבין כמה נוכרית, ואף מנַוונת, נראית תרבותו למי שחווה אותה כייבוא זר. הדגש שתרבות המערב שמה בצרכנות נראה רדוד בעיני הנושאים מורשת רוחנית עתיקה, ומקפח בעיני המוצאים עצמם בעמדת המפסידים במירוץ אל העושר.
עוד לפני הורתה של התנועה נגד הגלובליזציה נשמעו במערב קולות של דאגה מפני השפעותיה של תרבות הצריכה על מוסדות חברתיים. כבר ב־1947 הזהיר ג׳וזף שוּמפֶּטֶר כי ״הקפיטליזם יוצר הלך רוח ביקורתי שלאחר שיגמור להרוס את סמכותם המוסרית של מוסדות רבים אחרים, יפנה לבסוף להרוס את הקפיטליזם עצמו״.<sup style="color: gray;">16</sup> בכל הדמוקרטיות המערביות נמצאות המשפחה והקהילה בשקיעה, שבשלה נוצרים ריכוזים חדשים של עוני ושל התפוררות חברתית. במהלך דור אחד נרשמה, בעיקר בקרב ילדים, עלייה של פי שלושה עד עשרה בתסמינים הקשורים בעקה — ממחלות פסיכיאטריות ועד הפרעות אכילה, צריכת סמים ואלכוהול, אלימות, פשע, התאבדויות וניסיונות התאבדות.<sup style="color: gray;">17</sup> רבים אינם מוצאים עוד תמיכה בקרב המשפחה, החברים או השכנים — מעגלים שבימים עברו היו תכופות חבל הצלה ליחיד.
בערים מערביות רבות התחדד האפיון הכלכלי־חברתי של השכונות. העלייה בפשיעה הבריחה את בעלי האמצעים לקהילות מגודרות ול״גטאות מוזהבים״. מרחבים ציבוריים התמעטו, ורבים מהם הוחלפו בקניונים ובמרכזי בידור, שההנאה מהם כרוכה בתשלום. פחתו הזדמנויות המפגש בין בני מעמדות כלכליים שונים וקבוצות גיל שונות, ובמקביל קרס ה״אמון״ — אותו מרכיב קשה להגדרה בסולידריות החברתית. בעלי היכולת נוטים פחות להשתמש בשירותים ציבוריים, ומשום כך כבר אין להם דחף לפעול לשיפורם. רוברט רייך תיאר זאת במטבע לשון קולע: ״בריחת הבורגנות״.<sup style="color: gray;">18</sup>
הדומיננטיות של השוק שׁחקה לא רק את הנוף החברתי אלא גם את אוצר המילים המוסרי שלנו — אולי המשאב החשוב ביותר שלנו לחשיבה על העתיד. בספרו ״מעֵבר למידה הטובה״, אחד הספרים המשפיעים ביותר בתקופה האחרונה, טען אלסדייר מקינטאייר כי ״אכן, ברשותנו בבואה כוזבת של מוסריות. אנו ממשיכים להשתמש בהרבה ממילות המפתח, אך איבדנו — במידה רבה, אם לא לחלוטין — את ההבנה, התיאורטית ומעשית גם יחד, ובמילים אחרות, את המוסר״.<sup style="color: gray;">19</sup> המושג ״אתיקה״ — שברנרד ויליאמס כינה אותו ״המוסד המשונה ההוא״<sup style="color: gray;">20</sup> — הפך מטושטש. עברנו בהדרגה לדבר על יעילות (כיצד להשיג מה שאתה רוצה) ועל תרפיה (איך לא להרגיש רע עם מה שאתה רוצה). המשותף לשתיהן הוא שהן חלק מהלך רוח של שיווק (גירוי תשוקה וסיפוקהּ) יותר משל מוסר (למה <b>ראוי</b> להשתוקק). שני המונחים השולטים בשיח הציבורי כיום הם <b>אוטונומיה</b> ו<b>זכויות</b>. שניהם, שוב, מבטאים מנטליות שיווקית, שכן הם מדגישים את הבחירה אך פוסלים את אפשרות קיומו של בסיס אובייקטיבי להעדפתה של בחירה אחת על פני חברתה. משום כך כה קשה לנו להרהר במשותף בכמה בחירות — סביבתיות, מדיניות וכלכליות — שהן מהגורליות ביותר שעמדו בפני האנושות. קשה לדבר על טוב משותף כשאנחנו מאבדים את היכולת לדבר על מחויבות, על חובה ועל איפוק, ומוצאים עצמנו בעולם שכולו תשוקות המשוועות לסיפוק.
גם לו היה מצבה של החשיבה המוסרית שלנו טוב, רבות מהסוגיות שהגלובליזציה מציבה היו מאתגרות את האתיקה הקונוונציונלית. עמדה זו הציג בשנות השמונים אחד מנביאי העידן הטכנולוגי, הנס יוֹנַס. בספרו ״צו האחריות״ הוא טען שהמודרנה הגדירה מחדש את הפרמטרים של הפעולה האנושית ושל הבחירה האנושית.<sup style="color: gray;">21</sup> האתיקה המסורתית דנה בפעולה במונחים של השפעתה מיד על הזולת, הנמצא בדרך כלל בקרבת מקום. כיום אנחנו מודעים להשפעותיה ארוכות הטווח של התנהגותנו על מי שרחוק מאיתנו במרחב או אף בזמן (הדורות הבאים). אנחנו גם דנים, שלא כבעבר, בתוצאותיהן של פעולות שהן זניחות לכשעצמן אך בעלות השפעה מצטברת — כמו למשל השפעתם של תרסיסים או של דלקים על האטמוספרה של כדור הארץ.
הדורות הקודמים ראו את הסביבה הטבעית כנתון קבוע, אך לנו הדבר כבר אינו אפשרי, משום שכבר גרמנו לסביבה הרס ששינה את פניה. ועדיין, קשה לנו לחשוב על הסוגיות הללו במונחים של חובה או תוצאה. אילו חובות יש לנו כלפי הטבע? איזו אחריות יש לנו כלפי אנשים שעדיין לא נולדו? האם פעולה יכולה להיות פסולה אם אין בה נזק ממשי והיא מזיקה רק כשהיא מצטרפת לרבבות שכמותה שנעשו בידי אחרים? כיצד נאמוד תוצאות, כשעצם טבען של כמה מפעולותינו הוא שתוצאותיהן המלאות ייוודעו רק שנים רבות לאחר מותנו? התהיות הללו רק גברו מאז שיונס כתב את ספרו. באיזו אחריות אנחנו נושאים לעוני הגלובלי, לבערות ולמחלות, אם הם נובעים ממדיניות שאין לנו שליטה עליה? ומה כאשר רעות חולות אלה הן יציר כפיה של תרבות שאנחנו שואפים לכבדה כמכלול? מהן חובותינו כלפי הסובלים מדיכוי, כאשר מדכאיהם הן ממשלות חוקיות של מדינות ריבוניות? באיזו מידה מוצדקת הפעלת עיצומים נגד משטרי רֶשע, כאשר ייתכן שהעיצומים יגבירו את סבלו של העם הנשלט אך לא יצליחו להסיר את רעת השלטון? בזכות תאוריית הכאוס, ותובנות אחרות על מערכות אקולוגיות, אנחנו מודעים להשפעתן העצומה והבלתי ניתנת לחיזוי של הפרעות מקומיות וקטנות יחסית. אולם החשיבה האורגנית על התלות ההדדית בין אדם לטבע — שהיא המטפורה המובילה בעידן הגלובלי — מסבכת מאוד את הניסיון לקבוע פרמטרים להכרעה מוסרית ולפעולה.
על כל פנים, מי הם השחקנים שעומדים על הבמה הגלובלית? זו מחצית המאה שבמערב מסתמנים שני שחקנים מרכזיים: השוק והממשלות. אלא שאף לא אחד מהם יכול כיום לשאת בנטל שהועמס עליו. שווקים, מעצם טבעם, הם עסקים, לא ארגוני מוסר. עניינם הוא במחירים, לא בערכים. הם זירות לממכר שאין בו שיפוטיות כלפי הסחורה, המוכר והקונה. ובינתיים, הפוליטיקה במערב הפכה פרוצדורלית ומִנהלית יותר משהייתה מעודה, ועניינה אספקה של מרב השירותים הציבוריים במחיר מזערי. את השאלות המוסריות הכבדות בדבר סוג העולם שאנחנו, כציבור, מעוניינים ליצור, מעדיפה הפוליטיקה העכשווית לעקוף. להעדפה הזאת, שהיא אחד מעיקרי האמונה של הליברליזם בן זמננו, קרא ג׳ון רולס ״עדיפותו של הצודק על פני הטוב״.<sup style="color: gray;">22</sup> רבים אינם מאמינים עוד שבחברות שהפכו פלורליסטיות ורב תרבותיות יכולה להיווצר הסכמה על הטוב המשותף. יש המרחיקים לכת וטוענים שאין לממשלות זכות לקבל החלטות קולקטיביות בדבר מהות ״הטוב״; החלטות כאלו חייבות להישאר נחלת מצפונו של היחיד. כך או כך, שני השחקנים המשפיעים ביותר, המדינות והשווקים, הותירו לשיקולים מוסריים מקום זניח בלבד בתהליכי קבלת ההחלטות שלהם.
כך הוא הדבר גם ביחס לחשוב שבשחקנים החדשים על הבמה הבין־לאומית: התאגיד הגלובלי. לתאגידים הרב לאומיים הגדולים יש כיום עוצמה אדירה. בין מאה המשקים הגדולים בעולם כיום, 51 הם תאגידים ורק 49 הם מדינות. קשה להגדיר ערכים ברורים המנחים את התאגידים. הם קמו כדי שבעלי המניות שלהם ירוויחו. זה טעם קיומם וזו דרך החשיבה שלהם. אחריות רחבה יותר — כלפי הסביבה, תרבויות מקומיות והקהילה — אינה חלק הכרחי מפעילותם, אם כי רבים מהם קיבלו על עצמם אחריות כזו בשל לחץ ציבורי. בכל מקרה, עצם הניידות של ההון והייצור משמעה שהתאגידים יכולים לעתים קרובות לחמוק מהבקרה שמדינות משיתות עליהם, באמצעות התכסיס הפשוט של העברת הייצור למדינה אחרת (או פשוט מסירתו לידי חברות הפועלות שם), או העברת התשתית הפיננסית שלהם למדינה נוחה יותר.
יש לעניין גם היבט אנושי. בעבר היה מגע חי בין בעליו של העושר לבין אלו המייצרים אותו. הפאודל, ולאחר מכן התעשיין, גם אם היו נצלנים, היה להם עניין כלשהו ברווחת המועסקים שלהם. לאליטות הגלובליות של היום, לעומת זאת, יש מגע מועט בלבד עם האנשים שחייהם מושפעים מההחלטות שלהם. הם אפילו אינם גרים באותה מדינה שבה גרים הפועלים המייצרים את הסחורה שלהם. המגע שלהם עם מי שקונה את הסחורה זעום עד אפסי, בפרט אם הקנייה נעשית באינטרנט. מדוע זה חשוב? מפני שאחריות מוסרית אינה רק רעיון מופשט. היא צומחת מתוך יחסים של פנים אל פנים, שבהם אנחנו רואים איך מעשינו משפיעים על חייו של הזולת ולומדים מה לעשות ומה לא לעשות. הריחוק מהזולת ומחיקת פני האנוש שלו, המאפיינים את החיים העכשוויים, גזלו מאיתנו את הקשר המיידי בין פעולה ותוצאה — והדבר הביא להחלשת החוש המוסרי שלנו.
פער עצום נפער בין האליטות הגלובליות לבין יתר האנשים. המנהל בתאגיד הגלובלי הוא חלק מהקהילה הבין־לאומית. הוא, או היא, עשויים לבלות את רוב זמנם בנסיעות סביב העולם, ובכל זאת, תמיד, ללון במלון מאותו סוג, לאכול מזון מאותו סוג, ולהתחכך באנשים מסוגם. לעומתם, רובם המכריע של בני האדם, גם במדינות מפותחות, מוצאים עצמם כבולים למקומיות — למקומיות שנלקחו ממנה רבים מהאתרים הציבוריים והפעילויות המשותפות שיצרו בעבר את הקהילתיות. אין הרבה מן המשותף בין האליטות האקס־טריטוריאליות, אותם אנשים שמרחק גאוגרפי הוא בשבילם לא כלום אך זמן הוא בשבילם הכול, לבין האחרים, שלעתים, בשל אבטלה או תעסוקה במשרה חלקית, יש להם שפע של זמן אך מעט מאוד חופש לנוע ממקום למקום.<sup style="color: gray;">23</sup> הפעולות הכלכליות של השוק אינן תחליף לאותה שותפות מוסרית חובקת כול, הקושרת יחידים לגורל אחד ומדרבנת אותם לחשוב על הטוב המשותף ולפעול למענו.
סיכומם של דברים, השוק לא רק הקצין את העושר ואת העוני, הוא גם ערער מוסדות אחרים — משפחות, קהילות, קשרים המחברים את היחידים בחברה לגורל אחד, ואת השיח המוסרי שבעזרתו יכולנו, עד עתה, לשמור על המרחק שבין ״אני רוצה״ ל״אני מחויב״. הוא ביטל את ההייררכיה של החובות המשותפים, ועודד במקום זה סופרמרקט המכיל העדפות אישיות של סגנונות חיים. בכך חתר השוק תחת היכולת שלנו לדבר על נכסים משותפים — דוגמת גנים ציבוריים, שירותי רווחה ונאמנויות חברתיות — שאין באפשרותנו לקנותם או להיות בעליהם אלא רק להיות שותפים בהם.
אולם התופעה המפתיעה ביותר של זמננו איננה תוצר ישיר של הגלובליזציה אלא תוצאה עקיפה שלה: תחייתה של הדת כגורם מכריע בחלקים רבים של העולם.
אם הייתה נקודה אחת של הסכמה בין כל אדריכליה של המודרנה המערבית, זו הייתה ההשקפה כי עבר זמנה של הדת הממוסדת; שכל מבנה־העל שלה, האמונות והמעשים, יוּמר במערכות אחרות, רציונליות ביסודן. בימי הרפורמציה, במאה השש עשרה ובראשית המאה השבע עשרה, נקרעה אירופה במלחמת דת. הרקע לעימותים לא היה כולו דתי; אפילו לא רובו. היה, למשל, מאבק הכוח של שליטים מקומיים נגד הכנסייה הקתולית; הייתה עלייתה של האוריינות, תופעה שהתאפשרה בזכות המצאת הדפוס; והייתה באוויר תחושת ראשיתו של אינדיווידואליזם חדש, שבחלקו הוא תוצאת הופעתו של מעמד הסוחרים. דיונים היסטוריים אין קץ הוקדשו לשאלה באיזו מידה אלה היו הגורמים לעלייתן של הפרוטסטנטיות והפוריטניות, ובאיזו מידה הם היו תוצאתן — אך אין ויכוח על תוצאה היסטורית אחת של מלחמת הדת: המלחמה העלתה את השאלה על איזה בסיס משותף תתקיים החברה האירופית, לאחר שהדת חדלה להיות בסיס שכזה. שאלה זו הולידה את המודרנה.
ההישג הראשון והמזהיר מכולם היה המדע. דקארט פתח את מסעו הפילוסופי בהטלת ספק שיטתית בכל אמת מקובלת. מכאן הדרך הייתה קצרה לרעיון שיֶדע אנושי צריך להתבסס על היגיון ועל תצפית, ולא על מסורת וסמכות. קופרניקוס, גלילאו, ויותר מכול ניוטון, היו לסמליה של תורת הכרה חדשה שאליה כוונו מאמציה של החברה כולה. אמת מניסוי תצמח. התבונה תגרש את הדעה הקדומה. תורת המוסר תיוסד על אדנים חדשים — יהיו אלה הרגש האנושי (כהצעת יוּם), הרציונליות (קאנט), או השאיפה לתועלת מרבית (בנתאם). רעיון הגאולה התגלגל לרעיון החדש והמלהיב של קִדמה. המהפכה האמריקנית והמהפכה הצרפתית הראו שגם הפוליטיקה, ולא רק הדעת, יכולה להתנתק מהדת. דוקטרינת הסובלנות של לוֹק סללה את הדרך להפרדת הכנסייה מהמדינה ולחילונה של הפוליטיקה. הדת עשויה לשרוד במקומות פרטיים — בנפש היחיד, במשפחה או בקהל המאמינים המקומי — אך תפקידה הציבורי תם.
אלא שהמציאות קלקלה הכול: הדת סירבה למות. כבר בשנות השלושים של המאה התשע עשרה ציין הוגה צרפתי שביקר בארצות הברית, אלכסיס דה־טוקוויל, את העקשנות המפתיעה הזאת המאפיינת את העולם החדש. ״הפילוסופים של המאה השמונה עשרה״, כתב, ״הסבירו באופן פשטני למדי את תהליך התרופפותה המודרנית של האמונה. הקנאות הדתית, טענו, תפוג בהכרח במידה שהחירות וההשכלה ילכו ויגברו. חבל רק שהעובדות אינן עולות בקנה אחד עם הנחה זו״.<sup style="color: gray;">24</sup> החשיבה מחדש על מתווה הסדר העולמי שאחרי המלחמה הקרה חזרה בחלקה הגדול על תגליתו של דה־טוקוויל. מה שהסתמן היה, במילותיו של ג׳ורג׳ ווייגל, ״שלילת חילונו של העולם״.<sup style="color: gray;">25</sup>
הוויכוח המפורסם ביותר על העתיד להתרחש בעידן שלאחר נפילת חומת ברלין והתמוטטות הקומוניזם הסובייטי התחולל בין פרנסיס פוקויאמה (״קץ ההיסטוריה״) וסמואל הנטינגטון (״התנגשות הציוויליזציות״). פוקויאמה טען שהכלכלה הוכיחה שהיא חזקה מהפוליטיקה. ברית המועצות התרסקה בלי שנורתה ירייה אחת, מפני שהכלכלה המתוכננת נכשלה היכן שכלכלת השוק הצליחה. הכלכלה המתוכננת לא הניבה שפע, ושפע היה רצונו של הציבור. מטרת המירוץ העתידי תהיה ייצור מצלמות וידיאו, לא ייצור טילים. צמיחה כלכלית דורשת שוק חופשי, ולפיכך גם חברה חופשית. התוצאה הבלתי נמנעת — אולי לא מיד, אך בסופו של דבר — תהיה שמדינה אחר מדינה יאמצו את דגם הדמוקרטיה הליברלית. המאבקים האידאולוגיים של העבר מפנים את מקומם ל״קץ ההיסטוריה״ נוסח הֶגל, שאמנם עלול להיות משעמם — אך לכל הפחות ישרור בו שלום.<sup style="color: gray;">26</sup>
הנטינגטון לא הסכים. מודרניזציה, אמר, אינה בהכרח ״התמערבות״. ייתכן בהחלט שהפוליטיקה העתידית לא תהיה אידאולוגית, במובן המוכר מהמאה העשרים, אולם עדיין יהיו הבדלים עמוקים וניגודים חדים בין המערב וכל היתר. הוא כינה אותם הבדלים ״ציוויליזציוניים״. מעתה, עימותים יפרצו לאו דווקא בין שיטות כלכליות או בין פילוסופיות מדיניות; אין זה סביר גם שיפרצו, כבעבר, מלחמות אזרחים בין מפלגות יריבות בארצות המערב. אולם ההיסטוריה אינה נעה אל הסינתזה ההגליאנית. יש דבר מה שנשאר מעל ומעבר לרובד האינסטרומנטלי של ייצור וצריכה, של כוח וחלוקתו. הדבר הזה הוא התרבות — וברובד כוללני יותר, הציוויליזציה: לשון, היסטוריה, דת, מנהגים ומסורות שהפרידו בין חלקים של האנושות ושימשיכו לעשות זאת. הגלובליזציה של סכסוכים בין־לאומיים הופכת אותם לסכסוכים ציוויליזציוניים: התנגשות בין קודים עתיקים, אך עדיין פעילים, של משמעות ושל התנהגות.<sup style="color: gray;">27</sup>
במבט לאחור, ניתוח שלישי הוא שראה את הנולד. זה היה ניתוחו של בנג׳מין בארבר במסה שלו מ־1992 ״ג׳יהאד נגד מק־עולם״.<sup style="color: gray;">28</sup> בארבר סבר ששני התהליכים מתרחשים גם יחד. העולם נעשה מקושר ברשת גדולה, המוּנעת בידי טכנולוגיה, אקולוגיה, תקשורת ומסחר. אולם אותם כוחות מייצרים את תגובת הנגד בדמות ״איום בלבנוניזציה של מדינות לאום, שבה תרבות לוחמת בתרבות אחרת, עם בעם, שבט בשבט״. סופה של התקופה שבה העימות בין שתי מעצמות־על האפיל על כל היתר הוביל לא להרמוניה עולמית, אלא להתפוררות גוברת לקבוצות קטנות והולכות. ״כדור הארץ״, הוא סיכם, ״מתפורר בקצב מואץ וחובר יחדיו באותו רגע ממש״.
מעטים הם הכותבים שציירו את תחושת הציפייה האופורית לאחר אירועי 1989 בדרך כה נוקבת, כפי שתיאר מייקל איגנטייף:
<span class="poetry indentAll">כשחומת ברלין נפלה, כשווצלב האבל עמד על המרפסת בכיכר הרפובליקה בפראג וההמונים הריעו לקריסתם של המשטרים הקומוניסטיים ברחבי אירופה, חשבתי, כמו רבים אחרים, שאנחנו עומדים לחזות בתקופה חדשה של דמוקרטיה ליברלית… בעליצות קלת דעת האמנו שעברו לבלי שוב הלאומיות, השבטיות, הגבולות הקרתניים הקובעים את הזהות הרשומה בדרכונינו, ואנחנו צועדים אל תרבות של שוק עולמי שתהיה ביתנו החדש.<sup style="color: gray;">29</sup> </span>
בסיומו של מסע באזורי עימות בקרואטיה ובסרביה, בגרמניה, באוקראינה, בקוויבק, בכורדיסטן ובאירלנד הצפונית, נופצו תקוותיו של איגנטייף:
<span class="poetry indentAll">כדור הארץ מנוהל לא בידי הספקנים והאירוניים, אלא בידי חמושים ומאמינים אדוקים. העולם החדש שהם מורישים למאה הבאה נראה כבר עתה מקום אלים ונואש יותר מכפי שדמיינתי מעודי. אם בתום המלחמה הקרה שיערתי שאת העולם החדש ינהיגו פילוסופים ומשוררים, זה היה מפני שהאמנתי בטיפשותי שהאדיבות והסדר השוררים במדינות שאני חי בהן הם בהכרח מה שכל האנשים ההגיוניים מתאווים לו. כעת איני בטוח בכך. התחלתי את המסע שלי כליברל, וכזה אני גם בסופו, אבל איני יכול עתה לחמוק מן המחשבה שהציוויליזציה הליברלית — שלטונו של החוק ולא של אדם, יתרונו של הוויכוח על פני הפעלת כוח, העדפתה של פשרה על פני אלימות — מנוגדת עמוקות לנטיותיו של האדם, וכדי להנחילה ולשמרה יש לנהל מאבק בלתי פוסק עם הטבע האנושי. המידות הטובות הליברליות — סובלנות, פשרה, תבונה — הן יקרות ערך כתמיד, אך אי־אפשר להטיף למענן באוזניהם של מי שהפחד או הנקמה טורפים את דעתם.<sup style="color: gray;">30</sup> </span>
המילים הללו נכתבו ב־1993, אך בשנים שחלפו מאז הן לא איבדו מאומה מחשיבותן.
מדוע שבה הדת אל הבימה העולמית בכוח איתן שכזה? אין לכך תשובה אחת, אך את ההסבר הכללי קל למצוא. הגלובליזציה מערערת סדרי עולם, ומתמצה בה אותה ״סערה מתמדת של הרס יצירתי״ ששוּמְפֶּטר ייחס לקפיטליזם.<sup style="color: gray;">31</sup> מי שמרגיש שהשינוי מאיים עליו פונה אל הדת כאל מקור של יציבות וכביטוי לבלתי משתנה. השוק הגלובלי נוטה לצמצם הכול לכדי מונחים כלכליים. הדת מציעה סוג שונה של נחמה. היא מדברת על כבודו של האדם ועל עוצמתה של הרוח האנושית. היא אומרת לנו שאיננו רק מה שאנחנו קונים ומה שאנחנו מוכרים; שאנחנו משהו גדול יותר, אחר. בכלכלה העולמית המסחררת במרוצתה יש מנצחים ויש מפסידים. החיים מצטיירים כמאבק הישרדות אכזרי נוסח דרווין. הדת מזכירה לנו שיש מקורות אחרים של ערך עצמי. שאנחנו לא בהכרח מתמודדים זה מול זה בתחרות.
וחשוב מכול, חוץ מהדתות, אין עוד מערכת המבצעת את המשימה שהדתות תמיד לקחו עליהן: להציע הסבר לשאלות מי אנחנו ומה פשר קיומנו, מהו מקומנו ביקום ומהי משמעותם של המאורעות המתרחשים סביבנו. המערכות הגדולות שקמו מאז ימי ההשכלה — המדע, הכלכלה והאידאולוגיות הפוליטיות — נסוגו מניסיונן המוקדם לשמש פילוסופיות חובקות עולם. המדע נעשה תיאוּרי, הכלכלה הייתה לעסקית, והפוליטיקה הופכת בהדרגה למִנהל. שלושתם מספרים לנו מה ואיך, אבל לא מדוע. אנחנו פונים אליהם כדי לקבל את מה שאנחנו רוצים, אך לא כדי ללמוד מה ראוי שנרצה. זה מקור כוחם, אך מנקודת מבט אחרת זו גם חולשתם. מעולם לא עמדו בפנינו אפשרויות בחירה כה רבות, אך מעולם גם לא הציעו לנו המוסדות המעצבים את החברה הנחיה מועטה כל כך באשר לדרך שראוי כי נבחר בה. המטפורות הגדולות של זמננו — הסופרמרקט, הטלוויזיה בכבלים ובלוויין והאינטרנט — מציבות לפנינו מה שנראה כשפע בלתי נדלה של אפשרויות, וכל אחת מהן מציעה את העסקה הטובה ביותר, את הקנייה המושלמת, את ההתמחות המרבית, את המחיר הנמוך ביותר. אבל הצרכנות מציעה גאולה עלובה למדי. הרי האושר שמובטח לנו אם רק נקנה את ג׳ינס המעצבים הזה, את השעון ההוא או את המכונית ההיא, הוא בדיוק אותו אושר שנהיה משוכנעים שחסר לנו כאשר נתפתה לקנות את המוצר החדש הבא בתור. חברה צרכנית מתנהלת באמצעות מעגל מתמיד של גירוי תשוקה, סיפוקו של הגירוי, וגירוי מחודש של התשוקה. הדבר דומה יותר להתמכרות מאשר למסע הגשמה.
המאה העשרים ואחת קמה על הריסותיה של המאה העשרים, זו שבה הכזיבו רבות מהאידאולוגיות הפוליטיות הגדולות — הפשיזם, הסוציאליזם, הקומוניזם ואפילו הלאומיות. חזונו של פוקויאמה השיב לחיים את התקווה שהובעה במאה השמונה עשרה, שהמסחר יעשה מה שלא עשתה המדינאות: ירסן תאוות, יביית את האדם הלוחם לכדי אדם יוצר ואדם צרכן, ויְרַשֵת את עמי העולם במערכת סחר שבה כולם מרוויחים.<sup style="color: gray;">32</sup> נראה היה שמיזוגן של מדינות הלאום האירופיות, שבילו את המאות הקודמות במלחמה מתמדת, אל תוך האיחוד האירופי — הוא סימן לבאות. התמוטטותה של ברית המועצות נראתה כסימן נוסף. מה שהוחמץ בהסתכלות זו, כאז כן עתה, הוא שההומו ספיינס איננו רק, או אפילו בעיקר, בעל חיים השואף להשיג את המרב והבוחר באופן תבוני בין אפשרויות. אנחנו, באופן ייחודי, בעל חיים המחפש משמעות. שאלותינו היסודיות ביותר הן ״מי אני?״ ו״לאיזה סיפור אני שייך?״. תקוותה הגדולה של המחשבה הליברלית, שהכלכלה תוכל להחליף את הפוליטיקה והבחירה הפרטית תבוא במקומו של הטוב המשותף, נידונה להתבדות, שכן הכלכלה לבדה אינה מספקת תשובה לשאלות הגדולות של ״מי״ ו״למה״. הדת מספקת את התשובות הללו, וזה כוחה בעולם העכשווי. ייתכן שהפוליטיקה האידאולוגית מתה, אך מי שיורש אותה אינו ״קץ ההיסטוריה״ אלא פוליטיקת הזהויות.
מנהיגים דתיים צפויים אולי לראות בכך התפתחות חיובית, ובמובנים רבים היא אכן כזו. הדת היא יסוד חיוני לקיומו של סדר חברתי אנושי והומני, ובפרקיו המרכזיים של ספר זה אנסה להסביר מדוע. אולם ברגע זה, משימתם של המנהיגים הדתיים היא להזהיר מפני הסכנות. כמערכות המספקות משמעות ומטרה, אין מתחרים לדתות העולם הגדולות. אולם כתחליף לפוליטיקה יש בהן סכנה רבה — ובחלקים רבים של העולם הן אכן הפכו מסוכנות. בכמה מקרים, שהבולט בהם הוא אפגניסטן בשלטון הטליבאן, חברות שלמות הוכפפו לשלטונו של חוק דתי. במקומות אחרים — עיראק של סדאם חוסיין היא דוגמה טובה — הדת היא כלי בידי שליטים חילונים לשינועם ולתיעולם של רגשות עממיים. תערובות מסוימות הן דליקות ונפיצות. כזוהי התערובת של דת וכוח.
כדאי שנזכיר לעצמנו את מקורן של המילים ״פוליטיקה״ ו״דת״. יסודה של המילה ״פוליטיקה״ ב״פוליס״, שפירושה ביוונית עיר. אכן, רבים מהמושגים הפוליטיים שלנו נולדו בערי המדינה של יוון העתיקה, ובייחוד באתונה. משמעה של ״פוליטיקה״ היה תהליך הממשל ביחידה המדינית הבסיסית — העיר. אולם המילה ״עיר״ הדהדה בעולם הקלסי בדרך נוספת. העיר הייתה זירת המסחר, ונפגשו בה אנשים בני מעמדות ומקצועות שונים. הנמלים הגדולים של הים התיכון היו, בקנה מידה של הזמן ההוא, קוסמופוליטיים. אדם היה יכול לפגוש שם נוכרים שהגיעו באוניות כדי לקנות, למכור או להישאר ולעבוד. בניגוד לכפר, העיר הייתה מקום של שוני, שבו עשוי אדם לשמוע שפות זרות ומבטאים אחרים, ולפגוש אנשים בני דתות ותרבויות שונות. עד היום שומרת הפוליטיקה על הקשר הזה עם העיר, בהיותה אמנות ההשלמה בין שונים: תיווך בסכסוכים, שיפוטן של טענות נוגדות, יצירת מסגרת לדו־קיום בשלום. אלו הצריכו גם מידה של תיעוד ורישום פרוטוקולים. אנחנו עדיין יכולים לשמוע את הדיה של העיר במילים כמו ״אורבני״ (urbs משמעו עיר), ״ציוויליזציה״ (civis הוא אזרח, ובאנגלית citizen), ו״קוסמופוליטי״. במערכת זו נמצאים גם שורשיהן של כמה מהתכונות הידועות כמידות הטובות הליברליות — סובלנות, פשרה ותבונה.
לעומת זאת, המילה religion (דת) מקורה בשורש הלטיני religare, שפירושו ״לקשור״. אכן, זה מה שדתות עשו מאז ומעולם. הן קושרות אנשים זה לזה ואל האלוהים. הן יוצרות קהילות. בכמה מקרים, למשל בהתפשטות האסלאם במאה השביעית והשמינית, או במאות השנים שבהן התקיימה ״האימפריה הרומית הקדושה״, הקהילות הללו היו אף גדולות בהרבה ממדינות לאום. המשותף לכולן, בפרט לדתות המונותאיסטיות הגדולות, הוא שהן יוצרות אחדויות, מערכות, שלמים. הן קושרות את חברי הקבוצה זה לזה באמצעות פולחנים, נרטיבים, טקסים קולקטיביים וסמלים. הדתות, כמערכות טוטליות של משמעות, יוצרות טוטליוּת. הן עושות זאת במגוון גדול של דרכים. יש שוני תהומי בין הכנסייה הקתולית הימי־ביניימית, האומה האסלאמית, ״כְּמוּרַת כל המאמינים״ הקלוויניסטית וכנסת ישראל של היהדות הבתר־מקראית. דתות עשויות ליצור קהילות הייררכיות וקהילות שוויוניות, קהילות אורגניות וקהילות המיוסדות על ברית. אולם בלבן של כל אלו מצוי חזון של אחדות, הוויה ושלם. כאן מצוי הפער הגדול בין דת לבין פוליטיקה במובנה המקובל. שוני הוא מרחב המחייה של הפוליטיקה — והוא מה שהדת מבקשת להתעלות מעליו. הדת קושרת; הפוליטיקה מתווכת. זו הסיבה שמה שבפוליטיקה עשוי להיחשב מעלה — פשרה, עמימות, דיפלומטיה, דו־קיום — מנקודת ראות של הדת הוא בדרך כלל רעה חולה.
הדת והפוליטיקה פונות להיבטים נפרדים של המצב האנושי: האחת קושרת אנשים לקהילות, האחרת מתווכת בדרכי שלום בין אנשים שיש ביניהם שוני. הטרגדיות הגדולות של המאה העשרים אירעו כשהפוליטיקה הייתה לדת: כשהלאום (בפשיזם) או השיטה (בקומוניזם) היו לערכים מוחלטים וזכו למעמד של אל. הסכנה הגדולה ביותר בפתח המאה העשרים ואחת היא שיקרה בה ההפך: לא שהפוליטיקה תהפוך לדת אלא שהדת תהפוך לפוליטיקה. הדבר זר למהותה של הדת, והטעם לכך הוא זה שבגללו מתח אריסטו ביקורת על המדינה האפלטונית.<sup style="color: gray;">33</sup> אפלטון שאף בחיבורו ״המדינה״ (הידוע גם בשמותיו ״הרפובליקה״ או ״הפוליטאה״) להעניק למדינה מאפיינים של דת. אריסטו השיב שבלי הבדלים אין הפוליטיקה יכולה להתקיים. פוליטיקה היא המרחב שאנחנו מקצים למה שדתות מנסות לבטל: מגוון השקפות, אינטרסים נוגדים, ריבוי. לכל אלו נזקקנו בעבר ברמה המקומית, ואילו כיום אנחנו צריכים אותם ברמה הגלובלית.
הדתות היו התופעה הגלובלית הראשונה של האנושות. המונותאיזם המקראי מייצג את הרגע שבו הרים האדם בפעם הראשונה את עיניו אל מעבר לשבט, לעיר וללאום, וחשב על האנושות כעל שלם. עד היום, יותר מכל שחקן אחר בזירה הבין־לאומית, הדתות הגדולות מגשימות את צו המאה העשרים ואחת — ״חשוב גלובלית, פעל מקומית״. חזונן הוא גלובלי, אך סביבתן מקומית: הקהילה, בית הכנסת, הכנסייה, המסגד. השאלה עתה היא האם הדתות מוכנות לאתגר הגדול ביותר שעמד בפניהן אי פעם, קרי עולם שבו אפילו לסכסוך המקומי ביותר עלולות להיות השפעות עולמיות. מלחמה בין נוצרים ומוסלמים בימי הצלבנים הייתה דבר אחד, ואילו מלחמה ביניהם בעידן של נשק גרעיני, כימי וביולוגי היא דבר אחר לגמרי. מלחמה בין־דתית שהתרחשה בשדה הקרב היא דבר אחד, ושונה ממנה לחלוטין היא מלחמת דת שבה כל מקום — מטוס, אוטובוס, בניין משרדים — עלול להיות קו החזית וזירת הטרור.
כלכלה יכולה לפתור בעיות כלכליות, פוליטיקה יכולה לפתור בעיות פוליטיות, ודת היא היחידה שתוכל לפתור בעיות שהמצב הדתי עצמו הוא המחולל אותן. במשך 400 שנה פעלו במערב על פי ההנחה שהמדע, המדינאות והכלכלה יכולים להחליף את הכנסייה בתפקידים שמילאה. בעיית הדת, חשבו, תיפתר אם יינטל הכוח מהדת. ומה קורה כשהדת שבה אל הזירה בכל עוצמתה, ועושה זאת דווקא משום שהיא עונה על שאלות שהכלכלה, הפוליטיקה והמדע אינם מציעים להן תשובה? הדתות הגדולות מספקות למאמיניהן משמעות ותכלית. השאלה היא אם הן יכולות לפנות מקום למי שאינו מאמין בהן, למי ששר שיר אחר, מאזין למוזיקה שונה ומספר סיפור אחר. ייתכן שבשאלה זו תלוי גורלה של המאה העשרים ואחת.
<h2>פרק ב; כבוד השוני; מגרשים את השד האפלטוני</h2>
<span class="poetry indentAll">פוליטיקאים בפורומים בין־לאומיים יכולים לומר חזור ואמור, שהבסיס לסדר העולמי החדש מוכרח להיות מחויבות אוניברסלית לזכויות האדם, אך לא תהיה לזה משמעות כל עוד הצו הזה אינו נובע ממחויבות לנס ההוויה… הוא חייב להיות מבוסס על הִתעלות: התעלות שהיא יד מושטת לאלו הקרובים אלינו, לזרים, לקהילה האנושית, לכל היצורים החיים, לטבע, ליקום; התעלות שהיא צורך עמוק, הנחווה בחדווה, להיות בהרמוניה אפילו עם מה שאינו אנחנו, עם מה שאיננו מבינים, עם מה שנראה רחוק מאיתנו בזמן ובמרחב אך באורח טמיר אנחנו קשורים אליו — מפני שכל אלו, יחד איתנו, שייכים לעולם אחד; התעלות שהיא החלופה הממשית היחידה להיכחדות. <br>(וצלב האבל, ״אמנות הבלתי אפשרי״)</span>
אמונה אחת, יותר מכל אמונה אחרת זולתה — אם לצטט אמרה של ישעיהו ברלין<sup style="color: gray;">1</sup> — נושאת באחריות לטבח של יחידים על מזבחות האידאלים ההיסטוריים הגדולים: האמונה שאנשים שאינם שותפים לאמונתי, לגזע שלי או לאידאולוגיה שלי, אינם שותפים גם לאנושיותי. במקרה הטוב הם אזרחים מדרגה שנייה; במקרה הגרוע קדושת החיים אינה חלה עליהם. הם כופרים, בוגדניים, מחוסרי כפרה; הם מצויים מחוץ למעגל הגאולה. אם האמונה היא שעושה אותי לבן אנוש, כי אז משהו פגום באנושיותם של אלו שאינם שותפים לאמונתי. משוואה זו הולידה את מסעי הצלב, את האינקוויזיציה, את מלחמות הג׳יהאד, את הפוגרומים ואת דמם השפוך של קרבנות האדם לאורך הדורות. כשהגזע החליף את הדת, נולדה ממנה גם לבסוף השואה.
בעבר סברתי שהשואה ריפאה את האנושות מהרעיון החולה הזה; שלאחר אושוויץ לא נוכל שלא לשמוע את הזעקה ״לעולם לא עוד״. היום כבר אינני בטוח בכך. בהדרגה התקרבתי להשקפה שאם לא ננהג כיעקב אבינו וניאבק במלאך האפל של טבענו ואמונותינו, יתרחשו טרגדיות נוספות. ברואנדה, בקמבודיה ובבלקן הן כבר אירעו, וצפויות לנו עוד. זה האתגר הדתי הגדול מכולם, והרבה יהיה תלוי בשאלה אם נוכל לו. אתגר זה הוצג כבר בפרקי הפתיחה של התנ״ך. פעולת הפולחן הדתי המתועדת הראשונה הובילה ישירות לרצח הראשון, לרצח האח הראשון. שני אנשים מגישים לאל מנחה. שם האחד הבל, ושם אחיו קין. אני קורא את סיפורם כאזהרה ברורה וגורלית המוצבת בראשית־ראשיתו של ספר הספרים, ומודיעה לנו שכשם שיש דרך המובילה מהאמונה אל הגאולה, כך יש נתיב המחבר בין שימוש בלתי הולם בדת אל האלימות.
מהו הדבר הגורם לאנשים לשפוך דם בשם האל? יש תשובה שאנחנו כבר מכירים. הדת היא עניין של זהות, וזהות, כשם שהיא מגדירה כך היא גם מַדירה. לכל ״אנחנו״ יש גם ״הם״, אותם אנשים שאינם כמונו. יש לנו קרובים ויש שאינם קרובים. יש חברים ויש זרים. יש אחים ויש אחרים. בלי הגבולות הללו, ספק אם תהיה לנו זהות כלשהי. תחושת השייכות קיימת משחר ימי האנושות, כאשר היותו של אדם חלק מקבוצה הייתה חיונית לקיומו. היחיד לא יכול היה לשרוד מחוץ לקבוצה, חשוף לחיות טרף. בתקופה ההיא נעוצים שורשיהם של כמה מהאינסטינקטים העמוקים ביותר שלנו; מכאן נטייתנו ליצור רשתות, חיבורים ונאמנויות. עד היום אנחנו מכנים נטיות מולדות אלו: ״שבטיות״.
נטיות אלו עומדות בבסיסם של כמה מהגילויים הדתיים המוקדמים ביותר של האנושות. בפנתאון האלים הקדמון היו אלים שייצגו עם או לאום. הם השגיחו על גורלו, נלחמו את מלחמותיו, שכנו במקדש מקומי או בהר מקודש ושימשו סמכות שיפוטית אזורית. כך, למשל, המואבים יכלו לראות את הסכסוך שלהם עם הישראלים במונחים של קרב בין האל שלהם, כמוש, לבין האל של הישראלים. התופעה היא קדמונית כל כך, ומעולם לא שבקה חיים לגמרי. היא הוחייתה בלבוש חילוני בלאומיות הרומנטית האירופית במאה התשע עשרה, ברעיונות כמו ה־volksgeist, ״רוח העם״, רעיון שנהגה במונחים מיסטיים לא פחות מקודמיו הפגניים. כיום חיה התופעה הזאת במגרשי כדורגל ובתחרויות ספורט בכל רחבי תבל.
לשבטיות עוצמה אדירה, כפי שיכול להעיד כל מי שמצא עצמו בתוך המון מרוגש. מסירתו של העצמי הבודד בידי משהו גדול יותר, חזק יותר ובסיסי יותר היא מהאינסטינקטים העמוקים ביותר של האדם. העולם השבטי הוא לוחמני: זירת עימות שבה החזק מנצח, והכבוד והתהילה מושגים במלחמה ובמוות למען גורם עילאי. כזה היה הלך רוחם של רבים מהצעירים שיצאו ב־1914 להילחם למען המלך ולמען המולדת במלחמת העולם הראשונה.<sup style="color: gray;">2</sup> המערב נזקק למיליוני הרוגים, למלחמת עולם נוספת ולעוצמתו המבהילה של הנשק הגרעיני לפני שהגיע למסקנה המשותפת שמחיר המלחמה גבוה מדי.
היום אנחנו נוטים לראות את תחייתה של השבטיות כסכנה הגדולה המאיימת על עולמנו השברירי. היא אכן מסוכנת, אך אין היא הסכנה היחידה. הפרדוקס הוא שדווקא האוניברסליות, שנחשבת לניגודה הגמור של השבטיות, עלולה להיות סכנה גדולה. כמו השבטיות, באותה מידה ממש, גם האוניברסליות אינה המצב הרצוי לאנושות. תרבות גלובלית היא תרבות אוניברסלית, והתרבויות האוניברסליות, אף שהיה בהן הרבה מן הטוב, גרמו גם לנזק אדיר. תרבויות כאלו רואות כבסיס האנושיות את העובדה שכולנו, בסופו של דבר, זהים. כולנו פגיעים. כולנו יצורים בעלי גוף. כולנו חשים רעב, צמא, פחד, כאב. כולנו חושבים, מקווים, חולמים, שואפים. כל הדברים הללו נכונים וחשובים, אבל אנחנו גם שונים. כל נוף הוא ייחודי, וכל שפה, תרבות או קהילה היא ייחודית. עצם כבודנו כבני אדם מעוגן בכך שאיש מאיתנו — אפילו לא תאומים זהים — אינו זהה בדיוק לאף אדם אחר. לפיכך איש מאיתנו אינו בר החלפה, עותק שנוצר מתבנית. מכאן נובעת האנושיות שבנו, ההבדל בינינו לבין סתם אורגניזמים או מכונות. אם רק למכנים המשותפים שבינינו יש חשיבות, כפי שגורסת ההשקפה האוניברסלית, כי אז ההבדלים בינינו הם הפרעות שיש להתגבר עליהן.
אני טוען כי השקפה זו שגויה ביסודה. זו שגיאה שנעשתה פעמים אחדות בתולדות המערב, ואנחנו עומדים עתה לחזור עליה בדמות הגלובליזציה. בין כל הדברים שאומַר בספר הזה, דבר לא יהיה קיצוני יותר וקשה יותר להבנה, מהדברים שאני עומד לומר עתה — מפני שהם קוראים תיגר על הנחה שבמשך 2,000 שנה ויותר ניצבה בלִבּה של תרבות המערב. אני טוען שעלינו להחליף פרדיגמה ביחסינו למכנים המשותפים בין אנשים ולהבדלים ביניהם. אולי זה נראה מוזר להציע קשר בין הטרגדיה של 11 בספטמבר לבין פילוסוף יווני שחי לפני כמעט 2,500 שנה, אך את זאת בדיוק אני מבקש לעשות. אני קורא לזה רוח הרפאים של אפלטון, והיא רודפת את המחשבה המערבית מאז ועד היום.
בסטנצה דלה סניאטורה שבוותיקן תלוי אחד ההישגים האמנותיים הנעלים של הרנסנס: הציור הענק של רפאל ״אסכולת אתונה״. מראהו הפנימי של בניין האקדמיה חולש על המחצית העליונה של התמונה, כמסגרת להתרחשות: עמודים מפוארים, פסלים וקשתות, שדרך אחת מהן נשקפים ממרחק שמי תכלת מעוננים קלוֹת. במרכז התמונה ובקדמתה מפוזרים חברי האקדמיה בקבוצות קטנות. מדברים, מאזינים, טוענים, מחווים בידיהם ומתווכחים. בחזית נראה הוגה בודד ישוב על המדרגות, אפוף במחשבות, ראשו נתמך בידו כראשו של ״האדם החושב״, הפסל מאת אוגוסט רודן. אולם עינינו נמשכות למקום אחר: אל שתי דמויות המצויות במרכז, שני ענקי המחשבה היוונית. משמאל נמצא אפלטון, ראשו וזקנו שיבה, ולידו גבר צעיר, אריסטו, שעתיד להיות ממשיכו המפורסם ושהשפעתו תאפיל לפרקים על זו של מורו. זרועו השמאלית של אריסטו פונה מטה, ואילו יד ימינו של אפלטון מורמת, מצביעה אל על.
איננו זקוקים לכיתוב כדי לדעת מה אומר שם אפלטון:
<span class="poetry indentAll">אם מחפש אתה, אריסטו, את האמת, אל תביט למטה אל העולם שסביבנו, אל המציאות האמפירית על כל פרטיה הפזורים באי־סדר. שא עיניך אל השמים, אל עולם הצורות, כי שם תמצא את המהות האמיתית ואת טבעם של הדברים. שם, במקום שוני וניגודים, תמצא אחדות והרמוניה.</span>
בעולם האידאות, השוני נפתר בהתכנסו אל הזהות. הפרטיקולרי מומר באוניברסלי. במשל המערה המפורסם ב״המדינה״ טען אפלטון שהעולם שאנחנו רואים, העולם שאנחנו נעים בו וחיים בו, אינו אלא משחק צללים.<sup style="color: gray;">3</sup> מהותם האמיתית של הדברים אינה חומר אלא צורה; אידאות, ולא התגלמותן הממשית בעולם החושים. בעולם האידאות העצים הופכים לעציוּת, בני האדם נעשים ״האדם״, והאמיתות הנגלות מתמזגות אל ״האמת״.
אפלטון חולם חלום פלאי שלא חדַל לקסום ליורשיו הפילוסופיים והדתיים: זה חלום על תבונה, על עולם של סדר המנוגד לערבוביית החיים, על נצח שהוא מעל לַכָּאן ולעכשיו. הרעיון המשפיע ביותר בחיבור זה הוא שהאמת — הממשות, מהותם של הדברים — היא אוניברסלית. וכי אפשר אחרת? אם דבר מה אמיתי, הוא אמיתי לכל אחד ובכל זמן. ולפיכך, ככל שתרבות היא אוניברסלית יותר, כך היא מתקרבת יותר אל האמת. כלום לא כזה ממש הוא מסלול גדילתנו מינקות לבגרות? תחילה אנחנו מחוברים לבני משפחתנו הקרובה. ככל שעולמנו מתרחב, אנחנו מאמצים לעצמנו חברים, שכנים, קהילה, חברה, ולבסוף את האנושות כולה. כזה הוא גם מסלול התפתחותה של הציוויליזציה עצמה. ההיסטוריה של המין האנושי היא המעבר מחבורות משוטטות לשבטים, לערי מדינה, ללאומים, ולבסוף, השלב שאנחנו מתקדמים אליו עתה, לממשל גלובלי. הפרטיקולריות, עולם החושים והתאוות, היא מקורם של הסכסוך, הדעה הקדומה, השגיאה והמלחמה. האוניברסליות היא מחוזם של האמת, ההרמוניה והשלום. המעבר מהפרימיטיבי אל המתוחכם, מהכִּתתי אל הקוסמופוליטי, מהמקומי לגלובלי, הוא המסע מהנאמנות הפרטיקולרית אל התבונה האוניברסלית.
מנקודת המבט של מערכת הערכים הזאת, היהדות נראית בהכרח כמהפכה שהגיעה למחצית דרכה. היא עומדת בין שתי תקופות: תקופת התרבויות השבטיות והאלוהויות המקומיות של העולם העתיק מכאן, והתרבויות האוניברסליסטיות כגון יוון ורומא וממשיכיהן הדתיים, הנצרות והאסלאם, מכאן. היהדות נולדה באמצע הסיפור. היא הצליחה להרות את רעיון האל האוניברסלי, אך לא להוליד את האמונה האוניברסלית. פה ושם בכתבי הקודש שלה מבליחות קרני אור בדמות חזונותיהם האוניברסליים של עמוס וישעיהו, אבל היהדות נותרה דת פרטיקולריסטית, ולפיכך שבטית. היא נלכדה בתוך הכִּתתיות של העת העתיקה.
ראייה זו נלעגת, אך אם היא הייתה אך ורק כזו לא הייתי טורח להציגה כאן. הטיעון שלי תוקף את הבסיס הערכי שלה, ואומר שאוניברסליזם אינו החלופה ההולמת לשבטיות, והוא אף מסוכן לא פחות ממנה. האוניברסליזם מוביל לאמונה — המשכנעת במבט ראשון, אך למעשה כוזבת — שיש רק אמת אחת ביחס ליסודות המצב האנושי, ושאמת זו נכונה לכל האנשים ובכל הזמנים. לכן, אם אני צודק משמע שאתה טועה. אם מה שאני מאמין בו הוא האמת, כי אז אמונתך השונה משלי היא בהכרח שגויה, ומהשגיאה הזו עליי לרפא אותך, להציל אותך, להעבירך על דתך. מכאן נולדו כמה מהפשעים הגדולים בהיסטוריה. חלקם נעשו בחסות הדת, וחלקם תחת דגליהן של פילוסופיות חילוניות, המהפכה הצרפתית והמהפכה הרוסית למשל, אך כולן הלכו שבי אחר השד האפלטוני.<sup style="color: gray;">4</sup>
התנ״ך הוא ספר מעט מוזר. הוא מספר את סיפורו של אל הכורת ברית עם אדם יחיד, אברהם, שצאצאיו יוצרים בהדרגה משפחה, שבט, קבוצת שבטים, ולבסוף אומה. זה סיפורו של עם פרטיקולרי. ובכל זאת, התנ״ך אינו מתחיל בעם הזה, אלא פותח בסיפורה של האנושות כשלם. 11 פרקיו הראשונים עוסקים באדם וחוה, בקין והבל, בנוח והמבול, במגדל בבל — אבות טיפוס של האנושות כולה. אין זה מיתוס אטיולוגי פשוט, מיתוס של מסע שורשים. ברור למדי שהוא מכוון להיות יותר מכך. התנ״ך עושה כאן מה שהוא עושה בכל מקום: מציג מערכת של אמיתוֹת באמצעות סיפור. אולם על פי כל מתכונת מקובלת, סדרם של הסיפורים הללו משובש לחלוטין. הם פותחים באנושות האוניברסלית, ורק אז ממשיכים אל הפרטיקולרי: איש אחד, אברהם, אישה אחת, שרה, ועם אחד, המורכב מצאצאיהם. בכך שהוא הופך את הסדר הרגיל, ומתווה במקום זאת, מסע מהאוניברסלי אל הפרטיקולרי, מציב התנ״ך את<b> הנרטיב האנטי־אפלטוני הגדול ביותר בתרבות המערבית.</b>
אל מול אפלטון וממשיכי דרכו, מתעקש התנ״ך לטעון שאוניברסליות היא השלב הראשון, ולא האחרון, בצמיחתה של המחשבה המוסרית. העולם של 11 הפרקים הראשונים של ספר בראשית הוא גלובלי, חד־תרבותי: ״ויהי כל הארץ שפה אחת ודברים אחדים״ (יא, א). זה העולם שאלוהים מדבר אליו לראשונה. הוא מצווה את אדם, מזהיר את קין, מברך את נוח. ובכל זאת, בזה אחר זה, כושלים הניסויים הללו. אדם ממרה את פי האלוהים. קין נעשה רוצח. נוח חי בעולם רווי אלימות. אכזבתו של אלוהים מתוארת בפסוק נוקב: ״ויינחם ה׳ כי עשה את האדם בארץ ויתעצב אל לבו״ (ו, ו). אחרי המבול כורת אלוהים ברית עם האנושות כולה. זה הקוד המוסרי האוניברסלי הראשון. אך אין זה סוף הסיפור. כאן בא קטע קצר הראוי לשמש משל לזמננו:
<span class="poetry indentAll">ויהי כל הארץ שפה אחת ודברים אחדים. ויהי בנסעם מִקֶדם וימצאו בקעה בארץ שִנער וישבו שם. ויאמרו איש אל רעהו הבה נִלְבּנה לְבֵנים ונשרפה לשרפה, ותהי להם הלְבנה לאבן והחֵמר היה להם לחֹֹמר. ויאמרו הבה נבנה לנו עיר ומגדל וראשו בשמים, ונעשה לנו שֵׁם פן נפוּץ על פני כל הארץ. וירד ה׳ לראות את העיר ואת המגדל אשר בנו בני האדם. ויאמר ה׳ הן עם אחד ושפה אחת לכֻלם וזה החִלָם לעשות, ועתה לא יִבָּצר מהם כל אשר יזמו לעשות. הבה נרדה ונָבלה שם שפתם אשר לא ישמעו איש שפת רעהו. ויפץ ה׳ אֹתם משם על פני כל הארץ, ויחדלו לבנות העיר. על כן קרא שמה בבל, כי שם בלל ה׳ שפת כל הארץ, ומשם הפיצם ה׳ על פני כל הארץ (בראשית יא, א–ט).</span>
האנשים בבקעת שנער מגיעים לתגלית טכנולוגית. הם לומדים לייצר לבנים מחומר מיובש. כמו לאחר פריצות דרך טכנולוגיות אחרות, הם סבורים עתה שהם חזקים כאלים ושוב אינם כפופים לטבע: הם היו לאדוניו. הם יסעירו את השמים. הסביבה שלהם, יציר כפיהם, העיר עם הזיקוראת, המגדל הבבלי שלה, ההר המלאכותי, תשכפל את מבנה היקום, וביקום הזה ישלטו הם, לא אלוהים. לדעת הנצי״ב (הרב נפתלי צבי יהודה ברלין), פרשן מקרא בן המאה התשע עשרה, מגלמת בבל את משטר העריצות הראשון.<sup style="color: gray;">5</sup> זהו מעשה מובהק של היבריס, שנעשה פעם אחר פעם במהלך ההיסטוריה — מערי המדינה השומֶריות, דרך ״המדינה״ של אפלטון, עבור באימפריות העתיקות והמודרניות, ועד ברית המועצות. זה <b>הניסיון לכפות אחדות מלאכותית על רבגוניות שמקורה אלוהי</b>. וזהו הרע שבאוניברסליזם.
בבל, המיזם הגלובלי הראשון, היא נקודת המפנה בנרטיב המקראי. היא מובילה לחלוקתה של האנושות לשפע לשונות, תרבויות, לאומים וציוויליזציות. בריתו של האל עם האנושות בשלמותה לא בטלה, אך מעתה הוא יתמקד במשפחה אחת, ובהמשך בעם אחד, שישמש כעד של הברית וכנושאו. בתולדותיו של העם הזה תהיה נוכחותו של האל גלויה במיוחד. הוא יבקש מבני העם להיות נכונים לעזוב ארץ, מולדת ובית אב, לנטוש את כל הבטוח והמוכר, ולצאת למסע שבו הוא מגינם היחיד. גורלם יהיה ייחודי ומופתי. הם יהיו עם שונה. זו גם משמעותו המקראית של המילה ״קדוש״: שונה, נפרד, נבדל. השאלה היא — מדוע?
ביהדות יש ייחוד מבני שהוא כה מבלבל וכה עמוק, שאפילו שתי הדתות המונותאיסטיות יוצאות ירכיה, הנצרות והאסלאם, לא אימצו: היהדות היא מונותאיזם פרטיקולרי. היא מאמינה באל אחד — אך לא בנתיב בלעדי של גאולה. האל של בני ישראל הוא<b> אלוהי האנושות כולה</b>, אך את מה שהוא דורש מבני ישראל אין הוא דורש מהאנושות כולה. אין ביהדות מקבילה לדוקטרינה הכנסייתית שלפיה ״אין גאולה מחוץ לכנסייה״. להפך, חכמיה הקדמונים של היהדות קבעו כי ״יש צדיקים בעובדי כוכבים שיש להם חלק לעולם הבא״.<sup style="color: gray;">6</sup> אכן, התנ״ך רואה כמובן מאליו שאלוהי ישראל אינו רק אלוהי ישראל. הוא גם אלוהיו של מלכי־צדק מלך שלם, שאינו מבני משפחת הברית ובכל זאת הוא ״כהן לאל עליון״ (בראשית יד, יח). אלוהי ישראל מוכר גם על ידי יתרו, חותן משה וכוהן מדיין, שנותן לבני ישראל שיעור ראשון בהלכות ממשל — מינוי שרי אלפים, שרי מאות, שרי חמישים ושרי עשרות. שתיים מהנשים הגיבורות של המקרא, תמר ורות, אינן מעם ישראל. תמר כנענית ורות מואבייה, ובכל זאת לשתיהן מקום של כבוד בתולדות ישראל, ושתיהן אמות־אבותיו של דוד, הגדול שבמלכי ישראל. איך נולד רעיון כזה ולמה הוא רומז?
אני מציע תשובה מרחיקת לכת. לאחר שאלוהים, יוצר האדם, כרת ברית עם האנושות כולה, הוא פונה אל עם אחד ומצווה עליו להיות שונה. <b>בכך הוא מלמד את האנושות להשאיר מקום לַשוני. האל עשוי לעתים להימצא באדם האחר, זה שאינו כמונו</b>. המונותאיזם המקראי איננו הרעיון שיש אל אחד ולפיכך גם שער אחד בלבד להגיע אליו. להפך, המונותאיזם המקראי הוא הרעיון ש<b>אחדותו של האל נמצאת ברבגוניות שבבריאה</b>. בריאה זו היא עולם הטבע, לא עולם האידאות. התפעלותנו מתעוררת לא מהצורה האפלטונית של העלה, אלא מהעלים הממשיים: מרבע מיליון סוגי העלים השונים שישנם. איננו משתאים על מהותה של הציפור, אלא על 9,000 מיני ציפורים שקיימים היום. ולא המטה־שפה המשותפת לכולנו מפעימה אותנו, אלא 6,000 השפות שעדיין מדוברות ברחבי תבל. הודות למחקרים החדשים על הדי־אן־אי אנחנו יודעים היום שיש מקור יחיד לחיים כולם, על מורכבותם המופלאה. מאט רידלי מנסח זאת היטב (גם אם בלי נשימה):
<span class="poetry indentAll">המילים בנות שלוש האותיות של הצופן הגנטי זהות בכל יצור ויצור. CGA פירושו ארגינין ו־GCG פירושו אלאנין — אצל העטלפים, אצל החיפושיות, אצל עצי הדולב ואצל החיידקים. פירושן זהה אפילו אצל אותם אורגניזמים בעלי שם מוליך־שולל, האַרְכֵיאַבקטריות החיות בטמפרטורות הקרובות לרתיחה של מעיינות גופרית המבעבעים אלפי מטרים מתחת לפני האוקיינוס האטלנטי, או אצל הנגיפים, אותם מארזים מיקרוסקופיים של רוע טהור. בכל אשר תפנו בעולם, כל אימת שתביטו בחיה, בצמח, בחרק או בגוש סחי — אם הוא חי, הוא משתמש באותו מילון עצמו ומכיר את אותו הצופן. כל החיים חד המה. הצופן הגנטי — מלבד כמה חריגות מקומיות זעירות, בעיקר (בגלל סיבות שאינן ידועות) אצל הפְּרוֹטוֹזוֹאות הריסָניוֹת — הוא זהה בכל יצור ויצור. כולנו דוברים שפה אחת ודברים אחדים. פירוש הדבר — ואנשים דתיים אולי ימצאו כאן טיעון מועיל — הוא שהייתה רק בריאה אחת, היה רק אירוע אחד שבו נולדו החיים.<sup style="color: gray;">7</sup> </span>
האחדות שבשמים בראה רבגוניות על פני האדמה.<sup style="color: gray;">8</sup>
הדבר נכון גם באשר לציוויליזציות. המסר הבסיסי של המקרא הוא שהאוניברסליות — הברית עם נוח — היא רק ההקשר וההקדמה לריבוי הבלתי ניתן לצמצום של תרבויות, הלוא הן אותן מערכות של משמעות שבעזרתן שואפים בני אדם להבין את היחסים ביניהם, את העולם ואת מקור ההוויה. טענתו של אפלטון בדבר האוניברסליות של האמת תקפה רק באשר למדע ולתיאור מה שישנוֹ. אין היא תקפה באשר למוסר, לרוחניות ולעמדתנו על מה שראוי שיהיה. יש הבדל בין פִיזִיס ונוֹמוֹס, מצוי ורצוי, טבע ותרבות. תרבויות הן כמו שפות. כולן מתארות אותו עולם, אך הדרכים שבהן הן מתארות אותו מגוונות במידה כמעט אינסופית. אנגלית אינה צרפתית. איטלקית אינה גרמנית. אורדו אינה אוגריתית. כל שפה היא תוצר של קהילה מסוימת, של תולדותיה, ושל חוויותיה ורגישויותיה המשותפות. אין שפה אוניברסלית. אין לנו דרך לדבר, לתקשר או אפילו לחשוב בלי שנתכנס בתוך גבולותיה של שפה מסוימת, שקווי המתאר שלה עוצבו בידי מאות דורות של דוברים, מספרי סיפורים, אמנים ובעלי חזון שהיו כאן לפנינו, שאת מורשתם ירשנו ואנחנו עצמנו חלק מסיפורם. בתוך כל שפה אנחנו יכולים לומר משהו חדש. שום שפה אינה מקובעת, שלמה ובלתי ניתנת לשינוי, אולם איננו יכולים להציב עצמנו מחוץ לתחומה של שפה מסוימת, מחוץ לפרטיקולריות שלה, כדי להגיע לְאמת, להבנה של העולם או לתגובה עליו, שתהיה נכונה לכל אחד בכל הזמנים. זו איננה מהות האנושות, אלא להפך, ניסיון לברוח ממנה.
כך הוא גם בנוגע לדת. משמעה של הטרנסצנדנטיות הרדיקלית של האל במקרא היא שהמוחלט נמצא מעבר להבנתנו היחסית. אלוהים מתַקשר בשפה אנושית, אך יש ממדים של המוחלט שיחמקו לנצח מהישג ידינו. כיהודים אנחנו מאמינים שאלוהים כרת ברית עם עַם יחיד, אך אין הדבר מוציא מכלל אפשרות שעמים אחרים, תרבויות ודתות אחרות, יפתחו כלפיו יחס משלהם, בתוך המסגרת המשותפת של מצוות בני נוח. מצוות אלו מהוות את דקדוק העומק של חוויית הקדושה האנושית: של ראיית העולם כיצירת האל, ושל האדם — כצלמו. <b>אלוהים הוא אלוהי האנושות כולה, אך ממגדל בבל ועד אחרית הימים שום אמונה יחידה לא תהיה אמונתה של האנושות כולה</b>. הבנה זו תוביל אותנו לכבד את חיפוש האלוהים של עמים בני דתות אחרות, ותיישב בין הפרטיקולריות של התרבויות לבין האוניברסליות של המצב האנושי.
פירוש הדבר הוא שאף על פי שאלוהים מציב לעם היהודי דרישות מוחלטות, הן אינן אוניברסליות (למעט מצוות בני נוח). יש הבדל, שלעתים קרובות מדי מתעלמים ממנו, בין מוחלטות לבין אוניברסליות. יש לי מחויבות מוחלטת לילדִי, אך אין זו מחויבות אוניברסלית. ודווקא הפרטיקולריות הזו, האי־אוניברסלית, היא שיוצרת את ההורות — את היכולת לחוש חיבור לילד <b>הזה</b>, ולא לכל הילדים בלי הבחנה. זו גם מהותה של האהבה: לא חיבה מוכללת לאנשים מטיפוס כזה או אחר, אלא התקשרות פרטיקולרית לאדם המסוים הזה, על הייחודיות שלו או שלה. היכולת הזאת ליצור קשר מוחלט של נאמנות ומחויבות לאדם מסוים, לא לאנשים באופן כללי, היא מן הדברים המגדירים את האנושיות. את הנושא הזה בדק סטיבן ספילברג בסרטו AI (אינטליגנציה מלאכותית). בסרט רוכשים בני זוג, שבנם שרוי בתרדמת, ילד־רובוט שתוכנַת לאהוב. השאלה היא האם הם יכולים להשיב לו אהבה, ביודעם שהוא אחד מדגם שיוצר בעשרות עותקים זהים. תשובתו של הסרט היא שהם אינם יכולים. זאת, במידה רבה של ודאות, האמת — וזו גם הסיבה שלא לעלות לעולם על המסלול המוליך לשיבוט בני אדם, או לכל דבר אחר המאיים לצמצם את בני האדם לכדי עותקים של דגם. היותם בלתי ניתנים להחלפה הוא שמעניק לאהבה את עמידותה, את פתיחותה לאובדן ולאבל, את השבריריות שלה ואת הפאתוס שלה. הוא גם מה שמבדיל בין המדע, המחפש כללים אוניברסליים, לבין השירה, המבקשת את הפרטי והייחודי. כאן נעוץ גם ההבדל בין אלוהי הפילוסופים לבין אלוהים שבתנ״ך.
אלוהים, כפי שאנחנו פוגשים אותו בתנ״ך, אינו רק מושג פילוסופי או מדעי: מהות ראשונית, המניע לכול, ישות הכרחית. לא. הוא גם הורה (״הלוא אב אחד לכולנו, הלוא אל אחד בראנו״, מלאכי ב, י; ״כאיש אשר אמו תנחמנו כן אנכי אנחמכם״, ישעיהו סו, יג), שאהבתו היא אהבת הורה לילד שהביא אל ההוויה. אלוהי התנ״ך איננו חסיד אפלטון האוהב את הצורה המופשטת של האנושיות. הוא פרטיקולריסט, שאוהב כל אחד מילדיו בשל מה שהוא: בוחר ביצחק אך מברך גם את ישמעאל, מעדיף את יעקב אך מצווה על ילדיו שלא לתעב את צאצאיו של עשו. זהו האל ש״רחמיו על כל מעשיו״ (תהלים קמה, ט).<sup style="color: gray;">9</sup> אלוהי אברהם מלמד את האנושות אמת שהיא מורכבת יותר מזו שמאפשרים לנו הניגודים הפשוטים פרטיקולרי/אוניברסלי, יחיד/מדינה, שבט/אנושות. אנחנו פרטיקולריים ואוניברסליים, זהים ושונים, אדם באשר הוא אדם אך עם זאת גם בניה של משפחה זו וזו, קהילה כך וכך, היסטוריה כזו וכזו, מורשת מסוימת. הפרטיקולריות שלנו היא הצוהר אל האוניברסליות, ממש כשם שהשפה שלנו היא הדרך היחידה שיש לנו להבין את העולם שאנחנו חולקים עם דוברי לשונות אחרות. וכשם שריב בין אחים מכאיב להורה, כך אלוהים מבקש מאיתנו, ילדיו, לא ללחום זה בזה ולא לשאוף לשלוט איש ברעהו. אלוהים, יוצרה של הרבגוניות, הוא הנוכחות המאחדת בתוך הרבגוניות.
מכאן השוני שבין תורת המוסר המקראית לזו הפילוסופית. האתיקה הפילוסופית, נאמנה לשורשיה האפלטוניים, מתמקדת במה שיש לנו במשותף: רציונליות (קאנט), רגשות (יוּם), או השאיפה לעונג וההימנעות מכאב (בנתאם). בשל האוניברסליות שלנו אנחנו חולקים בינינו חובה, מחויבות, אהדה והזדהות. הן שייכות ל״האדם״, לא לאנשים; לאנושות, לא לבני אנוש; לאחדותו של העולם המוסרי, לא לרבגוניותו. גם כאשר הפילוסופיה מתמקדת בפרט, היא נוטה לעשות זאת במונחים מופשטים: ״העצמי הבלתי ממוקם״, המנותק מכל חיבור מכונן למשפחה, לחברים, לקהילה ולהיסטוריה.<sup style="color: gray;">10</sup> זה מה שמעניק למוסריות הפילוסופית את אופייה ה״רזה״, החופשי מהֶקשר.
המוסריות המקראית, לעומת זאת, מורכבת הרבה יותר. היא מדגישה את טבעו הכפול של מצבנו המוסרי. מצד אחד, אנחנו חברים במשפחת האדם האוניברסלית, ובברית נוח, שכרת האל עם האנושות כולה. ואכן, יש צווים מוסריים אוניברסליים: קדושת החיים, כבוד האדם והזכות להיות חופשי — לא עבדו של מישהו ולא מושא לאלימות מצדו. שלוש אפיזודות שחווה משה לפני שהיה למנהיגם של בני ישראל מדגימות זאת היטב. שלוש פעמים הוא מתערב באירועים אלימים. תחילה הוא מציל ישראלי מידיו של מצרי, לאחר מכן הוא מציל ישראלי מידיו של ישראלי אחר, ולבסוף הוא מסייע לבנות יתרו, הלא־ישראליות, כאשר רועים, שאף הם אינם מבני ישראל, מונעים מהן להשקות את צאנן. משה מזהה את טבעו האוניברסלי של העוול ולוחם נגדו, בלי לשאול לזהותם של מבצע העוול ושל קרבנו.
מצד אחר, אנחנו גם בניה של משפחה פרטיקולרית עם היסטוריה וזיכרון משלה. אנחנו חלק ממוסריות ״מעובּה״, תלוית הקשר (שביהדות היא מיוצגת בבריתות שכרת ה׳ עם אברהם ועם משה). מוסריות זו מטילה עלינו נאמנויות ומחויבויות כלפי חברי הקהילה שלנו, שהן מעבר לצדק לכשעצמו. יש לנו חובות כלפי הורינו וילדינו, כלפי שכנינו וחברינו, וכלפי כל הפרטים בחברה הנחשבת משפחה מורחבת: ״וכי ימוך אחיך״, נפתחים בפרק כה בספר ויקרא שלושה ציוויים הנוגעים ליחס לבן ישראל שירד מנכסיו. המילה השכיחה בהקשרים הללו היא ״חסד״. חסד, במובנו המקראי, הוא חובות האהבה שיש לנו כלפי אלו הקשורים עמנו בברית. אינטימיות מוסרית זו היא שנותנת חיים למשפחות ולקהילות, שבהן אנחנו לומדים את הדקדוק ואת התחביר של הדדיות ואלטרואיזם. מייקל וולצר מסביר מדוע צווי המוסר ה״מעובים״, הנתונים בהקשר, בסיסיים יותר מצווי המוסר ה״רזים״, האוניברסליים:
<span class="poetry indentAll">חברות אנושיות הן בהכרח פרטיקולריות, מפני שיש בהן חברים ויש בהן זיכרונות, וזיכרונותיהם של החברים אינם רק מחייהם הפרטיים, אלא גם מחייהם המשותפים כחברה. האנושות, לעומת זאת, אמנם מורכבת מחברים, מיחידים, אך אין לה זיכרונות: אין לה היסטוריה ואין לה תרבות, אין לה מנהגים ואין לה אורחות חיים מוכרים, אין לה חגים ואין לה הבנה משותפת של טוב חברתי. אנושי הוא לאחוז בכל אלו, אך אין דרך אנושית יחידה לאחוז בהם. ועם זאת, בני כל החברות השונות יכולים, מתוך היות כולם בני אנוש, להתוודע לדרכיהם השונות של אחרים, להיענות לקריאתם של אחרים לעזרה, ללמוד איש על רעהו, ולעתים גם לצעוד במצעדה של חברה אחרת.<sup style="color: gray;">11</sup> </span>
דווקא מתוך הפרטיקולריות שלנו, ולא מתוך היותנו אוניברסליים, אנחנו מתוודעים לאוניברסליות של המוסר. מתוך כך שאנחנו חווים את ההורות, ומבינים את משמעות אהבת ילדינו, ילדינו שלנו ולא ילדים באופן כללי, אנחנו מבינים מהי ההורות בשביל אדם אחר, במקום אחר, ומבינים כיצד הוא אוהב את ילדיו, לא את ילדינו. אין דרך אל הסולידריות האנושית שאינה מתחילה בפרטיקולריות מוסרית — בכך שאנחנו מבינים מה זה אומר להיות ילד, הורה, שכן, חבר. אנחנו לומדים לאהוב את האנושות באמצעות אהבתנו לבני אדם מסוימים. אין קיצורי דרך.<sup style="color: gray;">12</sup>
יותר מבכל מקום אחר, מזדקרת לעין ייחודיותו של המוסר המקראי כשהמקרא עוסק בסוגיה שהוּכְחה כקשה ביותר בדברי ימיה של האינטראקציה האנושית: בעיית הזר, האדם השונה מאיתנו.<sup style="color: gray;">13</sup> רוב החברות, ברוב הזמנים, היו חשדניות ותוקפניות כלפי זרים. זה מובן ואפילו טבעי. זרים הם לא משלנו. הם באו מחוץ לשבט. הם עומדים מחוץ לרשת ההדדיות היוצרת קהילות ומקיימת אותן. משום כך, תורת משה היא יוצאת דופן בתולדות המחשבה המוסרית. כפי שהעירו חכמינו, המקרא מצווה פעם אחת ״ואהבת לרעך כמוך״, אך ב־36 מקומות, לא פחות, הוא מצווה עלינו, בניסוחים שונים, ״ואהבתם את הגר״.
הנושא חוזר פעם אחר פעם:
<span class="poetry indentAll">וגר לא תלחץ ואתם ידעתם את נפש הגר כי גֵרים הייתם בארץ מצרים (שמות כג, ט).<br> וכי יגור אתך גר בארצכם לא תונו אותו. כאזרח מכם יהיה לכם הגֵר הגָר אתכם, ואהבת לו כמוך כי גרים הייתם בארץ מצרים. אני ה׳ אלוהיכם (ויקרא יט, לג-לד).</span>
התורה אינה מניחה שהציווי הזה קל לביצוע או שהוא תואם את האינסטינקטים הבסיסיים של האדם. היא מעגנת אותו לא רק בהיגיון וברגש, מפני שהיא יודעת שבמצבי לחץ אין בכוחם של שני אלו לעמוד בפני הנטייה האנושית לשנוא את השונה מאיתנו, לעכור את האחר ולהדירו ממעגל האכפתיות המוסרית שלנו. במקום זה, היא מדברת על ההיסטוריה: ״אתה יודע איך זה להיות שונה, כי היה זמן שבו גם אתה נרדפת בשל היותך שונה״.
אכן, זה הלקח שבני ישראל מצווים לנצור מחוויית העבדות והגלות. הם חשו על בשרם את הזרות ואת הנוכריות — ועליהם לזכור זאת מעתה ועד עולם. זאת החוויה המעצבת שלהם, והיא משוחזרת מדי שנה בדרמה של פסח — כמו כדי לומר שרק אלו שטעמו טעם עבדות מבינים עד עומק הווייתם מדוע אסור לשעבד אחרים. רק אלו שחשו את הבדידות שבזרות מזדהים בטבעיות עם זרים. אפילו משה, שגדל כנסיך מצרי, סובל גלות משלו במדיין, וקורא לבנו הבכור גרשֹם, לְשון גֵר־שָׁם, באומרו ״גֵר הייתי בארץ נכריה״.
ה׳ דואג לגורלם של הזרים, וכך חייבים גם אנחנו לנהוג. אברהם מזמין לאוהלו שלושה עוברי אורח זרים, ומגלה שהם מלאכים. יעקב נאבק לבדו בלילה ביריב שאין לו שֵם, ולאחר מכן אומר ״ראיתי אלוהים פנים אל פנים״. חז״ל אומרים שהכנסת אורחים גדולה אפילו ״מהקבלת פני שכינה״. מגילת רות, המספרת על שורשיו המשפחתיים של דוד המלך, מגיעה לשיאה כאשר רות שואלת את בועז גואלה ״מדוע מצאתי חן בעיניך להכירני, ואנכי נכריה״ (ב, י). בָּאַחֵר האנושי נמצאת טביעת ידו של האלוהי. הרעיון הזה מנוסח כבר במשנה: ״אדם טובע כמה מטבעות בחותם אחד, וכולן דומים זה לזה; ומלך מלכי המלכים הקדוש ברוך הוא טבע כל אדם בחותמו של אדם הראשון, ואין אחד מהן דומה לחברו״.<sup style="color: gray;">14</sup> ואדם הראשון, כאמור בפרשת בראשית, נברא בצלם אלוהים. האתגר של המחשבה הדתית כיום הוא לראות את צלם אלוהים גם אצל מי שלא נברא בצלמנו ובדמותנו שלנו. זהו היפוכה של השבטיות — ועם זאת, אין זה אוניברסליזם, שכן לַשוני יש פה מעמד מרכזי. הנביא מלאכי אומר לעם ישראל, ״ממזרח שמש ועד מבואו גדול שמי בגוים, ובכל מקום מֻקטר מֻגש לשמי ומנחה טהורה, כי גדול שמי בגוים אמר ה׳ צבאות. ואתם מחללים אֹתו…״ (א, יא–יב). אלוהי ישראל גדול ממידתם של המנהגים המיוחדים ליהודים. עקבות נוכחותו ניכרים בעולם כולו. איננו חייבים להשתייך לאמונה מסוימת או לקוד כלשהו כדי להיות שותפים בבריתו של האל עם האדם. נביאי ישראל לחמו למען רעיון שהוא מנוגד לחלוטין לחשיבה האפלטונית: שטוהר רוחני ומוסרי הוא רחב מגבולותיה של ציוויליזציה אחת כלשהי. הם שייכים לאחר, לחיצוני, לזר, למי שאינו תואם את השיטה, הגזע או האמונה שלנו.
עכשיו אנחנו יכולים לקבוע מה מייצגת היהדות בתולדות המחשבה המערבית. סיפורו של עם הברית מתחיל בשני מסעות: אברהם ושרה שעזבו את מסופוטמיה, ומשה ובני ישראל שיצאו ממצרים. מסופוטמיה בימי אברהם ומצרים בימי משה היו מעצמות־העל של זמנן מבחינה מדינית ומבחינה כלכלית. היהדות הייתה לכל אורך ההיסטוריה<b> חלופה חיה לאימפריות</b>, מפני שהאימפריאליזם, וממשיכיו המאוחרים הטוטליטריות והפונדמנטליזם, הם<b> ניסיונות לכפות משטר יחיד על עולם של ריבוי</b>, לרדד את המגוון האנושי לכדי רעיון ״האדם״, לצמצם תרבויות לכדי תרבות אחת ויחידה, לחסל את הרבגוניות בשמו של סדר חברתי־פוליטי בלעדי.
אמונת ישראל מצהירה על אחדותו של האל ועל ריבויו של האדם. היא נמצאת מעבר לשני הקטבים, השבטיות והאוניברסליזם. השבטיות והלאומנות, גלגולה המודרני, מאמינות שלכל אומה יש אל (או ״רוח״, או ״גזע״, או ״אופי״) משלה. האוניברסליזם טוען שיש אל אחד — ולכן גם אמת אחת, דרך אחת, אמונה אחת — לכל האנושות. שתיהן אינן עושות צדק עם האחר האנושי, עם הזר שאינו בצלמִי ובכל זאת הוא בצלם אלוהים. השבטיות שוללת את זכויותיו של הזר. האוניברסליזם יעניק לו זכויות בתנאי שימיר דתו, יסתגל, יתבולל — וכך יחדל להיות זר. השבטיות הופכת את רעיון העם הנבחר לרעיון הגזע העליון. האוניברסליזם הופך את האמת של תרבות אחת לקנה מידה לאנושיות. התוצאות הן לעתים קרובות טרגיות, ובכל מקרה הן עלבון לכבוד האדם.
לא כל האימפריות הן אוניברסליסטיות. האימפריה העות׳מאנית, למשל, הותירה מידה רבה של אוטונומיה מקומית לתרבויות ולקבוצות הדתיות השונות שחסו תחת כנפיה. בתולדות המערב היו חמש תרבויות אוניברסליסטיות: האימפריה ההלניסטית, רומא העתיקה, הנצרות והאסלאם של ימי הביניים והנאורוּת. היהודים סבלו תחת שלטונן של כל החמש. מעניין במיוחד ששלוש מהן — יוון, רומא והנאורות — התפארו בסובלנותן. כמו בצורות מסוימות של סובלנות כיום (הפוליטיקלי קורקט למשל), מתברר שלסובלנות יש גבולות צרים. אנטיוכוס הרביעי אסר על קיום מצוות יהודיות בציבור. הרומאים החריבו את המקדש. הנאורות לא הצליחה למנוע את השואה. מקורה של האי־סובלנות, כך מתברר, לא היה הדת: ככלות הכול, שלוש מחמש הציוויליזציות הללו לא היו דתיות. מקורה הוא האוניברסליזם, או מה שכיניתי ״רוח הרפאים של אפלטון״. מבחנו המכריע של כל סדר שלטוני הוא: האם הוא משאיר מקום לאחרוּת? האם הוא מכיר בכבוד השוני?
שאלה זו הייתה לשאלה מרכזית בעידן הגלובלי, אם לא השאלה המרכזית בעידן זה. השוני הוא עתה חלק ממרקם החיים היום־יומי. כדבר שבשגרה, אנחנו מתעמתים בעבודה, ברחוב ועל מסך הטלוויזיה עם אנשים שאמונתם, תרבותם, מבטאם, גזעם, צבע עורם ומנהגיהם שונים משלנו. זו יכולה להיות חוויה מעשירה או חוויה מאיימת. כפי שציין בנג׳מין בארבר, פועלים כאן כוחות צנטריפטליים וכוחות צנטריפוגליים. מן העבר האחד מק־עולם, תרבות שהיא בעיקרה אמריקנית, המקודמת באמצעות תאגידים רב לאומיים, מוצרים ממותגים, כוכבי תקשורת, טלוויזיה בכבלים ובלוויין ואינטרנט. מן העבר השני — שבטיות מתעוררת, הדוחה את ה״ניוון״ המערבי ומקימה לתחייה זהויות קדומות, חלקן דתיות, אחרות אתניות, לעתים קרובות צירוף של השתיים. כששני כוחות אלו נפגשים ומתנגשים, כפי שאירע ב־11 בספטמבר, העולם רועד על מכונו. שמירה על איזון בין השניים, הענקת משקל הולם למשותף ולשונה, לאוניברסלי ולפרטיקולרי, היא מהקשים שבאתגרים התרבותיים והרוחניים — אבל זו הדרך היחידה למנוע את התנגשות הציוויליזציות, שסכנתה גוברת משנה לשנה.
לאחר 1945 אימץ לו העולם כאמונה קוד אוניברסלי של זכויות אדם, כפי שעשתה גם המהפכה הצרפתית שנים קודם לכן. זו המקבילה העכשווית שלנו לברית נוח המקראית. יש דברים רבים לומר על כך, אבל בכל אופן זו רק מחצית ממה שנדרש כדי להבטיח קיום בצוותא של תרבויות מגוונות. שום קוד אוניברסלי, ככזה, אינו מסביר לנו מה נאבֵּד אם נצמצם את ריבוי הציוויליזציות, אם תרבות אחת תשלוט על האחרות, ואם קולות ייחודיים ייעלמו מהשיחה שהאנושות מנהלת. השפה המופשטת של הזכויות אינה מסוגלת להחליף את עומק המשמעות שההינדואיזם מציע להינדי ושדת קונפוציוס מציעה למאמיניה. במקום לראות במאפייניה הייחודיים של כל תרבות את המעיין שבניה של התרבות הזאת שואבים ממנו את משמעות אנושיותם, שפת הזכויות האוניברסליוֹת רואה בייחודיות התרבותית סרח עודף לאנושיות המהותית והבלתי נראית שלנו. בייחוד היא ממעטת בהערכת החשיבות והקושי שבהקצאת מקום לזרים — נקודה שהיא מקורן של הגזענות וההדרה ששררו במשך הדורות כמעט בכל תרבות מוכרת. אם השוני הוא חלק מסביבתנו הקרובה — וכך הוא בעידן הגלובלי — אנחנו זקוקים לדבר מה שהוא יותר מִקוד של זכויות, ואפילו יותר מסובלנות. יהיה עלינו להבין שכשם שהסביבה הטבעית תלויה לקיומה ברבגוניות הביולוגית, כך תלויה הסביבה האנושית ברבגוניות תרבותית, מפני ששום ציוויליזציה לבדה אינה מקיפה את כל ביטוייה הרוחניים, המוסריים והאמנותיים של האנושות.
ב־1981 השיב ישעיהו ברלין לידיד שהתעתד לשאת הרצאה ופנה אליו לעזרה. ברלין היה בדרכו לצאת לחו״ל למחרת אותו יום, והוא כתב לידידו כמה הערות חפוזות, המבטאות, ככל כתביו, את התנגדותו המתמדת לחוסר סובלנות ולמה שהוא ראה כשורש שלה:
<span class="poetry indentAll">מעטים הדברים שהסבו נזק רב יותר מאמונתם של יחידים וקבוצות (או שבטים, או מדינות, או אומות, או כנסיות), שהם בעליה הבלעדיים של האמת… יהירות נוראה ומסוכנת היא להאמין שרק אתה צודק; שרק לך יש עיני קסם הרואות את האמת; ושאחרים אינם יכולים להיות צודקים אם אינם מסכימים איתך. הדבר גורם למי שמחזיק באמונה הזאת להיות סמוך ובטוח שלאומה שלו, לכנסייה שלו או לאנושות כולה יש מטרה אחת ויחידה, שהשגתה מצדיקה כל מידה של סבל (בפרט סבל של אנשים אחרים). ״דרך אוקיינוס של דם נגיע אל ממלכת האהבה״ (או משהו כזה), אמר רובספייר; והיטלר, לנין, סטלין, ואני מעז לומר שגם המנהיגים במלחמות הדת בין נוצרים למוסלמים או בין קתולים לפרוטסטנטים, האמינו בכך. האמונה הזאת, שיש רק תשובה אחת ויחידה לשאלות המרכזיות שייסרו את האנושות, ושהיא נמצאת בידיך, או בידי המנהיג שלך, הייתה אחראית לאוקיינוסים של דם. אבל שום ממלכת אהבה לא יצאה מהם ולא הייתה יכולה לצאת.<sup style="color: gray;">15</sup> </span>
סמוך לפטירתו, ב־1997, ביקש ברלין שאנהל את טקס ההלוויה שלו. בהספד שהקדשתי לו ציטטתי אחד ממדרשי חז״ל הבלתי נשכחים: סיפור על בריאת האדם. אף שגילו של המדרש 1,500 שנה ויותר, חשתי שטמון בו המסר שברלין הקדיש את רוב ימיו להנחלתו:
<span class="poetry indentAll">אמר רבי סימון: בשעה שבא הקב״ה לברוא את אדם הראשון נעשו מלאכי השרת כיתים כיתים וחבורות חבורות. מהם אומרים אַל ייברא, ומהם אומרים ייברא. וזהו מה שכתוב ״חסד ואמת נפגָשו, צדק ושלום נשָׁקו״ (תהלים פה, יא). חסד אומר: ״ייברא, שהוא גומל חסדים״. אמת אומר: ״אַל ייברא, שכולו שקרים״. צדק אומר: ״ייברא, שהוא עושה צדקות״. שלום אומר: ״אַל ייברא, שכולו קטטה״. מה עשה הקדוש ברוך הוא? נטל אמת והשליכו לארץ. וזהו מה שכתוב ״ותשלך אמת ארצה״ (דניאל ח, יב). אמרו מלאכי השרת לפני הקב״ה: ״ריבון העולמים, מה אתה מבזה את חותם המלכות שלך? תעלה אמת מן הארץ״. וזהו מה שכתוב ״אמת מארץ תצמח״ (תהלים פה, יב).<sup style="color: gray;">16</sup> </span>
זו פרשנות תאולוגית נועזת, שגורסת כי אלוהים ברא את האדם בלב חצוי. כן, האנושות מסוגלת למעשים אציליים של אלטרואיזם, אך היא גם שרויה תמיד במלחמה. בני האדם משקרים וידיהם מלאות ריב ומדון. אלוהים נוטל את האמת ומשליך אותה ארצה, כאומר: כדי שחייהם של בני האדם יהיו חיים, האמת שעל הארץ לא תוכל להיות מה שהיא בשמים. האמת בשמים עשויה להיות אפלטונית — נצחית, הרמונית, קורנת. אולם האדם אינו יכול לשאוף לאמת כזו, ואם ישאף לה יגרום למלחמה ולא לשלום. בני אדם הורגים משום שהם מאמינים שהם מחזיקים באמת ויריביהם אוחזים בטעות. ואם כך הוא, אומר אלוהים וזורק את האמת ארצה, הבה נניח לבני האדם לחיות על פי קנה מידה שונה של אמת, כזה שמודע לגבולותיו.
דבר אלוהים יורד משמים אך מתפרש בארץ.<sup style="color: gray;">17</sup> האור האלוהי הוא מוחלט, אך כדי שנוכל לראותו עליו להשתבר בעדשתה של ההבנה האנושית היחסית. האמת השמימית נעלה על הזמן והמרחב, אך את מה שמחוץ לזמן ולמרחב אין הדעת האנושית תופסת. כששתי אמירות עומדות בסתירה, אין זה בהכרח משום שאחת אמיתית והאחרת שקרית. ייתכן, וכך אכן קורה לעתים קרובות, שכל אחת מהן מייצגת זווית ראייה שונה של המציאות, דרך חלופית לבניית סדר, שאמיתותה מדידה לא פחות ולא יותר מזו של סונֵטה שייקספירית, של ציור פרי מכחולו של מיכלאנג׳לו או של סונָטה מאת שוברט. ״צדקה עשה הקב״ה עם עולמו״, כתב הרב אברהם יצחק הכהן קוק, ״מה שלא נתן כל הכישרונות במקום אחד, לא באיש אחד ולא בעם אחד, לא בארץ אחת, לא בדור אחד ולא בעולם אחד״.<sup style="color: gray;">18</sup> לכל תרבות יש משהו לתרום לכוליות של החוכמה האנושית. חז״ל אמרו: ״איזהו חכם? הלומד מכל אדם״.<sup style="color: gray;">19</sup> החכם ביותר אינו זה החושב עצמו חכם מאחרים, אלא זה היודע שלכל האנשים יש חלק מסוים מהחוכמה, ומבקש ללמוד אותו מהם, שכן איש מאיתנו אינו יודע את כל האמת אך כל אחד מאיתנו יודע משהו ממנה.
בתולדות התרבות האנושית לא היה דבר קשה יותר מהיכולת לראות את האל, את הטוב, את כבוד האדם, אצל אלו שלשונם שונה, צבע עורם אחר, אמונתם נבדלת והאמת שלהם שונה מהאמת של המתבונן. יש כמובן דרכים רבות להגיע לנדיבות הרוח הזו, ועל כל דת למצוא את דרכה שלה. הדרך שמצאתי אני, מתוך קריאה במקורות היהודיים בהקשר של הטרגדיות שזימנה המאה העשרים והחששות שמזמנת המאה העשרים ואחת, היא להבין שהאמת שבלבו הפועם של המונותאיזם היא שהאל נשגב ממאפייניהן הייחודיים של תרבויות ומגבולותיה של ההבנה האנושית. הוא אלוהיי שלי, אך גם אלוהיה של האנושות כולה, גם של אלו שמנהגיהם ואורחות חייהם שונים מאלו שלי. אין פירוש הדבר שיש אלים רבים; זהו פוליתאיזם. גם אין פירוש הדבר שאלוהים מאשר את כל מה שנעשה בשמו. להפך, אלוהים הנמצא בצדי ובצדך גם יחד חייב להיות אלוהי צדק הניצב מעל שנינו, המורה לנו לפנות מקום איש לחברו, לשמוע איש את טענות רעהו, ולפתור אותן בהגינות. רק אל כזה יכול להיות נשגב באמת — גדול לא רק מהיקום הטבעי, אלא גם מהיקום הרוחני ששפה אנושית יחידה או זווית ראייה אחת מסוגלות להעלות בדעתן. רק אל כזה יכול ללמד את בני האדם לעשות שלום שאינו כרוך בשליטה על אחרים ובהעברתם על דתם או על דעתם. שלום שהוא גם ערך נאצל ולא רק הכרח מעשי.
למה תִדְמה אז האמונה? לחיים בטוחים בביתך, שאינם מונעים ממך להתרגש מיופיים של מקומות רחוקים, מתוך ידיעה שהם ביתם של אנשים אחרים, לא שלך, ובכל זאת הם חלק מהדר העולם של כולנו. היא תדמה להיותך דובר עברית שוטפת, המתרגש, בכל זאת, מהדהודיה וממקצבה של סונֵטה איטלקית שמילותיה מובנות לך רק בחלקן. האמונה תהיה הידיעה שאני הוא משפט מתוך הסיפור של עמי ואמונתי, ושיש סיפורים אחרים, שכל אחד מהם כתוב באותיות של חיים הקשורים יחד לקהילה, ושכל אחד מהם הוא חלק מסיפור הסיפורים הגדול — חיפושו של האדם אחר האלוהים וקריאתו של האלוהים אל האדם. אלו הבטוחים באמונתם אינם חשים מאוימים נוכח אמונותיהם השונות של אחרים, אלא חשים שהן מרחיבות את דעתם. עתה, בעין הסערה של האי־ודאויות, אנחנו זקוקים לביטחון הזה.
<h2>פרק ג; שליטה; צו האחריות</h2>
<span class="poetry indentAll">אין אנו משמשים ככלים בידי הכלכלה החדשה. איננו עבדים למגמותיה הטכנולוגיות. אל לנו להיות עיוורים להשלכותיה הפחות מקֻווֹת והיותר מדאיגות. כאזרחים, בידינו הכוח לארגן את הכלכלה החדשה כדי שתתאים לצרכינו, ובכך לעצב את פניה של הציוויליזציה שלנו. <br>(רוברט רייך, ״עתידה של ההצלחה״)</span>
בעידן זה של שינוי, ביטחון הוא מצרך נדיר. שעה שאני כותב את הדברים הללו, אנחנו מתבשרים על רצח של פוליטיקאי בכיר בהולנד. המונים פורעים בחוצות פריז במחאה על המועמד הימני לנשיאות ז׳אן מארי לה־פן. באוסטריה, בשווייץ, בצפון איטליה, בגרמניה, בבלגיה, בהולנד, בדנמרק ובנורווגיה עולה כוחן של מפלגות הימין הקיצוני, בעלות הרטוריקה הגזענית והקסם הפופוליסטי. בצרפת, בבלגיה, בהולנד ובתוניסיה בתי כנסת הועלו באש ויהודים הותקפו. גל של אלימות, הכולל פיגועי התאבדות של פלסטינים ומעשי תגמול ישראליים, מקרב את המזרח התיכון אל סף תהום. בקיץ 2001 פרצו מהומות גזע בכמה ערים במרכז בריטניה ומילאו את מסכי הטלוויזיה במראות של מכוניות בוערות, חנויות שנבזזו ושוטרים ממוגנים המצוידים באלות. המפגינים נגד הגלובליזציה בסיאטל ובמקומות אחרים, התגלו כתנודות ראשונות של רעש אדמה, תזוזה טקטונית במצב הרוח העולמי. עברנו לסביבה עולמית שהיא מן המסוכנות: לימי הפוליטיקה של חוסר הביטחון.
מטרתו העיקרית של פרק זה תהיה לעמוד על טיבו של חוסר הביטחון הזה, מפני שהוא, יותר מכל דבר אחר, מעורר את ההקצנה הפוליטית והדתית ואת הפופוליזם הסמכותני שמאיים על החברות החופשיות. במידת מה נובע חוסר ביטחון זה מעצם הקצב המואץ של השינוי הטכנולוגי, התרבותי והכלכלי שאנחנו חווים. אך אין זה מסביר הכול. גם המאה התשע עשרה הייתה תקופה של שינוי עצום; המהפכה התעשייתית, התפתחותן של מסילות הברזל וצמיחתו הגדולה של הסחר העולמי גרמו לשינויים מפליגים בחייהם של בני אדם. אוכלוסיות גדולות עברו מהכפר אל העיר, העבודה עברה מהבית אל בית החרושת. סופרים, מדיקנס ועד ד׳יזראלי, דיברו על עבודת ילדים, על עוני, על הנוף העירוני המדכא ועל צורות חדשות של חלוקה חברתית (״שני הלאומים״ של ד׳יזראלי). הפשיעה העירונית הייתה שכיחה כל כך, שהיה מסוכן ללכת בלילה ברחובות העיר. אמנם כל הבעיות הללו עוררו ביקורת חברתית ופעלתנות פוליטית, אך לא יצרו את סוג האי־ודאות שאנחנו חשים כיום. בבריטניה, על כל פנים, תקופה זו, התקופה הוויקטוריאנית, הייתה נטולת מהפכות. היא הייתה עידן של ביטחון, עד כמה שהדבר נראה לנו כיום רחוק. מה יש במצבנו הנוכחי שמעורר תחושות קשות כל כך של חרדה ושל חוסר יציבות?
גורם אחד ברור: השינויים שאנחנו חווים עתה הם המהירים והדרמטיים ביותר בתולדות האנושות. המאה העשרים לבדה ידעה התקדמות טכנית בקצב שלא היה כמותו. בתחילתה, טרם נרשם ניסיון מוצלח להגשים חלום עתיק יומין של האנושות: תעופה ממונעת. ההצלחה הראשונה נרשמה בידי האחים רייט ב־1903. בפתח המאה עדיין לא היה שידור רדיו טרנס־אטלנטי. את התודה על כך אנחנו חייבים מ־1901 למרקוני. כיום מעבורות חלל הן שגרה, ואנחנו מתַקשרים בן רגע עם קצווי תבל. מאה אחת חזתה בהולדתם של הטלוויזיה, המחשב, האינטרנט, קרן הלייזר, כרטיס האשראי, האינטליגנציה המלאכותית, תקשורת הלוויינים, השתלת האיברים והמיקרו־כירורגיה. מסעות שלפני שנים מעטות היו אורכים חודשים, נמשכים היום שעות אחדות. שלחנו לווייני מחקר לכוכבי לכת רחוקים, צילמנו את הולדתן של גלקסיות, זיהינו את מוצאו של היקום ופענחנו את המבנים הביולוגיים של החיים עצמם. גבולותיהן של האפשרויות האנושיות מתרחבים בכל יום.
תהיה אשר תהיה השקפתנו על טבעו של המין האנושי ועל שורשיו, איננו בנויים לשינוי הבלתי פוסק והמואץ הזה. הרמב״ם ציין כי ״לא ייתכן, לפי טבע האדם, שיעזוב כל מה שהורגל לו בבת אחת״.<sup style="color: gray;">1</sup> זוהי, לדבריו, הסיבה שחוץ משני חריגים, יהושע וכלב, הדור שמשה הוציא מעבדות מצרים לא זכה לעבור את הירדן ולהיכנס לארץ המובטחת. לכך זכו רק בני הדור הבא, אלו שנולדו אל החירות (ובלשונה של האִמרה העממית היהודית: יום אחד הספיק כדי להוציא את בני ישראל ממצרים, אך ארבעים שנה נדרשו כדי להוציא את מצרים מבני ישראל). המייחד אותנו, ההומו ספיינס, מיתר המינים הוא שהתנהגותנו עוברת מדור לדור לא בגֵנים אלא בתרבות — וכך מתאפשרת לנו הסתגלות מודעת ומהירה לשינויים סביבתיים ואחרים. אנחנו חיה לומדת, במלוא מובן המילה. ובכל זאת, ההיסטוריה הרוחנית והמוסרית של האנושות הייתה אטית עד כאב. אלפי שנים של היסטוריה מתועדת עברו עד שהאנושות, ואפילו לא כל חלקיה, ביטלה את העבדות, הכירה בזכויות האדם ונטשה את הדעות הקדומות. אנחנו אולי סתגלנים, אך איננו בנויים לשינויים תכופים ובלתי פוסקים בתנאי חיינו.
כעת אנחנו חווים זאת בקצב הולך וגובר. מיום שהחלו שידורי הרדיו ועד שנמנו 50 מיליון מאזינים בארצות הברית חלפו 38 שנה. המחשבים כבר נזקקו ל־16 שנה בלבד כדי להגיע לתפוצה דומה. האינטרנט הגיע ל־50 מיליון משתמשים בתוך ארבע שנים. כוח החישוב של המחשבים מוכפל מדי שנה וחצי, ואינו מראה סימני האטה. רשת האינטרנט מכפילה את גודלה מדי שנה. מספר רצפי הדי־אן־אי שאנחנו יכולים לנתח מוכפל אחת לשנתיים. פער אדיר נפער בין השינויים המתרחשים סביבנו לבין יכולתנו להגיב להם. ויליאם אוגבֶּרן טבע את המונח ״פיגור תרבותי״,<sup style="color: gray;">2</sup> המתאר מצב, כמו זה הנוכחי, שבו התרבות החומרית, הטכנולוגיה למשל, משתנה מהר יותר מהתרבות הלא־חומרית, כמו למשל צורות הממשל והנורמות החברתיות. כשהעולם שבחוץ משתנה מהר יותר מהעולם שבפנים — בתוכנו, בתגובות המנטליות והרגשיות שלנו — הסביבה נעשית מבלבלת ומאיימת. חברות משתנות לאט. וכך גם אנשים.
בשנת 1994 ערכתי תכנית תיעודית בנושא המשפחה. במהלך המחקר נתקלתי באישה שפיתחה גישה חלוצית לריפוי גמגום של ילדים. היא השתמשה במשפחה כביחידה תרפויטית. השקפתה הייתה שהתנהגות לקויה מקבלת לעתים קרובות חיזוקים במערכת היחסים המשפחתית, ולפיכך, כדי לרפא את הילדים, עליה לעבוד גם עם הוריהם. בתכנית הטיפול היא ביקשה מההורים לחשוב על החפץ היקר ביותר ללבם. מקצתם חשבו על טבעת הנישואים, אחרים על חפץ שעובר במשפחתם מדור לדור, אך אצל כולם זה היה חפץ שיש בו השקעה רגשית גדולה. לאחר מכן נהגה לבקש מהם לדמיין את עצמם מאבדים אותו, ולתאר את תגובותיהם. התגובות היו מגוונות: פניקה, הלם, עצב עמוק ותחושת שכול. ואז הייתה אומרת ״עכשיו אתם יודעים איך הילד שלכם ירגיש כשהוא יאבד את הגמגום״.
זה היה רגע של בלבול גמור. עד אז ההורים הניחו שילדם רוצה לדבר בשטף. הגמגום פגע בחייו החברתיים והקשה עליו את החיים בבית הספר. זו הייתה בעצם לקות תפקודית. מה שהמטפלת רצתה הוא שההורים יבינו שלפעמים הלקות מפחידה פחות מהשינוי עצמו. אנחנו מתרגלים ללקויות שלנו ומַבנים אותן אל תוך מערכות היחסים שלנו. הן כבר מוכרות לנו, הן חלק מעולמנו, בלתי נפרדות מהדימוי העצמי שלנו, ולעתים הדבר הקשה ביותר הוא להיפרד מהן. שינוי, ואפילו שינוי לטובה, יכול להיות מבלבל, מאיים וטראומתי. זו הסיבה שהמאה העשרים, על שינוייה הבלתי פוסקים, תערער את שלוותנו.
אולם זה רק חלק מהסיפור. גורם אחר, בולט יותר, הוא התמוטטות המוסדות של החיים החברתיים. בעבר התמודדו אנשים עם שינוי בעזרת ״אזורי יציבות אישית״,<sup style="color: gray;">3</sup> כפי שמכנה זאת אלווין טופלר. אלו הם תחומי חיים שלא השתנו. החשובים שבהם היו משׂרה לכל החיים, נישואים לכל החיים ומקום לכל החיים. הם אמנם לא היו נחלת כל אדם, אך הם היו שכיחים. הם נתנו לאנשים תחושה של המשכיות כלכלית, אישית וגאוגרפית. הם היו המוכּר שנתן לאנשים כוח להתמודד עם מה שאינו מוכר. כיום הופכים הדברים הללו יקרי המציאות. בשוק הגלובלי אין כמעט משרה שהיא קבועה. יותר ויותר משרות הן חלקיות, קצרות טווח ותלויות חוזה. אפילו מעסיקים כמו יבמ (IBM) או החברות היפניות הגדולות, שנהגו להתהדר במחויבות הנצחית שלהם כלפי עובדיהם, כבר אינם יכולים להרשות לעצמם לעשות זאת בסביבת העסקים המודרנית הפושטת ולובשת צורה. הנישואים, שבחברות מסורתיות היו ציר ההמשכיות בכבודו ובעצמו, נשחקים במהירות בידי מערכות יחסים סדרתיות, מגורים משותפים וגירושים. מספר האנשים המתחתנים קטֵן. פחות ופחות נישואים מחזיקים מעמד. בבריטניה, ארבעה מכל עשרה ילדים נולדים מחוץ לנישואים. ארבעה מכל עשרה זוגות מתגרשים. כך אירע גם להמשכיות הגאוגרפית. עצם מושג השייכות למקום, השכנות, המקומיות, המקום שאנחנו שייכים אליו וקוראים לו בית — כמעט נעלם. אנחנו נוסעים ועוברים דירה, לעתים קרובות מפני שעבודתנו מצריכה אותנו לעשות זאת. בארצות הברית 20 אחוז מהתושבים עוברים דירה בשנה. אנחנו חווים אי־ודאות מקסימלית כשבידינו משאבים מינימליים להגן על עצמנו מפניה. השינוי הפך לשיטתי, והוא כבר לא נתון בתוך מסגרת של דברים שאינם משתנים.
וחשוב מכול: אבדה לנו תחושת השליטה על חיינו. הכוחות הגדולים המקיפים אותנו — שווקים פיננסיים, תנודות מטבע, שינויים טכנולוגיים, האקלים הכלכלי, הזירה הבין־לאומית, הסביבה הטבעית — נעשים הפכפכים, מורכבים ובלתי צפויים יותר ויותר. כבר אין לכוחות הללו סוכנים הניתנים לזיהוי, שכן הם תוצאתן של מיליארדי החלטות אינדיווידואליות בלתי מתואמות. בעידן זה של תאגידים רב לאומיים אדירי עוצמה, אפילו כוחן של ממשלות מוגבל. אם כלכלתה של מדינה, או מדיניות המטבע שלה, אינן נוחות לחברות, הן יעבירו למקום אחר את הייצור או את הבסיס הפיננסי. אם אנשים מתוסכלים מהאיסור שממשלה מסוימת מטילה על שיבוט או על מכירת איברים להשתלה, הם יכולים לנסוע למדינה אחרת שבה הדברים עדיין מותרים. כשיכולתן של מדינות לשלוט במהלך האירועים מוגבלת בהתמדה, אנחנו מתחילים לחוש כנוסעים במכונית שאין לה נהג.
אין לנו גם כל ודאות כי לתהליכים המורכבים המעצבים את עתידנו יש נטייה טבעית לאיזון. בשנות התשעים המאוחרות, משבר כלכלי בדרום־מזרח אסיה הוביל להתמוטטות פיננסית ברוסיה, ומשם הגיע גם לברזיל. צמיחתה של בועת האינטרנט והתפוצצותה תודלקו באמצעות דפוסי קנייה ומכירה דרך המחשב, שניפחו את עליית מניות הטכנולוגיה ואת הירידה שלאחריה. תומס פרידמן השתמש בביטוי ציורי כדי לתאר את המשתתפים בשוק הגלובלי. הוא קרא להם ״הָעֵדר האלקטרוני״,<sup style="color: gray;">4</sup> ועדרים מתאפיינים גם במנוסות בהלה. המטפורה המובילה של המודרניות הייתה הפיזיקה הניוטונית, עם הכוראוגרפיה המפוארת של תנועה הניתנת לניבוי. מקביליה הפוסט־מודרניים של הפיזיקה הניוטונית הם עקרון האי־ודאות של הייזנברג ותורת הכאוס והרפלקסיביות, המצביעים כולם על היעדר כושר ניבוי ועל תוצאות שאינן חד־משמעיות. רב מכר מהתקופה האחרונה, ״נקודת המפנה״ מאת מלקולם גלדוול, עוסק כולו בהבנת שינויים במגמות חברתיות, מאופנה ועד פשע. גלדוול מדגים כיצד המודל המסביר אותם בדרך הטובה ביותר הוא האפידמיולוגיה, תורת התפשטות המגפות, המסבירה את התהליך שבו מקרים יחידים יחסית של מחלה הופכים לפתע למגפה.<sup style="color: gray;">5</sup> ככל שאנחנו מקושרים יותר באמצעות מחשבים, רשתות מודם ונסיעות בין־לאומיות, ויש בינינו תלות הדדית בתחומי הכלכלה והסביבה, כך סביר יותר שלהפרעות קטנות יהיו תוצאות רבות היקף — אחדות מהן בדרך ההידבקות, אחרות על דרך הטור הגאומטרי: הכפלות עוקבות של השינוי. התופעות הללו לא תשפענה עלינו נוחות או ביטחון. ״הקִדמה״, כתב רוברט בֶּלָה, ״נראית מפתה פחות כשמתברר שהיא עלולה להיות קדמת התהום״.<sup style="color: gray;">6</sup>
סדרה של מחקרים קלסיים ניתחה את הקשר שבין עָקה (לחץ נפשי) ושליטה. באחד מהם, נחשפו הנבדקים למכות חשמל בעוצמה גוברת והולכת. אחדים מהם צוידו בכפתור שיאפשר להם להפסיק את הניסוי בלחיצה; לאחרים לא היה כפתור כזה. נמצא שבעלי הכפתור היו מסוגלים לסבול מכות חשמל בעוצמה גבוהה בהרבה מהאחרים.<sup style="color: gray;">7</sup> מחקר אחר, שנערך בקרב קשישים בבתי אבות, הראה שאלו מהם שיכלו להחליט בעצמם מתי להרשות כניסת מבקרים, בחרו את ארוחותיהם מתפריט והחליטו בעצמם מה יעשו בכל יום — חשו בריאים יותר, ואף האריכו ימים יותר מהדיירים שעובדי המקום החליטו בשבילם.<sup style="color: gray;">8</sup> היעדר שליטה, או מה שנתפס ככזה, משׁרֶה עקה וחולשה. אם ככה אנחנו חווים כיום רבים מהממדים המרכזיים של חיינו, קל להסביר מדוע נהייתה החרדה חלק ממצב הרוח של המאה העשרים ואחת.
ובכל זאת, אני מבקש להעמיק את הניתוח ללב התרבות המערבית, עת נבחן פרדוקס מרכזי הקיים במושג המוביל של עידן השוק: רעיון הבחירה עצמו. אנחנו מקבלים מסרים סותרים מהשוק וממדעי החיים והחברה בדבר חופש הבחירה שלנו. הסופרמרקטים, האינטרנט והמסחר ברשת מציעים אפשרויות בחירה העולות עשרות מונים על מה שהכירו דורות קודמים. אנחנו יכולים עתה לחפש ברחבי העולם כל מה שרק נחפוץ, ולמצוא אותו בתוך דקות ספורות. פעם אהבתי להסתובב בחנויות ספרים יד שנייה ולנסות את מזלי במציאת כותרים שחיפשתי ושאזלו מן השוק. לעתים קרובות עברו שנים עד שהצלחתי להתחקות על כרך מסוים. כיום, הודות למסחר המקוון ולעוצמתם של מנועי החיפוש, תהליך זה אורך שניות. אני מקליד את שם המחבר ואת שם הכותר, וכמעט באותו רגע אני מקבל תוצאות מכמה אלפי סוחרי ספרים בכל רחבי תבל. חסרות לי פה תחושת ההרפתקה והפתעת הגילוי, אך עצם הנוחות מפצה על כך מעל ומעבר. שווקים מאפשרים בחירה מרבית.
מנגד, במהלך ארבע המאות האחרונות עמלו לשכנע אותנו תורות דטרמיניסטיות מעין־מדעיות שבחירה היא אשליה. שפינוזה, מרקס, דירקהיים ופרויד, כל אחד בדרכו, ערערו את הדימוי של האדם כברייה בעלת אפשרות בחירה. אנחנו מה שאנחנו, הם טענו, לא בשל מה שבחרנו להיות, אלא בשל מבנה חברתי, כוחות כלכליים, הכרח היסטורי והתניות מן הילדות המוקדמת. חירות אמיתית, אמר שפינוזה, היא המודעות לכורח. הדרכים שאנחנו מבינים בהן את העולם, טען מרקס, הן למעשה תוצאת הניסיון המוצלח של מעמד אחד לשמר את מיצובו מעל מעמד אחר. אפילו החלטות אישיות במהותן כמו התאבדות וניסיון התאבדות, לימד דירקהיים, הן תופעה חברתית שאפשר לנבאה גם בלי קשר לכוונתו של היחיד. מתחת לפני השטח של התנהגות נורמלית לכאורה, אמר פרויד, קבורים זיכרונות ואינסטינקטים אי־רציונליים שאנחנו מודעים להם רק באופן חלקי.
אולי יותר מכל התורות הללו תרמה ההשפעה המשולבת של הדרוויניזם, הפסיכולוגיה האבולוציונית והתפתחות הידע שלנו על הגנום האנושי, לערעור הקשר בין אופי, בחירה ואחריות. מעשינו, טוענים הנאו־דרוויניסטים, הם תוצאה של אינסטינקטים, ואלו, במידה רבה, מוצפנים גנטית ומועברים מדור לדור. אנחנו מסתכנים כדי להגן על ילדינו לא בשל מוסריות ולא מתוך אהבה, אלא מפני שזו הדרך של הגנים שלנו להנציח את עצמם. התוצאה המשולבת של הירושות האינטלקטואליות הללו היא תורה מקיפה של ״הרמנויטיקה של חשד״. שום דבר אינו כפי שהוא נראה, במיוחד לא ההתנהגות האנושית. אומץ, חמלה, מעשיהם האציליים של אנשי מופת — כל אלו הם רק מבני־על של אשליה, המכסים על פני מאבק לא מחושב, ובדרך כלל גם לא מודע, של שליטה והישרדות. משום כך, ברגע שבו עומדות בפנינו בחירות שלא היו בעבר, אנחנו מאבדים את תחושת הביטחון שלנו, ובחופש הבחירה כשלעצמו אין כדי לנחמנו.
ועדיין לא עמדנו על מלוא עומקה של מבוכתנו. משהו קרה. הגענו לאיזו ״נקודת מפנה״, ועתה הכול פתוח לבחירה אך דבר אינו בוחר בנו. בני דורות קדומים חשו שהעולם ניתן להבנה, בין היתר מפני שחלק ניכר מחייהם התקבל בעיניהם כנתון. מי אתה, מהו מעמדך החברתי, למי אתה נשוי, מה אתה עושה לפרנסתך, ועוד עניינים רבים — כל אלו היו תלויים בנתוני הלידה שלך. שום דבר לא היה אקראי. התפיסה הזאת הייתה חלק מההבנה הכוללת של העולם. המבנה החברתי — יהיה אשר יהיה: הייררכי, אורגני או מוכתב בצו שמים — היה נטוע במרקם הכולל של היקום. האדם היחיד היה חלק ממארג לכיד וכוללני. כך ניטעה בזהותו מוצקוּת איתנה שקשה לנו היום להבינה.
השקפת עולם זו חוללה עוול גדול. לי עצמי אין כל חשק לשוב אליה. המודרנה, מערכת השינויים העצומה שהתרחשה בין המאה השבע עשרה למאה העשרים, הייתה במידה רבה מיזם של שחרור הפרט מהגבולות הצרים שהחברה הכתיבה לו מרגע לידתו. לסוציולוגים יש טווח רחב של דרכים לתאר זאת: מסטטוס לחוזה; מ־Gemeinschaft (קהילה אינטימית) ל־Gesellschaft (התאגדות חברתית); מקהילה לחברה; מ־honour (כבוד שמבדיל בין אדם לאדם) ל־dignity (כבוד הניתן לאדם כאדם); ומגורל לבחירה.<sup style="color: gray;">9</sup> הסדר הכלכלי והפוליטי החדש, יליד השוק, ובמקביל גם הדמוקרטיה הייצוגית, היו קפיצת מדרגה בחירותו של היחיד וביכולתו לבחור מה לעשות, היכן לגור, ועם מי לבנות את חייו. אלא ששום תהליך חברתי אינו נגמר במקום שהיינו רוצים שייגמר.
היחיד, ה״אינדיווידואל״, אותה יצירה של המאה השבע עשרה, הוא בעל זהות, קרי תחושה יציבה של עצמי מלידה ועד מוות. חייו, או חייה, יכולים להיות מסופרים כסיפור עובדתי באוטוביוגרפיה או כסיפור בדיוני ברומן — שתי סוגות שזכו לפופולריות רבה בעידן המודרני. אך משהו קורה כשהשינויים הם כה מהירים עד ששום דבר אינו מספק משמעות: כשחיים הופכים לסגנונות חיים, מחויבויות הופכות לניסויים, מערכות יחסים הופכות ליחסים על־תנאי, קריירות מוסבות לחוזים, והחיים עצמם חדלים לשאת אופי של סיפור, והופכים במקום זאת לסדרה של אפיזודות נטולות חוט מקשר. ג׳רמי סיבּרוּק מצייר בדרך גרפית ממש את תמונתה של עלמה צעירה, מישל, תושבת שיכון ציבורי במרכז אנגליה:
<span class="poetry indentAll">בגיל חמש עשרה היה לה יום אחד שיער אדום, למחרת בלונדי, אחר כך שחור כפחם, אחר כך מעוות בנוסח אפריקני, אחר כך קלוע בצמות עבות, ובסוף קצוץ קצר עד שהבריק צמוד לקרקפת… שפתיה נצבעו פעם אדום, אחר כך סגול, ואחר כך שחור. פניה נצבעו תחילה לבן כרוח רפאים, אחר כך בצבע אפרסק, אחר כך בצבע ברונזה, כיצוקות ממתכת. היא חלמה על בריחה, ובגיל שש עשרה עזבה את הבית אל אהובה בן העשרים ושש… <br/>בגיל שמונה עשרה היא שבה אל אמה, עם שני ילדים… היא התיישבה בחדר השינה שממנו נמלטה שלוש שנים קודם לכן, ותצלומיהם הדהויים של כוכבי הפופ מאתמול בהו אליה מן הקירות. היא אמרה שהיא מרגישה כמו בת מאה. היא כבר ניסתה את כל מה שהחיים יכלו להציע לה, ולא נותר דבר לנסותו.<sup style="color: gray;">10</sup> </span>
סוג זה של בלאי קיומי הוא סכנה בת זמננו. מישל נמצאת בקצה הקשת הכלכלית, אך גורל דומה מחכה למקבילתה, הנוסעת המתמדת מחוג הסילון של העולם התאגידי: טסה ממלון למלון, זמינה דרך קבע בטלפון נייד ובמחשב נישא, פתוחה למתרחש בשוקי הכספים בעולם, ערה תמיד לסכנה של הצטמקות התאגיד שלה, מצויה במגע פוחת והולך עם אלו שהחלטותיה עשויות לשנות את חייהם, ומונחית בידי הפילוסופיה הגסה שמתומצתת על גבי סטיקר אמריקני: ״הילד שיהיו לו הכי הרבה צעצועים כשהוא ימות — הוא המנצח״.<sup style="color: gray;">11</sup>
תרבויות צרכנות מתקדמות מושתתות על שרשרת מהירה של תשוקות המיוצרות באופן מלאכותי והבאות על סיפוקן סיפוק זמני בלבד. כשהשוק הופך ממנגנון חליפין גרידא לפרדיגמה המנחה את החיים, המשמעות עצמה מתערערת. אנחנו הופכים, בניסוחו הקולע של זיגמונט באומן, מ״נוודים״ ל״תיירים״.<sup style="color: gray;">12</sup> החברה דומה פחות ופחות לבית, ויותר ויותר למלון. אנחנו מתקרבים למצב שבו איננו שייכים לשום מקום, איננו חשים נאמנות לשום אדם ושום אדם אינו חש נאמנות לנו, אין איש שאנחנו שותפים עמו בגורלנו, ואין אדם שהוא יקר לנו למשך כל חיינו. החיים נהיים חסרי משקל, מחוברים פחות מאי פעם למשהו מוצק וקבוע מעבר לעצמי, בדרך המזכירה את מילותיו של אדמונד בֶּרק, הרלוונטיות כיום אפילו יותר מכפי שהיו כשנכתבו ב־1790:
<span class="poetry indentAll">עקב קלוּת חסרת מצפון זו של הכנסת שינויים חדשים לבקרים, בתכיפות ובהיקף ההולמים את חליפות האופנה ומשובות הדמיון, תינתק כל רציפות והמשכיות במדינה. דור לא יוכל להתחבר למשנהו, ואנשים לא ייבדלו כמעט מזבובי קיץ… בתוך דורות אחדים תתפורר המדינה גופה, תהיה לעפר ואפר של עצמיות הפרט, וסופה שתהא נפוצה לכל רוח.<sup style="color: gray;">13</sup> </span>
הציניקן, על פי אוסקר ווילד, הוא מי שיודע את מחירו של כל דבר ולא יודע ערכו של דבר — להזכירנו שהערך מצוי באותם דברים שאינם סחירים (באהבה, בנאמנות, באלטרואיזם, במהימנות); שלא רוכשים אותם, אלא רוחֲשים אותם; שהם חלק ממה שאנחנו, ולא ממה שיש לנו. תרבות שבה כל דבר יכול להיקנות היא תרבות שפיחתה את הערכים ומיסדה את הציניות.
כיום, במידה גוברת והולכת, מה שאנחנו קונים אינו רק טובין אלא גם שירותים אישיים. יש בכך משום צמצום של פעולותינו, שכן דברים שנהגנו לעשות בעצמנו או בצוותא, היו עתה לסחורות שאנחנו קונים במחיר. תהליך זה החל כבר במאה התשע עשרה והעשרים, בדמות העברת האחריות בתחומי החינוך, הרווחה, הבריאות ואכיפת החוק מהמשפחה והקהילה אל המדינה. כיום, אין זו רק המדינה אלא גם השוק. מערכות יחסים אישיות מוסחרו והוצעו למכירה במה שנראה כצמיחה אינסופית של שירותים חדשים: יועצים, מדריכים רוחניים, מאמנים אישיים, יועצי סגנון, יועצי קניות, מעסים, ארומתרפיסטים, מאמני כושר, חונכי מנהיגים — כל הקשת של ״תשלום תמורת תשומת לב״, כפי שרוברט רייך מכנה זאת.<sup style="color: gray;">14</sup>
מערכות יחסים הושתתו פעם על זהות אישית ועל כבוד עצמי, וזאת דווקא משום שעמדו <b>מחוץ</b> לעולם החוזים ועסקאות השוק. משפחה, חברים, שכנים, מדריכים, לכל אלו היה היחיד קשור בהדדיות מוסרית. הם עמדו לרשותו בטוב וגם ברע; כשהוא נזקק להם, לא כשהוא שילם להם. הם אמרו לו לא רק מה שרצה לשמוע. השוו זאת למסחור החֲברוּת במודעות פרסומת ל״מאמן אישי״ המצוטטת אצל רוברט רייך: ״חברים קרובים הם דבר נפלא. אבל האם חברך הקרוב הוא מקצוען שאתה יכול לסמוך עליו ולעבוד איתו על הדברים החשובים בחייך?״. התשובה לשאלה הרטורית הזאת היא כן: אתה סומך על חבר דווקא מפני שאינך משלם לו דמי חברות.
בשל הדרישות הגוברות של מקומות העבודה, יש לאנשים פחות זמן מבעבר לטפח יחסים עם ילדים, הורים, חברים, חברי קהילה או עמיתים בארגוני התנדבות. הדבר מצר ומקטע עוד את תחושת העצמי, ואף יוצר פערים חדשים בין אלו שיכולים ״לשלם תמורת תשומת לב״ ובין אלו שאינם יכולים. כדאי להזכיר שאדם סמית, הוא ולא אחר, כתב כי ״הנטייה לחוש הערצה, וכמעט לסגוד, לעשירים ולחזקים, ולתעב, או לפחות להזניח, אנשים החיים בעוני ובמצוקה״ היא ״הגורם הגדול ביותר, והאוניברסלי ביותר, להשחתת רגש המוסר שלנו״.<sup style="color: gray;">15</sup>
הסרנו מעלינו דאגות רבות ומרכזיות בחיינו, והעברנו אותן לאחרים. את מקצתן מסרנו לממשלה, למשטרה, לבתי משפט, לעובדים סוציאליים, למנהלים ולמורים. אחרות — למטפלים, ליועצים, למדריכים, למאמנים ולגורואים. לכל אלו אנחנו משלמים, ישירות או באמצעות מסים, כדי שינהלו את עניינינו, את מערכות היחסים שלנו, את הסכסוכים שלנו או את רגשותינו, טוב יותר מכפי שאנחנו יכולים לעשות או שזמננו מאפשר לנו. בכך אנחנו מאבדים במידה רבה את הריבונות שלנו על חיינו. כשמשהו אינו כשורה — והרי טבע הדברים הוא שלא תמיד הם כשורה — אנחנו עלולים להתייאש, מפני שגורלנו נמצא כעת בידיהם של אחרים ולא בידינו שלנו. זו נקודת התורפה של המנהג למסור היבטים נרחבים מחיינו לאחרים במקום לקחת אחריות אישית ומוסרית.
למילה ״מוסרית״ יש כאן חשיבות מכרעת. במחצית המאה האחרונה עברה המוסריות תקופה קשה. היא מצאה עצמה מייצגת כל מה שאנחנו מאמינים ששחררנו עצמנו ממנו: סמכות, דיכוי, התאפקות מסיפוק יצרים, כל מה שקשור לדתי, לטהרני, לתרבות הוויקטוריאנית של זקנינו. סגולות שנחשבו פעם נערצות — צניעות, ענווה, איפוק, שליטה עצמית — נראות עתה כמוצגים מאובקים במוזיאון לענתיקות תרבותיות. מילים כמו ״חובה״, ״מחויבות״, ״שיפוט״, ״חוכמה״ נושאות עתה מטען שלילי, או שכבר אינן בעלות משמעות כלל. יש עובדה פשוטה אחת, שמעולם לא שמעתי אותה מובעת בבהירות: מערכות של מוסריות הן לפעמים ניסיון <b>להיאבק בייאוש בשם התקווה</b>, ולשקם את כבוד האדם באמצעות השבת מעמדנו כסובייקטים, ולא כאובייקטים; כאחראים למעשינו ולחיינו.
אין זה מקרה שלמילה ״דמורליזציה״ יש משמעות כפולה.<sup style="color: gray;">16</sup> היא מסמנת אובדן משמעות מוסרית ואובדן תקווה. דברים שנמצאים מחוץ לשליטתנו גורמים לנו חרדה רבה. ציוויליזציות קדומות נשלטו בידי פחדים מפני אסונות טבע — בצורת, שיטפונות, רעב — והפנו אנרגיה יצירתית רבה להאנשת הכוחות הללו ולהפיכתם לאלים העשויים להתרצות בעזרת לחש, פולחן או כישוף. היום, לא פחות מאבותינו הקדמונים, אנחנו חרדים מפני כוחות עצומים אחרים: הטכנולוגיה, הרס הביוספרה, הגלובליזציה של התעשייה, בינאום הטרור. אך אין בידינו סיפור או מיתוס שיאניש את הכוחות הללו, ויעשה אותם למובנים ולניתנים להשפעתנו. אנחנו שמים יהבנו בממשלות, שמהן אנחנו דורשים יותר אך מצפים לפחות, ובשווקים שמטבעם הם גחמניים ואדישים למי שמרוויח בהם ולמי שנפגע מהם. בלב תרבות זמננו שוכנת הידיעה שנתח גדול מדי ממה שקורה לנו הוא מעבר לשליטתנו, והוא תוצאת החלטות כלכליות או פוליטיות שמקבלים הרחק מאיתנו אנשים שלעולם לא נפגוש ואף לא נוכל לזהות. מחוץ למעגל הצר של העצמי שוכן עולם שבו איננו העושים אלא הנעשים. כאן מקום הולדתו של הייאוש.
על רקע תפאורה כזו ממש, לפני כ־4,000 שנה, הופיעה תפיסה שונה של חיי האדם. היא גרסה שהיחיד אינו עומד נטול כוח אל מול כוחות נטולי פנים. אנחנו יכולים ליצור סביב ערכי האהבה, הרעות והאמון — משפחות, קהילות ואפילו חבְרות. בחברות כאלה, היחיד מוערך לא בזכות קניינו או עוצמתו, אלא בשל מה שהוא. חברות כאלו אינן חסינות בפני סכסוכים ואסונות, אך כשאלו קורים, היחיד אינו לבדו. הוא, או היא, מוקפים ברשתות תמיכה: המשפחה המורחבת, החברים והשכנים. יחסים כאלו אינם מתקיימים סתם כך. קהילות כגון אלו מקדישות לכך מרץ רב, באמצעות חינוך, ענישה חברתית והגנה צמודה על המוסדות החברתיים. הילדים מורגלים למידות טובות ולכללי התנהגות. הם לומדים את ערכו של ה״אנחנו״ לצד ערכו של ה״אני״. הסדר המוסרי הזה משתלם מאוד. הוא יוצר אי של משמעות בין־אישית בלב ים של כוחות נטולי אנושיות. הוא גואל את היחיד מבדידותו. המוסריות היא ניסיונה הכביר ביותר של הציוויליזציה לקחת את גורלה בידיה.
כוחה של השקפה זו בכך שהיא ממקמת את שורש המעשים בתוך עצמנו. היא משקמת את כבודן של היוזמה והאחריות. היא מדריכה אותנו לראות את חיינו לא כמשחק עיוור של כוחות חיצוניים — הגנום, השוק החופשי, אינטרסים כלכליים, כוחות חברתיים ואופנות מונְחות פרסום — אלא כסדרה של בחירות בחיפוש אחר הטוב והנכון, בחירות שבהן איננו מגששים לבדנו באפלה, משום שלרשותנו מאגר עצום של ניסיון היסטורי. היא מזכירה לנו שהפעולות שאנחנו מבצעים, ההחלטות שאנחנו מקבלים, משפיעות — ״עושות הבדל״ — על משפחתנו, על חברינו, על עמיתינו, על תחושתנו שהחיים שלנו נחיים כראוי. היא מלמדת אותנו להוקיר ולתחזק את מערכות היחסים — נישואים, משפחה, חברות, קהילה — שנוסכות בנו כוח להתמודד עם האי־ודאויות של העתיד הפתוח. היא מסלקת את האקראיות הנגזרת מחיים של התנגשות מתמדת בין מאוויינו שלנו לאלו של אחרים. היא מאפשרת לנו לראות עצמנו חלק ממסע שהחלו בו אלו שבאו לפנינו, שקורותיהם הם ההיסטוריה שלנו, וימשיכו בו אלו שיבואו אחרינו, ושאנחנו נוצרי תקוותיהם; זה מסע ליעד רחוק אבל ידוע: החברה הטובה שנקראנו ליצור יחד.
מה עושה את החיים לראויים לחיות אותם? התובנה העמוקה ביותר שזכיתי לה בשאלה זו הגיעה אליי לא באוניברסיטה אלא בראשית הקריירה הרבנית שלי, כשהיה עליי, בפעם הראשונה בחיי, לנהל טקס לוויה. עד היום קשים לי הרגעים המייסרים הללו, שבהם אני מנסה לנחם משפחה השרויה בצער; ובכל זאת, הם היו לי שיעור מאלף. בכל הספד שנשאתי ביקשתי לצייר את דיוקנו של הנפטר, שלעתים לא הכרתיו אישית, ולכן נהגתי לשוחח תחילה עם בני משפחתו ועם חבריו, ולנסות להבין מה הוא היה בשבילם. כמעט תמיד אמרו דברים דומים. המנוח היה בן זוג תומך והורה מסור. הוא היה חבר נאמן, נכון תמיד לעזור. מעולם לא ציינו כמה הנפטר השֹתכר, מה הוא קנה, באיזו מכונית הוא נהג והיכן בילה את חופשותיו. האנשים שיקיריהם התאבלו עליהם במיוחד לא היו העשירים ביותר או המצליחים מכולם — אלא אלו ששיפרו את חייהם של אחרים. הם היו אדיבים. יכולת לסמוך עליהם. הייתה להם תחושת אחריות. הם תרמו זמן וכסף לעניינים התנדבותיים. הם היו חלק מקהילה, חיו את ערכיה, השתתפו בצערה ובשמחותיה. כשהתבנית הזו חזרה לנגד עיניי פעם אחר פעם, הבנתי שאני לומד לא רק על חייהם של הנפטרים, אלא על הרבה יותר מכך: אני מתוודע למה שמגדיר חיים שנֶחיוּ נכון.
לדבר הזה אין כמעט קשר לערכיה של חברת שוק, אך יש לו קשר מלא לעיקרון המוסרי: מעשים טובים, יחסי אכפתיות, נכונות להקריב למען ערכים שלא אתה קבעת, השתייכות לקהילה שמקדישה עצמה להגשמת אידאלים — אלו הם הערכים המעניקים לחיים המשכיות ומשמעות. הם מהווים חלק גדול ממה שרובנו מבינים כאושר. הם שוויוניים עד להפתיע. הם נוגעים למה שאנחנו עושים ולמה שהננו, ולא לכוח או לעושר, להצלחה או לתדמית. הם עומדים בניגוד גמור להנחותיה של חברת הצרכנות מצד אחד, ולדטרמיניזם המדעי מצד אחר.
המוסריות היא אחת עם האקולוגיה של התקווה, משום שהיא ממקמת את השינוי החברתי ברמה נגישה, שבה אנחנו יכולים להשתתף באמצעות המעשים שאנחנו עושים, העקרונות שאנחנו חיים לאורם והיחסים שאנחנו יוצרים. המוסריות אינה רואה בנו חלקים בני תחליף במערכת כלכלית; היא מעניקה לנו מידה של עצמאות מהגחמות ומהאינטרסים של אחרים. בקהילה מוסרית, הנישואים מעניקים לאהבה קביעות. הנאמנות נוסכת בַּהוֹרוּת חוזק. החינוך הוא שיחה בין הדורות. קִרבה וברית קושרות אותנו עם בני אדם אחרים, כך שהם יודעים שיוכלו לסמוך עלינו ואנחנו יודעים שנוכל לסמוך עליהם. הידיעה שכולנו זרים גורמת לנו לצאת מגבולות ה״אנחנו״ ולקיים ידידות והדדיות גם עם ה״הם״. בצִדה, הידיעה שכדור הארץ אינו שייך לנו, שאנחנו דיירים זמניים בו, יורשיהם של אלו שבאו לפנינו ושומריהם של אלו שתורם יבוא אחרינו, מנווטת אותנו הרחק מדחף ההרסנות — הדחף למלחמה, להתערבות גנטית בלתי מחושבת או לניצול מופרז של משאבים — דחף הפועל לעתים על אלו שאין להם עניין בעולם שישאירו לאחר מותם.
ייתכן בהחלט שקהילות דתיות הן אחת הסביבות המעטות שעדיין מחזיקות בערכים כאלה. לפני מאה שנה טען דירקהיים שזוהי אחת הפונקציות העיקריות שלהן: להגשים שיפוטים קולקטיביים בעניין מהותם של הטוב, של הערכי מבחינה מוסרית, של הקדוש. זו כשלעצמה עשויה להיות סיבה לכך שבחלקים גדולים של העולם מתחוללת תחייה של הדת. הרעיון שהאושר יכול להימצא בהכנסות כספיות ובהוצאות כספיות, אותו מִבדה שכלכלות מתקדמות מטיפות לו, מעולם לא עלה ברצינות בדעתו של הוגה כלשהו, דתי או פילוסופי, שתהה על מהות האושר. עושר, תהילה, הצלחה — כל אלו מתחלקים באופן אקראי מדי, חיצוניים מדי למה שאנחנו, ונתונים בקשר רופף מדי עם ערכו של אדם, מכדי שיספקו מסגרת משמעותית לחיים. מקורות הערך העצמי צריכים להיות נגישים לכל אדם במידה שווה, וקשה לומר שמעמד כלכלי הוא כזה.
כוחן של הדתות הגדולות בכך שאין הן מציעות השקפה עקרונית בלבד באשר לטוב. את זה עושות גם שיטות פילוסופיות. אלא שהדתות, להבדיל מהפילוסופיות, גם מגשימות את הטוב הזה הלכה למעשה בקהילה חיה. הן מחיות אותו ומקנות לו חשיבות באמצעות תפילה ופולחן, נרטיבים מחייבים ופעולות משותפות של התקדשות. איני מבקש לטעון שדתות מסוימות או דתות בכלל הן מקור המוסריות היחיד שיש לנו. גלוי וידוע שאין זה נכון. ובכל זאת הדתות הן מרחב רב משמעות המצוי מחוץ, ואף מנגד, לתרבות המערבית המודרנית המאוחרת, זו הנוטה למוסס את הערכים ואת המידות המעניקים משמעות לחיים. זו הסיבה שבארצות שמחוץ למערב, ובמידה ניכרת גם בארצות מערביות, משמשות עתה הדתות אפיק מחאה משכנע נגד ערכי המערב העכשוויים.
בנקודה זו עלינו להביא בחשבון את כבודו של השוני. דתות אינן מסכימות זו עם זו, ולא עם פילוסופיות חילוניות, באשר לסוגיות מוסריות כבדות משקל כגון הפלות, המתות חסד, הפריה מלאכותית, מחקר בתאי גזע, הומוסקסואליות, זוגיות מחוץ לנישואים, ועוד עניינים שנויים במחלוקת. המחלוקות הללו, שיש בהן פוטנציאל להתנגשות כואבת, הן שגרמו לרבים לאמץ יחסיות מוסרית (אם הדתות אינן מסכימות ביניהן, המוסריות נתונה לבחירה), ולרבים אחרים, מן העבר השני, לאמץ את הליברטריאניזם (אַל לחברה לשפוט בעניינים מוסריים; מוסריות היא עניין פרטי). אני מאמין ששתי העמדות הללו כוזבות. אנחנו מתווכחים על ענייני מוסר במידה של רצינות שאיננו נוקטים בוויכוחים על עניינים שהם באמת יחסיים — איך להתלבש לסעודת ערב חגיגית, למשל. איננו מאמינים בְּכֵנות שענייני מוסר הם פרטיים, שכן לוּ סברנו כך לא היו הפגנות מחאה בנושאי סביבה או זכויות אדם, ולא היה דיון ציבורי בכל שאלה מוסרית שהיא. ועדיין השאלה אמיתית ודחופה: כיצד אנחנו חיים עם שוני מוסרי ובד בבד מקיימים קהילת־על משותפת?
התשובה, שכבר הצעתי לעיל, היא <b>שיחה</b> — לא ויכוח, אלא המעשה הממושמע של תקשור (הבהרה של השקפותיי לאדם שאינו שותף להן) ושל האזנה (כניסה לעולמו הפנימי של אדם שהשקפותיו מנוגדות לאלו שלי). שתי אלו הן צורות כנות של הוקרה, של מתן תשומת לב לזולת, של הענקת ערך לדעותיו אף שאין הן דעותיי. בְּוויכוח צד אחד מנצח, הצד השני מפסיד, אך שניהם נשארים כפי שהיו קודם לכן. בשיחה שום צד אינו מנצח, אך שני הצדדים משתנים, מפני שהם יודעים עתה איך נראית המציאות מנקודת מבט אחרת. אין זה אומר שהצדדים מוותרים על אמונותיהם הקודמות. לא לכך נועדה השיחה. אולם אנחנו אכן משתנים, במובן זה שאני מבין עתה שעליי לפנות מקום לאמונה אחרת, שיש מי שמחזיק בה בכל נימי נפשו, ושהצד השני מבין, אם הראיתי שאני משוכנע בעמדתי, שעליו לפנות מקום לאמונתי שלי. כך נבנית מוסריות ציבורית בחברה מגוונת: לא בידי קול שולט יחיד, וגם לא באמצעות דחיקתם של נושאים מוסריים אל המתחמים הפרטיים של הבית ושל הקהילה המקומית — אלא בפעולה איתנה של הבנה, ושל רצון להיות מובן, מעבר לגבולות שמסמן השוני.
בחברה מגוונת — קל וחומר בעולם מגוון — על כל אחד מאיתנו להסתפק בפחות ממה שיש לנו כשאנחנו בחברת בני אמונתנו. קתולי אולי מאמין שהפלה היא רצח, יהודי או מוסלמי אולי מאמינים שקיום יחסי מין מחוץ לנישואים הוא אסור, וכל אחת מאמונות אלו מקבלת ביטוי בקהילה הדתית המתאימה. אולם איננו יכולים לצפות שאמונותינו ייכפו בכוח החוק על מי שאינו בן דתנו, אם יש בחברה קבוצות שאינן מסכימות איתן ושמשוכנעות שזכותן לבנות את חייהן על פי אמות מידה אחרות. על הוויתור הזה אנחנו מקבלים פיצוי, ואף יותר מזה, בכך שכולנו בונים בצוותא חברה שהיא גדולה יותר מזו שאנחנו יכולים לבנות בכוחות עצמנו; חברה שבה קולנו נשמע וזוכה להקשבה גם אם אינו נוחל ניצחון. כשם שקהילה מושתתת על הנכונות של ה״אני״ לתת ל״אנחנו״ לעצב אותו, כך חברה נבנית על מוכנות ה״אנחנו״ של קהילתנו לוותר כדי לתת מקום לקהילות אחרות ולאמונותיהן הכֵּנוֹת. חברה היא שיחה רב קולית. בשיחה הזאת, ובאמצעותה, אנחנו שותפים לעיצוב עתידנו הקולקטיבי, ומתנערים מהתפקיד העלוב שהועידו לנו כוחות השוק, תפקיד האבק הנישא ברוח. שיחה — מכבדת, רצינית, הדדית, כזו המחלצת מאיתנו את מיטב כוחות האמפתיה וההבנה שלנו — היא המתווה המוסרי לעולם שמושל בו כבוד השוני.
אין דרך לחסל את התנאים האובייקטיביים היוצרים את חוסר הביטחון. אנחנו עומדים בפתח מאה שמסלולה הוא, במידה קיצונית, בלתי ניתן לחיזוי, ודווקא החירויות החשובות לנו הן ההופכות אותה לכזו. ועם זאת, טענתי בפרק זה שיש לנו משאבים אינטלקטואליים המאפשרים לנו להתמודד עם חוסר הביטחון. החשוב בהם הוא החזון המוסרי שאפיין את המאה התשע עשרה, ואילו בימינו הוא לפעמים חסר כל כך. חזון זה אִפשר לאברהם לינקולן לרפא את הפצעים שהותירה מלחמת האזרחים (״בלי זדון כלפי איש, ועם נדיבות כלפי כולם״), ולבנימין ד׳יזראלי ליזום שינוי פוליטי עם דרמה מוסרית (״הצדק הוא האמת בפעולה״). כשמשתמשים בו כיום, והבולט שבהם הוא נלסון מנדלה, המטיף לרעיונות של אמת ושל השלמה שיירפאו את פצעי האפרטהייד, עומד החזון במלוא כוחו המקורי. אנחנו זקוקים לתבנית מוסרית כגון זו. אנחנו יכולים לנסוע במהירות כל עוד אנחנו יודעים אנה אנחנו באים. ברגע שאנחנו מאבדים את החזון אנחנו מוצאים עצמנו, בעקבות כך, בלי מפה ובלי יעד. זה הזמן שבו אנשים פונים למנהיגים פופוליסטים היודעים לשחק בפחדיו של הציבור, או לזהויות מן העבר ולזרמים פונדמנטליסטיים המציעים להם להתמודד עם הפחד בעזרת הצגתה של קבוצה כזו או אחרת כאחראית לכל מדווי העולם. עד לא מכבר לא העליתי על דעתי שאצטרך ביום מן הימים להזהיר מפני פנייה לאפשרויות הללו, שהרי האסונות הגדולים שהן חוללו במאה העשרים צרובים עדיין בבשרה של האנושות. אך כשהרגשות גואים, הזיכרונות נתונים בשפל.
בעולם של אי־ודאות גוברת, המוסריות מחזירה לתמונה את רעיון ה<b>אחריות</b>: הרעיון שמה שאנחנו עושים, ביחד ולחוד, הוא בעל השפעה, ושהעתיד הוא בידינו. כל תקופה יצרה שיטות פילוסופיות או תורות מעין־מדעיות משלה כדי להראות שמה שקורה לא יכול היה להיות אחרת; שמהלכה של ההיסטוריה בלתי נמנע; שזה היבריס להאמין שאנחנו יכולים להילחם בגורל. כל שבידינו לעשות, אומרות התורות הללו, הוא ליישר עצמנו בכיוון הזרם, לנצל אותו כשאנחנו יכולים, ולהתמסר לו בשלווה, אדישים לגורלנו, כשאיננו יכולים לנצלו. זה מין הטענה הנשמעת תכופות לצידוק הדין של הגלובליזציה: היא קיימת; אין לברוח ממנה; היא מאיתני הטבע; היא מה שתומס פרידמן מכנה ״כתונת המשוגעים המוזהבת״; הברירה היא להצטרף ולשגשג — או לעמוד מנגד ולרעוב ללחם. דרך חשיבה זו היא נסיגה להשקפת עולם קדומה. זהו עולם המיתוס, שבו האנושות עומדת לבדה בסביבה הנשלטת בידי כוחות בלתי מנוצחים, עיוורים לנוכחותנו וחירשים לתפילותינו ולתקוותינו.
המחשבה המקראית, בזינוק נחשוני, מעזה לטעון אחרת. יש ממד אנושי לקיום. תקוותינו אינן רק חלומות, וחזונותינו אינם אשליות. משהו בגרעין ההוויה מגיב לנו כבני אדם בעלי עצמיות; הוא מזמין אותנו להגשים את חירותנו על ידי כך שנבנה משפחות, קהילות וחברות בדרך שיש בה כבוד לצלם אלוהים שבאדם, דרך המאצילה על חייו של כל אדם את כבודו האנושי המוחלט. השקפה זו, שהיא נחלת היהדות, הנצרות והאסלאם, רואה בבחירה, ביוזמה ובאחריות המוסרית את לבו של הפרויקט האנושי. איננו נטולי השפעה בפני הגורל. כל התקדמות טכנולוגית יכולה לשמש לטוב ולרע. כל סדר כלכלי יכול להיות מנוצל לרעה, להשתולל חסר רסן, או להיות מונחה משיקולי צדק והוגנות. עוצמתה הגוברת של האנושות, כשלעצמה, אינה רעה ואינה טובה. הדבר תלוי בשימוש שנעשה בה. כל דבר שאנחנו יכולים ליצור, אנחנו יכולים גם לשלוט בו. כל דבר שאנחנו יוזמים, אנחנו יכולים גם לכוון. כל עוצמה חדשה מלווה גם בבחירה, באחריות ובמקום לחשיבה מוסרית. אני מאמין שהשקפה זו, שדטרמיניסטים מתנגדים לה מימי קדם ועד היום, אינה רק נכונה, אלא גם הכרחית אם רצוננו להביס את הפוליטיקה של החרדה וחוסר הביטחון.
הקפיטליזם הגלובלי אינו כוח אימתני בלתי ניתן לשליטה. הוא התהווה בדרכים בלתי מתוכננות ובלתי צפויות, אך אין הכרח שיישאר כזה. התנועה הסביבתית בשנות השבעים שינתה את דעת הקהל ואת דפוסי הצריכה. המחאה על הגלובליזציה בסוף שנות התשעים גרמה לממשלות ולמוסדות פיננסיים לחשוב מחדש על אחריותם כלפי המדינות המתפתחות. מסעות ציבוריים נגד תאגידים שכנעו אותם להקפיד שמוצריהם לא יהיו פרי עבודה בתנאים בלתי קבילים ובמשכורות רעב. כולנו, באמצעות ההחלטות שלנו כיצד לחיות, לעבוד, לנסוע ולצרוך, עוזרים לעצב סביבה משותפת. כשאנחנו חושבים בדרך מוסרית ומתנהגים בדרך מוסרית, כשאנחנו עושים את הנכון פשוט משום שהוא נכון, אנחנו יוצרים אקלים ציבורי — שכן הטוב, כמו הרוע ממש, הוא מידבק. איננו חייבים לקבל את הבלתי קביל. הדבר היחיד שגורם למגמות חברתיות או כלכליות להיות בלתי נמנעות, הוא האמונה שהן כאלה. בדרמה של המאה העשרים ואחת, שזה עתה החלה, אנחנו צוות התסריטאים. בהסכמה משותפת יכולה דרמה זו לקבל כיוון כזה או אחר. אסור לנו להסתפק בשיטה כלכלית שמוותרת על משהו מכבוד האדם. עלינו להוריש לדורות הבאים עולם נעים יותר, הוגן יותר וגחמני פחות.
<h2>פרק ד; תרומה; הטיעון המוסרי של כלכלת השוק</h2>
<span class="poetry indentAll">עלינו ללמד כי לא רק מותר על פי התפיסה היהודית לרכוש הון ונכסים, אלא שמדובר גם בנושא שבקדושה. הצבירה המעשית הזו של נכסים כלכליים, מציבה אתגר לדתנו, אך בו בזמן התורה גם מספקת לנו את השיטה אשר לפיה ניתן להביא להתעלותן הרוחנית של פעילויות שכאלו. <br>(מאיר תמרי, ״כסף כשר״)</span>
האדם לא נברא כדי לשרת את השוק אלא השוק נוצר כדי לשרת את האדם. בפרק הקודם הזכרתי את טיעון האי־נמנעות שחסידי הגלובליזציה מעלים לעתים קרובות. השוק החופשי, הם אומרים, נשאר כאן גם אם הדבר אינו מוצא חן בעינינו. הקומוניזם והסוציאליזם נכשלו. כל מי ששואף לרמת חיים גבוהה יותר חייב לאמץ את הגלובליזציה ואת הליכותיה. אין דרך אחרת, אלא ללבוש את ״כתונת המשוגעים המוזהבת״.<sup style="color: gray;">1</sup>
יש הרבה מה לומר בזכותה של הכלכלה החדשה. השווקים הבלתי מווסתים, ההשקעות הבין־לאומיות המסיביות והטכנולוגיות החדשות מבוססות המידע יצרו שגשוג המשרת לא רק יחידים אלא גם את ״עושרן של האומות״. אולם לכל שיטה גבולות משלה. השוק מצטיין ביצירת עושר אך לא בחלוקתו. הוא מעודד מידות טובות מסוימות אך מקעקע אחרות. השפעותיו החברתיות אינן תמיד חיוביות ולעתים הן הרות אסון. השווקים הם הדרך הטובה ביותר שאנחנו מכירים לקיום עסקאות חליפין — קנייה של סחורות ומכירתן — אולם הם רחוקים מלהיות הדרך הטובה ביותר להסדרתן של מערכות יחסים או לשימורן של סחורות שערכן אינו זהה למחירן. חברות אנושיות ניצבות תדיר בצומתי בחירה שהכלכלה לבדה אין בה כדי להכריע בהם. טיעון האי־נמנעות של השוק הגלובלי הוא דרך לעקוף את השאלות המוסריות שכל מוסד מתמודד איתן בהכרח, בפרט מוסד כמו הכלכלה העולמית הקשור לתנאי החיים בכדור הארץ. אני טוען שאסור לנו להשתמט מהאחריות שלנו לָעולם שאנחנו מורישים לילדינו. אחת מצורות ההשתמטות הללו היא כפי שג׳ורג׳ סורוס מכנה ״פונדמנטליזם של השוק״,<sup style="color: gray;">2</sup> כלומר הרעיון שאנחנו יכולים להשאיר לטיפולו של השוק אפילו את ההשפעות של קיומו. לא, אנחנו לא יכולים. החובה לטפל בהן רובצת לפתחנו — יחידים וציבור ואזרחים גלובליים. בפרק הזה ובפרקים שלאחריו אני מבקש לחקור את הממדים המוסריים של השוק בעידן גלובלי: את הערכים שצריכים להיות נר לרגלינו אם ברצוננו ליצור עולם אנושי יותר.
אם יש לך דבר שהוא בעל ממד מוסרי — הרי זו הכלכלה. לפי האמורא רבא, בן המאה הרביעית, כאשר נעבור מן העולם הזה ונעמוד בפתח העולם הבא, השאלה הראשונה שנישאל תהיה ״האם נשאת ונתת באמונה?״<sup style="color: gray;">3</sup> ורק לאחריה נישאל על היבטים אחרים של חיינו. בבית המדרש של רבי ישמעאל, בן המאה השנייה, נלמד שמי שנושא ונותן באמונה, כלומר נוהג ביושר בהתנהלותו הכלכלית, ״כאילו קיים את כל התורה כולה״.<sup style="color: gray;">4</sup> התלמוד מביא את הדעה שהמבקש להיות חסיד יעסוק בסדר נזיקין — ילמַד ויישם את ההלכות הקשורות במסחר ובכספים.<sup style="color: gray;">5</sup> באחת מנקודות השיא של לוח השנה היהודי, ״שבת חזון״ שלפני תשעה באב, יום האבל על חורבן המקדש, אנחנו קוראים בבית הכנסת את הפרק הראשון והנשגב של ספר ישעיהו, הקובע שבהיעדר צדק חברתי וכלכלי אין טעם באדיקות הדתית:
<span class="poetry indentAll">דִרשו משפט, אַשרו חָמוֹץ, שִפטו יתום ריבו אלמנה… כַּספךְ היה לסיגים, סָבאֵך מהול במים; שריך סוררים וחברֵי גנבים, כֻּלו אֹהב שֹֹחד ורֹֹדף שלמונים (ישעיהו א, יז–כג).</span>
פיתוייו התמידיים של השוק — להפיק רווח על חשבונו של מישהו אחר, לנצל תמימות, לנהוג אדישות במועסקים — דורשים שניאבק בהם. יש להתקין תקנות למסחר הוגן ולתנאי העסקה הולמים ולאוכפן. מנקודת מבט יהודית, מדובר בחלק מהחיים הדתיים, משום שהיחסים בין אדם למקום אינם יכולים להיות מנותקים מהיחסים בין אדם לחברו. המוסריות שייכת לחדר העסקאות לא פחות מלחדר המיטות; לכיכר השוק לא פחות מלבית התפילה.
בבואנו לבחון שיטה כלכלית כלשהי, עלינו לשאול את השאלות המוסריות האלה: האם היא מקדמת את כבוד האדם? האם היא יוצרת תחושת ערך עצמית? האם היא מעודדת יצירתיות? האם היא מאפשרת לכל אדם ליהנות מהשפע החומרי שנברא בעולם? האם היא יוצרת אקלים של התייחסות שווה: כלפי מועסקים כמו כלפי מעסיקים, כלפי העני לא פחות מכלפי העשיר? האם היא מגינה על הפגיעים ומסייעת לנזקקים לברוח ממלכודת ההיזקקות? האם היא מבטיחה שלאיש לא יחסרו האמצעים לקיום בכבוד? האם בשיטה זו חולקים את ברכתם מי שצלחה דרכו עם מי שיש לו פחות? האם השיטה מחזקת את קשרי הסולידריות האנושית? והאם היא מכירה את גבולותיה שלה? כלומר, האם ברי לה שערכיה אינם הערכים היחידים שיש, שהחיים אינם רק מירוץ נצחי אחר העושר, שהשוק לבדו אינו מנגנון חלוקה מספק, וששיטה כלכלית היא אמצעי ולא מטרה?
אלו הן השאלות שאנחנו חייבים לשאול על הקפיטליזם הגלובלי, אם אנחנו מבקשים לנהוג באחריות. הצו המוסרי הוא קבוע, מוחלט ובלתי מתפשר. מאחורי כל ״ישנוֹ״ נמצא הצו של ״עליו להיות״. שום מערכת — לא מדעית, לא מדינית ולא כלכלית — אינה מוצדקת אם היא פועלת לצורך עצמה בלבד. אין היא ראויה להערצה רק מפני שהיא מה שהיא. בכך יידונו הפרק הזה וארבעת הפרקים שאחריו, אך נתחיל בשוק עצמו, בערכים שהוא מגלם ובאלו שהוא יוצר.
מקס ובר הביא לידיעתנו כי מערכות כלכליות מושפעות ממערכות דתיות. טענתו המפורסמת היא ש״רוח הקפיטליזם״ חבה את קיומה ל״מוסר הפרוטסטנטי״, בפרט לזה הקלוויניסטי.<sup style="color: gray;">6</sup> בתקופתנו, היה זה מייקל נובאק שכתב על הקרבה בין המוסר הקתולי ובין הקפיטליזם.<sup style="color: gray;">7</sup> תרומתו של האסלאם להתפתחות הכלכלה והמסחר ניכרת כבר מן המאה השמינית, כאשר בגדאד ובצרה היו מרכזי המסחר העולמי. גודלה העצום של האימפריה המוסלמית עודד קשרי אמון ומסחר בין ארצות מרוחקות. האסכולה החניפית של ההלכה האסלאמית הייתה חלוצה בפיתוח חוזים מסחריים.<sup style="color: gray;">8</sup> אין אפוא קשר יהודי מיוחד לכלכלת השוק, אך אין גם ויכוח על כך שהיהודים מילאו תפקיד חשוב בהתפתחותה, כפי שציין הכלכלן הגרמני ורנר זוֹמבַּרט:
<span class="poetry indentAll">חשיבותם של היהודים הייתה כפולה. ראשית, הם השפיעו על צורתו החיצונית של הקפיטליזם המודרני. שנית, הם תרמו לעיצוב רוחו. בסעיף הראשון אפשר לציין את חלקם הלא קטן של היהודים בתהליך שהעניק ליחסים הכלכליים את האופי הבין־לאומי שיש להם כיום; את תרומתם לעיצוב המדינה המודרנית, אכסנייתו של הקפיטליזם, ולבסוף, את תרומתם בעיצוב מאפייניו הייחודיים של הארגון הקפיטליסטי, בהמציאם פרטים רבים מהמיכון המסחרי שמניע את חיי העסקים של ימינו, ובהשתתפות פעילה בשיפור פרטים אחרים. בסעיף השני נציין שחשיבותם של היהודים היא אדירה כל כך מפני שהם, יותר מכל האחרים, העניקו לחיי הכלכלה את רוחם המודרנית.<sup style="color: gray;">9</sup> </span>
מובן ששום דת אינה מזוהה עם סדר כלכלי מסוים אחד. היו קומוניסטים בעלי מוצא יהודי והשראה יהודית, בהם קרל מרקס, רוזה לוקסמבורג ולאון טרוצקי. היו יהודים רבים בקבוצות סוציאליסטיות בראשית המאה העשרים, בראשן ה״בּוּנד״ במזרח אירופה. בימי הבית השני, חיו האיסיים בקומונות עם רכוש משותף, ניסוי שהוחיה בקיבוצים של ישראל המודרנית.<sup style="color: gray;">10</sup> הסוציאליזם המוסרי שואב השראה רבה מסיפור יציאת מצרים ומנביאי ישראל הקדומים.<sup style="color: gray;">11</sup> ועם כל זאת, נטתה היהדות להעדיף את השוק החופשי, תוך נתינתו בביקורת ערכית מתמדת.
זו הייתה עמדה של תרבות נגד. אנחנו נוטים לשכוח כמה טרי וכמה בלתי צפוי ניצחונו של השוק החופשי על יריביו: הקומוניזם, הסוציאליזם ומשטרים הייררכיים ישנים מאלה. פעלה נגדו היסטוריה אינטלקטואלית ארוכה של בוז כלפי המסחר. אפלטון, ב״המדינה״, טען שחנוונים הם ״בדרך כלל אנשים חלשים מכדי שתהיה בהם תועלת בכל מקצוע אחר״, ושִייך אותם למעמד החברתי השלישי, הנמוך ביותר.<sup style="color: gray;">12</sup> אריסטו, ב״הפוליטיקה״, כינה את חיי המסחר ״בזויים ועוינים את המצוינות״.<sup style="color: gray;">13</sup> בחברות מיליטריסטיות נחשבו העסקים לעניין נשי. אדם סמית אמר שהתרבות המסחרית ״מדכאת את אומץ הלב של האנושות, ונוטה להמית את הרוח הצבאית״.<sup style="color: gray;">14</sup> הוגים דתיים השמיצו את המסחר בתארם אותו כגילוי של חומרנות. תומס אקווינס הודה שעסקים אינם בהכרח ״מלאֵי חטא או מנוגדים למידה הטובה״, ובכל זאת עמד על כך שלא ראוי שכמרים יעסקו בהם, מפני שהם מסיחים את הדעת מענייני הרוח.<sup style="color: gray;">15</sup> הוגים קולקטיביסטיים יותר הנגידו בין אלטרואיזם לבין התחרותיות וה״אינדיווידואליזם הרכושני״ של השוק. ג״א הובסון, למשל, טען ש״תהליכי המיקוח מנוגדים מעצם טיבם להתחשבות בטובת הזולת, שכן כל צד מרכז את מחשבתו ואת רצונו ברווח החומרי המידי שלו… המניע הקבוע הזה, של אינטרסים אנוכיים, כרוך בהצרה של העורקים המוסריים״.<sup style="color: gray;">16</sup> לפיכך חשוב להבין מדוע היהדות, <b>על רקע מוסרי ורוחני</b>, העדיפה את כלכלת השוק.
במחקרו המרשים ״עושרן ועוניין של אומות״ ביקש דיוויד לנדס לברר מדוע משקים מסוימים צמחו ואחרים נותרו בקיפאון.<sup style="color: gray;">17</sup> אחת השאלות שהוא מעלה, לדוגמה, היא מדוע המהפכה התעשייתית התרחשה באירופה ולא בסין. בימי הביניים הייתה סין מתקדמת הרבה יותר מהמערב. זו הייתה הארץ הראשונה שהומצאו בה הדפוס, הנייר, החרסינה ואבק השריפה. אם כך, מדוע אירופה היא שזינקה במאה התשע עשרה? תשובתו של לנדס, שהותקפה מצד כמה מלומדים, הייתה בעיקרה שה<b>תרבות</b>, לא אוצרות הטבע, האקלים או גורמים חומריים אחרים, היא שיוצרת את ההבדל. לאירופה היה מה שלא היה לסין: האתיקה היהודית־נוצרית.
לנדס מזהה כמה מאפיינים מובהקים של אתיקה זו. ראשית, הכבוד שהמקרא רוחש לזכות הקניין. בעיני לנדס, זו לא פחות ממהפכה נגד העולם העתיק והכוח שהוא נתן בידי השליטים לנהוג ברכושם של בני השבט או העם כבשלהם. כאשר קורח ועדתו קוראים תיגר על מנהיגותו של משה, מתאר משה את יחסו לעם באורח המנוגד לחלוטין למוסכמות בנות הזמן: ״לא חמור אחד מהם נשאתי [= לקחתי] ולא הרעֹתי את אחד מהם״ (במדבר טז, טו). לדידו של המקרא, חילול זכות הקניין בידי שליט הוא מהחמורות שבשחיתויות. היהדות היא דתו של עם שנולד מתוך עבדות ונכסף לחירות. חטאה הגדול של העבדות כלפי כבוד האדם הוא שהיא שוללת את הבעלות על עושר שהוא יצר.
המשפט המשפיע ביותר בציוויליזציה המערבית הוא כנראה הפסוק בפרק הראשון של בראשית שבו אומר אלוהים ״נעשה אדם בצלמנו כדמותנו״ (א, כו). מה שהמהפכני במילים הללו אינו שבן אנוש יכול להיות בצלם אלוהים. את הרעיון הזה כבר הכיר העולם העתיק. המלכים השוּמֶרים והפרעונים המצרים היו בדיוק כאלה: אלים, או נציגיהם של האלים, בצורת אדם. החידוש לא היה שאדם מסוים יכול להיות בצלמו של אלוהים, אלא ש<b>כל</b> אדם הוא כזה. למן הורָתה, היהדות היא מחאה חיה נגד חברות הייררכיות המעניקות כבוד, כוח וחירות לאחדים מחבריהן ולא לכל חבריהן. אל מול אלו הכריזה היהדות שאם אדם כלשהו הוא קדוש, כי אז כל אדם הוא קדוש — מפני שכל אחד מאיתנו נברא בצלם אלוהים.
השאלה המרכזית אפוא היא זו: כיצד בונים מבנים חברתיים ששומרים על חירותו, על שלמותו ועל יצירתיותו של היחיד? התשובה, בתמצית, היא שהמקרא כולו הוא ביקורת מתמשכת על מה שהיינו מכנים היום ״ממשלה גדולה״. בקצה האחד מצייר המקרא את מצרים העתיקה, אומה הבונה בניינים אדירים במחיר הפיכת בני אדם לעבדים. בקצה האחר הוא מציע לנו את פרק ח בשמואל א, פרק מפורסם וחשוב שבו באים נציגי ישראל אל הנביא ודורשים מלך. על פי הדרכתו של ה׳, שמואל מסביר להם שאם ימנו מלך, הלה ייקח מהם את בניהם ובנותיהם, את שדותיהם ואת כרמיהם, ומַעֲשֵׂר מצאנם ומיבולם והם יהיו לו לעבדים. במילים אחרות, אפילו מונרכיה חוקתית נוגסת בזכויות הקניין והאדם. ״וזעקתם ביום ההוא מלפני מלככם אשר בחרתם לכם, ולא יענה ה׳ אתכם ביום ההוא״ (שמואל א ח, יח).
ההשקפה היהודית הקלסית היא שממשלות נחוצות לשם הגנה ולשם שמירה על סדר חברתי. מימרת חז״ל מהמאה הראשונה לספירה מנסחת זאת כך: ״הוֵי מתפלל בשלומה של מלכות, שאלמלא מוראהּ איש את רעהו חיים בלעוֹ״.<sup style="color: gray;">18</sup> אולם לכל פעולה של המדינה נחוצה הצדקה, מפני שכל ממשלה, גם אם נבחרה בדרך דמוקרטית, מצמצמת בעצם קיומה זכויות יסוד מסוימות, ובהן זכותו של אדם ליהנות מפירות עבודתו. קיומה של ממשלה מוצדק בכך שבהיעדר כוח מרכזי, המגן על הפרט מפני חוסר חוק מחד גיסא ופלישה מבחוץ מאידך גיסא, זכויות אלו לא יישמרו כלל. וכך, שנים רבות לפני הובּס, לוֹק וג׳פרסון, הציעה היהדות המקראית תאוריה של <b>ממשלה מוגבלת</b>. התעקשות עקרונית זו על גבולותיו המוסריים של הכוח היא ההגנה הבטוחה היחידה שעומדת ליחיד מפני הקולקטיב: מפני עריצותם של מלכים או מפני ״עריצות הרוב״, כפי שכינה זאת ג׳ון סטיוארט מיל בעקבות אלכסיס דה־טוקוויל. במקרא מבקש אלוהים שבני אדם חופשיים יעבדו אותו מרצונם החופשי, ושניים מהעַזים במגיניה של החירות הם הקניין הפרטי והעצמאות הכלכלית.
גורם נוסף שלנדס מזהה במסורת היהודית־נוצרית הוא ההוקרה שרוחש המקרא לעבודה ולערכה הסגולי. אלוהים אומר לנוח כי הוא יינצל מהמבול, אך עליו לבנות את התיבה בעצמו. ערכה הגבוה של העבודה בעיני היהדות מודגם היטב בקטע הזה:
<span class="poetry indentAll">רבי שמעון בן אלעזר אומר: אף אדם הראשון לא טעם כלום עד שעשה מלאכה, שנאמר: ״וינִחהו בגן עדן לעֹבדה ולשֹמרה״ (בראשית ב, טו) — ואחר כך נאמר ״מכל עץ הגן אכֹל תֹאכל״ (בראשית ב, טז).<sup style="color: gray;">19</sup> </span>
זוהי הבחנה דקה. קריאה שטחית של ספר בראשית עשויה ליצור את הרושם שעבודה אינה ברכה אלא קללה, משום שרק כאשר גורש האדם מגן עדן הוא למד שלעמָל יולַד: ״בזֵעת אפיך תאכל לחם״. לא כך הוא, אומר רבי שמעון. בגן עדן עצמו אדם נצטווה לעבוד את האדמה. אף שמזונו היה מונח לפניו בשפע, היה עליו קודם כול לעבוד.
עבודה, אף שלעצמה אין היא מעשה דתי, היא תנאי לכבוד האדם. ״ששת ימים תעבֹד ועשית כל מלאכתך, ויום השביעי שבת לה׳ אלֹהיך״ — ללמדך שאנחנו עובדים את האלוהים בעבודה כמו גם במנוחה. תפילת מוצאי השבת — קו הסיום של יום המנוחה — מגיעה לשיאה בהמנון לערך העבודה: ״יגיע כפיך כי תאכל, אשריך וטוב לך״. על כך העירו חכמים: ״׳אשריך׳ בעולם הזה, ו׳טוב לך׳ לעולם הבא״.<sup style="color: gray;">20</sup> במילים אחרות, לעבודה יש ערך <b>רוחני</b>, מפני שההתפרנסות למחיה היא חלק משיעור הקומה והיצירתיות של המצב האנושי:
<span class="poetry indentAll">בשעה שאמר הקב״ה לאדם ״[ארורה האדמה בעבורך, בעִצבון תאכלנה כל ימי חייך] וקוץ ודרדר תצמיח לך״, זלגו עיניו דמעות. אמר לפניו, ריבונו של עולם, אני וחמורי נאכל באבוס אחד?״ כיון שאמר לו ״בזעת אפיך תאכל לחם״ נתקררה דעתו.<sup style="color: gray;">21</sup> </span>
העבודה מרוממת את האדם, כי כך הוא <b>מרוויח</b> את לחמו. חז״ל מדברים כאן על תחושת הערך העצמי שמעניקה לאדם העבודה למחייתו, להבדיל מהכנסה שאינה מעבודה. אכילה שאין עמה עבודה אינה ברכה אלא בריחה מהמצב האנושי. חיות <b>מוצאות</b> את מזונן; ואילו האדם <b>יוצר</b> אותו. ובלשונו של פרשן המקרא בן המאה השלוש עשרה רבנו בחיי, ״מין האדם יש לו מעלה על כולם בנפש השכלית שבו, וכפי עילויו על הכול אין פרנסתו מוכנת לו כל כך שאם יתנועע שם ימצאנה, אלא צריך הוא שיטרח במזונותיו״.<sup style="color: gray;">22</sup> ההלכה היהודית פוסלת מהַמרים מלשמש עדים, מפני שאין הם משתתפים במשק היצרני: הם אינם עוסקים ״ביישובו של עולם״.<sup style="color: gray;">23</sup>
הדברים עומדים בניגוד בולט לאתוס של יוון העתיקה. פלוטארכוס, למשל, אומר שאנחנו עשויים ליהנות ממוצר ועדיין להחשיב את אלו שייצרו אותו ״אנשים שפלים ונקלים״. בדיאלוג האפלטוני ״גורגיאס״ שואל סוקרטס את קָלִיקְלֶס אם יתיר לבתו להינשא לבנו של מהנדס. אריסטו מודה שהחברה זקוקה לחקלאים ולבעלי מלאכה, אך העבודות הללו מיועדות לדעתו לצמיתים ולעבדים, לא לאזרחים חופשיים של הפוליס. במיתולוגיה היוונית האלים אינם עובדים, שלא כמו בספר בראשית שבו אלוהים, כבר בהופעתו הראשונה, מצטייר כאומן המעצב את היקום.<sup style="color: gray;">24</sup> היהדות מעולם לא פיתחה אתיקה אריסטוקרטית או נזירית המזלזלת במשק היצרני. גדולי החכמים היו בעצמם פועלים, בעלי מלאכה או אנשי עסקים. הם ידעו שהקהילה היהודית זקוקה לבסיס כלכלי כשם שהיא זקוקה לבסיס רוחני. בהתאם לכך, התלמוד מונה בין חובותיו של הורה לילדו את החובה ללמדו מלאכה או מסחר שמהם יוכל להתפרנס למחייתו.<sup style="color: gray;">25</sup>
גדול חכמי היהדות בימי הביניים, הרמב״ם, נאבק בנוהג לקיים בכספי ציבור תלמידי חכמים כדי שתורתם תהיה אומנותם. ״כל המשים על לבו שיעסוק בתורה ולא יעשה מלאכה ויתפרנס מן הצדקה״, כתב, ״הרי זה חילל את השם וביזה את התורה וכיבה מאור הדת וגרם רעה לעצמו ונטל חייו מן העולם הבא״.<sup style="color: gray;">26</sup> מאבקו של הרמב״ם היה שנוי במחלוקת, ומעולם לא נחל ניצחון מלא, מפני שהלימוד הוא ערך עליון ביהדות, ותמיד היו כאלו שהאמינו שצריכה להיות אליטה למדנית הפטורה מעול הפרנסה. הרמב״ם ראה את הסכנות בהֶסדר מסוג זה: זוהי התפשרות על עצמאותו של הלומד. ״מוטב״, כתב לתלמידו יוסף אבן עקנין, ״להשתכר בדוחק כחייט, נגר או אורג מלהיות תלוי בהכנסתו של ריש גלותא [= ראש הגולה]״.<sup style="color: gray;">27</sup> הרב המתפרנס מתורתו בלבד מנותק מהעולם שבו על בני קהילתו לחיות, והופך עיסוק דתי למשלח יד משתלם.
העבודה מעניקה לאדם שני דברים. ראשית, היא מעניקה לו <b>עצמאות</b>, שהיא מיסודותיה של חברה חופשית. בברכת המזון היהודית יש משפט נוקב: ״ונא אל תצריכנו, ה׳ אלוהינו, לא לידי מתנת בשר ודם ולא לידי הלוואתם״. היהדות מחשיבה מאוד את הצדקה והחסד, אך יותר מכך היא מחשיבה את העצמאות הכלכלית. אין עבודה, משום סוג, שהאבטלה עדיפה על פניה. ״פשוֹט נְבֵלָה בשוק וקבל שכר״, אמר האמורא רבא, בן המאה השלישית, ״ואל תאמר כהן אני ואיש גדול אני ואין זה מכבודי״.<sup style="color: gray;">28</sup> חז״ל היו ודאי מסכימים עם דיוויד יוּם כשכתב כי ״אין דבר משחית ומחליש ומשפיל את הדעת יותר מתלות, ואין דבר המעורר נטיות אצילוֹת ונדיבוֹת של הגינוּת יותר מחירות ועצמאות״.
שנית, היא מעניקה לאדם<b> יצירתיות</b>. סיפורה של האנושות במקרא מתחיל בציווי ״פרו ורבו ומִלאו את הארץ וכבשֻה״. העבודה — המלאכה, אם להקפיד על ההבחנה הלשונית המקראית — היא הזירה שבה אנחנו משנים את העולם וכך הופכים, במילותיהם המפתיעות של חכמי ישראל, ״שותף במעשה בראשית״.<sup style="color: gray;">29</sup> רבי עקיבא, במאה השנייה לספירה, לימד שאלוהים הותיר במכוון את העולם בלתי גמור, כדי שמלאכתם של בני האדם תשלים אותו.<sup style="color: gray;">30</sup> האל היצירתי מצפה ליצירתיות מהאנושות. גם כאן נעוץ אחד מיתרונותיו של המשק החופשי: הדגש שהוא שם על יזמות מתמדת. כדבריו של לֶה־מֶרְסֵיה דה־לה־ריביֵיר במאה השמונה עשרה:
<span class="poetry indentAll">האינטרס האישי שהחירות הגדולה הזו מעודדת דוחף כל אדם בחוזקה ובלי הרף להיטיב ולהרבות את הדברים שהוא מבקש למכור. הוא ישאף להגדיל את מספר ההנאות שהוא יכול לספק לאנשים אחרים, ובכך להגדיל את ההנאות שאנשים אחרים יוכלו לספק לו בתמורה. כך מתנהל העולם בכוחות עצמו. הרצון בהנאות והחירות ליהנות, שאינם חדלים לעודד את ריבוי המוצרים ואת צמיחת התעשייה, מזניקים את החברה כולה לִתנועה הנעשית מסע מתמיד אל עבר הטוב ביותר האפשרי לה.<sup style="color: gray;">31</sup> </span>
מקס ובר טען שאחת המהפכות שחוללה המחשבה המקראית הייתה הדה־מיתולוגיזציה של הטבע, והסרת הקסם ממנו. בפעם הראשונה יכלו בני אדם לראות את העולם שסביבם לא כדבר מקודש ואפוף מסתורין, אלא כדבר העשוי להיות מובן באופן רציונלי ושאפשר אף לשפרו.<sup style="color: gray;">32</sup> ראיית העולם הזאת, שהיא מרכזית ליהדות, פותחת במפתיע פתח לטכנולוגיות חדשות — יהיו אלה טכנולוגיות רפואיות, בדמות הנדסה גנטית, מחקר בתאי גזע ושיבוט לצורכי ריפוי, או טכנולוגיות חינוכיות כמו האינטרנט והסי־די־רום האינטראקטיבי.
בולטת אולי אף יותר מכל אלה היא השקפתה הבלתי מתחסדת של היהדות כלפי העושר: זו ברכת האל, וככזו יש ליהנות ממנה. העולם הוא יצירתו של אלוהים; כיוון שכך, העולם הוא טוב, ושגשוג כלכלי הוא אות לברכת ה׳. לפרישות ולסגפנות יש מקום מועט בלבד ברוחניות היהודית. רב, האמורא בן המאה השלישית, אף הרחיק לכת ואמר: ״עתיד אדם ליתן דין וחשבון על כל שראתה עינו ולא אכל״.<sup style="color: gray;">33</sup> בספר דברים מופיעים בכמה הקשרים ברכות ואף ציוויים ברוח זו: ״ושמחת בכל הטוב אשר נתן לך ה׳ אלוהיך ולביתך״ (כו, יא).
לצמיחה הכלכלית שחוללו הגלובליזציה וטכנולוגיית המידע יש משמעות <b>דתית</b>, בראש ובראשונה משום שהיא מאפשרת לנו, יותר מכל סדר כלכלי קודם, להפחית את העוני. היהדות התנגדה תמיד לניסיונות לטשטש את כאבי הרעב והמצוקה, להרדימם, לקשור להם הילה רומנטית או לתת להם צידוק הגיוני. היא הייתה רחוקה מלהיות אופיום להמונים, כהאשמתו של מרקס כלפי הדת. העוני אינו מצב מבורך ואינו רצון אלוהי. ״עניוּת היא כְּמיתה״, אמרו חז״ל, והיא קשה ״יותר מחמישים מכות״. ועוד אמרו:
<span class="poetry indentAll">אין לך מידה קשה מן העניות, שכל מי שהוא מדוקדק בעניות כאילו דבוקין בו כל ייסורים שבעולם וכאילו באו עליו כל הקללות שבמשנה תורה. ואמרו רבותינו, אילו נתקבצו כל ייסורין לצד אחד והעניות לצד אחד — העניות מכרעת לכולן.<sup style="color: gray;">34</sup> </span>
חכמינו ידעו היטב שמניעי עשיית העושר אינם תמיד מן הנאצלים. חסידיו הגדולים של השוק, ברנרד מַנְדֶוויל, דיוויד יוּם ואדם סמית, נתקלו בעובדה שרבים ראו בה שערורייה: שהתועלת שיש בשוק לַכלל מושגת באמצעות פעולות ועסקאות שהן אנוכיות במהותן. בלשונו של אדם סמית: ״אין אנו מצפים לחסדם של הקצב, מבשל השֵׁכר והאופה; דאגתם לעצמם היא המקנה לנו את סעודותינו״.<sup style="color: gray;">35</sup> בכלכלת השוק, כדבריו המפורסמים של סמית, היחיד ״מתכוון לרווח שלו בלבד, ובכך, כמו במקרים רבים אחרים, הוא מובל בידי יד נעלמה לקדם יעד שלא היה כלול בהתכוונותו״.<sup style="color: gray;">36</sup> עובדה זו, שאת השווקים מניע עניין אישי ולא אלטרואיזם, הולידה זה מכבר ביקורת על כל מה שהמילה ״מסחרי״ מעלה על הדעת.
לא כך היהדות. היא הסכינה לכך שבבסיסן של פריצות דרך חשובות עומדים לעתים מניעים ארציים ולאו דווקא נשגבים. ״וראיתי אני״, אומר קהלת, ״את כל עמָל ואת כל כִּשרון המעשה כי היא קנאת איש מרעהו״ (ד, ד). או, כדברי חז״ל, ״אלולי יצר הרע, לא בנה אדם בית ולא נשא אשה ולא הוליד ולא נשא ונתן״.<sup style="color: gray;">37</sup> טוהר הלב הוא חיוני ביחסים שבין אדם למקום, אך בעניינים שבין אדם לחברו הקובע הוא התוצאה ולא הרגש שהוליד אותה. מזווית ראייה זו, צדק סר ג׳יימס פרייזר כשאמר כי ״מוטב לעולם שאנשים יעשו את הטוב ממניעים פסולים, משיעשו את הרע מתוך כוונות טובות״.
חז״ל ביקשו לחסל את העוני, פחות דרך מיסוי המחלק את ההון מחדש ויותר באמצעות יצירת חברה המציעה לעניים עזרה בשעת הצורך: צְדקה, כמובן, אך בעיקר יצירת תעסוקה. מכאן שעם העושר באה אחריות. ״העשירות מחייבת״. מאנשי עסקים מצליחים ומנשות עסקים מצליחות (המזמור המפורסם ״אשת חיִל״, פרק לא בספר משלי, הוא בעיקרו שיר תהילה לאשת העסקים), הציפייה הייתה שישמשו מופת לנדיבות ציבורית ולמנהיגות קהילתית. צריכה ראוותנית נחשבה מגונה, ולעתים נאסרה בתקנות צנע מקומיות. כיוון שהעושר הוא ברכת שמים, הוא נושא בכנפיו גם מחויבות להשתמש בו לרווחתה של הקהילה כולה.
מנקודת מבט יהודית, הבעייתיות המוסרית שבכלכלה החדשה היא אפוא לא השוק החופשי עצמו אלא השבר שהוא יוצר בסולידריות החברתית, הבידול הגובר בין עשירים לעניים, והתפוגגות ההכרה שההצלחה גוררת אחריות — התופעה שג׳ון ק׳ גלבריית כינה ״תרבות השאננות״.<sup style="color: gray;">38</sup> כיוון שהתאגידים, על מניותיהם הנוסקות, חופשיים לשנות את מקום מושבם, נרשמת ירידה מתמדת במסים הנגבים מהם — ובשל כך גם בתרומתם למימון הציבורי של החינוך, הבריאות והרווחה. בני המעמד החדש, אותם אנשי טכנולוגיה ועסקים המתַפעלים את הגלובליזציה, באים במגע פוחת והולך עם בני השכבות המוחלשות ונוטים פחות מקודמיהם להשתמש בשירותים ציבוריים. זו שגיאה. העוני הופך כך להדרה חברתית, ואף עלול להיות לגורל העובר מדור לדור. פירוש הדבר שהעושר, במקום לחזק את הקהילה, מחלישהּ.
הרבנים אהדו את השוק ואת התחרות, משום שהם יצרו עושר, הורידו מחירים, הגדילו את הבחירה, הפחיתו את ממדיו המוחלטים של העוני, ובמרוצת הזמן אפשרו לאדם שליטה גוברת על סביבתו, בצמצמם את המידה שבה הוא נפגע סביל של נסיבות ושל גורל. התחרות משחררת אנרגיה ויצירתיות, אך עליה גם לשרת את הטוב הכללי. בשל כך התירה ההלכה מדיניות מגן כלכלית כשהדבר נחוץ לקיומו של המשק המקומי, בפרט כשהסוחרים הזרים אינם משלמים מסים. היו גם מקרים שבהם רבנים התערבו למען הפחתת מחירים של מוצרים חיוניים. כל עוד השוק החופשי צעד יד ביד עם חיזוק הקהילה ועם אחריות חברתית, קידמו אותו הרבנים בברכה, ובייחוד טיפחו אותו בתחומם המקצועי שלהם, החינוך היהודי. ההלכה קובעת שמלמד תורה אינו יכול להתנגד לכך שמלמד מתחרה יתחיל לפעול בחצרו. הטעם שניתן לכך מדגים היטב את הגישה הכללית. חז״ל נימקו בפשטות, ״קנאת סופרים תרבה חוכמה״.<sup style="color: gray;">39</sup>
הסיכום הטוב ביותר של תורת הכלכלה היהודית הוא אולי דווקא זה של המחבר הקתולי מייקל נובאק:
<span class="poetry indentAll">המחשבה היהודית, במסורת הנבואית ובמסורת הרבנית כאחת, חשה תמיד בבית בעולם הזה, בעוד זו הנוצרית נמשכה לעולמות אחרים. המחשבה היהודית אהדה תמיד, בגילוי לב, את הרכוש הפרטי, את הפעילות המסחרית, את השווקים והרווח, ואילו המחשבה הקתולית, שנהגתה עוד בתקופות מוקדמות בעיקר בידי כמרים ונזירים, ניסתה בלי לאות לכוון את מבטם של מאמיניה מהפעולות והמחשבות של העולם הזה אל מעבר לו, אל העולם הבא.<sup style="color: gray;">40</sup> </span>
עד כה דיברתי על עמדתה של היהדות כלפי כלכלת השוק. כלכלה זו קיימת לא מפני שהיא בלתי נמנעת, אלא מפני שהיא השיטה הטובה ביותר שהומצאה עד כה להעלאת רמת החיים ולהבטחת העצמאות וכבוד האדם, ערכים שהחברה החופשית תלויה בהם. לשאלה אם השוק מחלק את העושר במידת ההצלחה שבה הוא יוצר אותו אתייחס בפרק הבא. אך קודם לכן נדרשת הערה נוספת, והיא נוגעת בנושאו העיקרי של הספר הזה: עצם המעשה של עסקת השוק הוא גילומו העילאי של רעיון כבוד השוני.
אחת הברכות שתיקנה ההלכה לאחר אכילה ושתייה כוללת את המילים ״בורא נפשות רבות וחסרונן״. זהו ביטוי מוזר. בדרך כלל אנחנו מודים לאל על מה שיש לנו, לא על מה שחסר לנו; על מתנות, לא על חסרונות. ההסבר הוא שאם לאיש מאיתנו לא היה חסר דבר, לעולם לא היינו זקוקים זה לזה. היינו בודדים, מכונסים בתוך עצמנו. העובדה שאנחנו שונים זה מזה משמעה שמה שחסר לי יש למישהו אחר, ומה שחסר למישהו אחר יש לי.<sup style="color: gray;">41</sup>
זהו הדבר שהוליד בשחר ההיסטוריה את חלוקת העבודה ואת המסחר. בשלו התחברו אנשים יחדיו לעסקאות שתועלתן הדדית. אם אני טוב בייצור ראשי חץ מאבן ואתה מצטיין בציד דגים, שנינו נרוויח מכך שאתן לך כמה מראשי החץ שלי תמורת דגים שדגת. חוק היתרון היחסי של הכלכלן דיוויד ריקרדו הראה שהדבר נכון אפילו אם אתה טוב ממני גם בייצור ראשי חץ — כל עוד אתה מיטיב לדוג מלייצר ראשי חץ, ואני מיטיב לייצר ראשי חץ מלדוג. כל עוד אנחנו עושים דברים מסוימים טוב יותר מכפי שאנחנו עושים דברים אחרים, שנינו מרוויחים מהחליפין, אפילו אם כל דבר שאתה עושה אתה מיטיב לעשות ממני.<sup style="color: gray;">42</sup> לכל אחד יש דבר מה לתרום, וכל אחד מרוויח מתרומתם של אחרים.
עסקאות השוק הן הפרדיגמה לתרחישים שבהם כל הצדדים מרוויחים, ולכך שיחסים בין־אישיים אינם צריכים להיות משחקי סכום אפס. המסקנות הנגזרות מכך חורגות מתחום הכלכלה אל תחומי המוסר והרוח. רבגוניות, כפי שהסביר יוהנס אלתוזיוס בספרו ״פוליטיקה״ (1603), היא ברכת השמים שביסוד תכונת החברותיוּת שלנו:
<span class="poetry indentAll">בלי ספק, האדם הוא מטבעו חיה חברתית, שנולדה לטפח חברה משותפת עם בני אדם אחרים… [משום כך] אלוהים לא חילק לבני האדם את מתנותיו שווה בשווה. הוא לא חנן אדם אחד בדברים כולם, אלא חילק דבר מה לאדם אחד ודבר מה אחר לחברו, כדי שאתה תצטרך לשלי ואני לשלך. כך נולד, אפשר לומר, הצורך להודיע על דברים נחוצים ושימושיים, והעברת מידע זה מתאפשרת רק בחיים החברתיים והמדיניים. רצון האל היה אפוא שכל אדם יצטרך לעזרתם ולשירותיהם של בני אדם אחרים, כדי שחברוּת תקשור את כולנו יחדיו ואיש לא יחשוב את זולתו לנטול ערך. שכן, אלמלא נצרך אדם לעזרתם של אחרים, מה הייתה החברה? והיכן היו הסדר, ורחש הכבוד של אדם לרעהו? מה היו התבונה והאנושיות? כל אדם צריך אפוא לניסיונם ולתרומתם של אחרים, ואין איש חי לעצמו לבד. </span>
פירוש הדבר הוא שיחסי הגומלין בין בני האדם אינם בהכרח טרגיים. הם לא נידונו להיות נצחניים, סכסכניים, מחולקים לעד בין מנצחים ומובסים. אני חושד שזהו הדבר שבידל את הרגישות המקראית מזו של יוון העתיקה. העולם ההלניסטי העלה את אמנות הטרגדיה לכדי שלמות. בניגוד לכך, היהדות יצרה תאולוגיה של תקווה. לשוני שבין אדם לאדם, עם לעם, תרבות לתרבות, עשויות להיות שתי תוצאות שונות. הוא יכול להוביל למלחמה או למסחר. יוון, על סגולותיה המלחמתיות, העריכה את המקצועות הגבריים של המלחמה. היהודים, מתוך התנסותם בגלות ובייסורים, כבר למדו בשלב מוקדם להעדיף את השלום.
אחת מתרומותיו של השוק לַהיסטוריה, ולא הקטנה שבהן, היא שיותר מכל מוסד אחר הוא שימש כוח שכנגד ליצר הקדמון של המלחמה. מונטסקיה חזה זאת: ״טבע המסחר הוא שיוליד את השלום. שתי אומות הסוחרות זו עם זו נעשות תלויות זו בזו: אם לאחת יש עניין לקנות, לאחרת יש עניין למכור; ביסודה של כל התאגדות עומדים צרכים הדדיים״.<sup style="color: gray;">44</sup> אין זה מן הזוטות שאיחוד מונטרי הוא שאיחד את אומות אירופה, אותן אומות שהעימותים המתמידים ביניהן הגיעו לשיאם שנים מעטות קודם לכן בשתי מלחמות עולם. תומס פרידמן הציע את מה שהוא מכנה ״התאוריה של קשתות הזהב״, שלפיה מעולם לא נלחמו זו בזו שתי מדינות שהיו בהם סניפים של מק־דונלדס.<sup style="color: gray;">45</sup>
בעידן זה, שבו השבטיות קמה לתחייה, מציע השוק הגלובלי את מה שהמסחר הציע מאז ומעולם: מסלול חלופי לזה שבו השוני הוא מקור לסכסוך ולאסון. השוק הפך את השוני למקור ברכה לכל הצדדים. אדם סמית לא טעה כשהקנה לשוק משמעות מעין דתית בדברו על ״יד נעלמה״ שבה מצטרפות יחדיו תרומותינו כיחידים ומגבירות את עושרן הכללי של האומות. המידות הטובות באתוס הכלכלי — עבודה קשה, כושר המצאה, שאיפה לרווח — נראו תמיד חיוורות בהשוואה למידות הטובות ההרואיות שזכו להאדרה בחברות מיליטריסטיות. אבל חברות מיליטריסטיות הורגות. מלחמות מחריבות. גבורה, אומץ, מוות למען מטרה נאצלה, כל אלו נראים הרואיים מנקודת מבטם של המנצחים, אך לא מנקודת מבטם של המובסים.
אם מחירה של המלחמה נעשה גבוה מדי, והוא אכן כזה, עלינו להוקיר את הסחר: הדבר היחיד שלאורך ההיסטוריה איחד שבטים ועמים, בבקשם להפיק תועלת אלו מאלו ומכישוריהם השונים. קשירתם של עמים יחד ברשת של סחר אמנם גורמת לבעיות רבות, ואליהן אפנה עתה. אך היא גם התקווה האחרונה שלנו לשלום. להבדיל משדה הקרב, השוק הוא זירה שבה שני הצדדים יכולים לנצח.
<h2>פרק ה; חמלה; רעיון הצדקה</h2>
<span class="poetry indentAll">עיקר דאגתו של משה הייתה… להניח את היסודות למצב חברתי שייעדרו ממנו העוני החמור והמחסור המשפיל. <br>(הנרי ג׳ורג׳, ״משה״)</span>
״חשבו על לימוזינה מוארכת עוברת בגטו עירוני״, כותב מרטין וולף מה״פייננשל טיימס״. ״מה שבתוך הלימוזינה הוא העולם הפוסט־תעשייתי של מערב אירופה, צפון אמריקה, אוסטרליה, יפן והכוח העולה של שולי האוקיינוס השקט. מה שמחוץ ללימוזינה הוא כל היתר״. זוהי דמותו של עולמנו, המתגבשת עתה במהירות: עולם שבו חלוקת העושר שוויונית פחות משהייתה מעודה, עולם שבו העשירים מתעשרים והעניים מוסיפים להתרושש. בכל שנה יש מיליארדרים חדשים, ובכל שנה מיליונים מתים מרעב, מעוני וממחלות שאפשר למנוע אותן. זה ההבדל בין מיקרו־כלכלה ומַקרו־כלכלה. בכל עסקת שוק שני הצדדים מרוויחים. אבל כשהתוצאות של מיליארדי עסקאות מצטרפות יחד, עלולה התוצאה להיות אי־צדק גורף, ולעתים קרובות היא אכן כזו. את התופעה הזו הגבירה הגלובליזציה, לא צמצמה. הגלובליזציה הפכה את כוכב הלכת שלנו לשוק אחד, הנהנה מניידות גבוהה של הון ומתנאים מושלמים כמעט של תחרות ושל זמינות המידע. השקעות עוברות מארץ לארץ — בשאיפה לתשואות מרביות, אך בלי מחשבה על ההשלכות האנושיות. משנה לשנה נעשה העולם שוויוני פחות.
האי־שוויון שורר בין מדינות וגם בתוכן. במחצית השנייה של המאה העשרים גדלה פי שישה הצריכה העולמית של סחורות ושירותים. אולם לפי סקר של האו״ם, מיליארד איש, כשישית מאוכלוסיית העולם, חיים על פחות מדולר ליום ואינם יכולים לספק את צורכיהם האנושיים הבסיסיים ביותר. יותר משמונה מיליון בני אדם מתים מדי שנה בשל זיהום מים או זיהום אוויר. כשישה מיליונים מתים מתת־תזונה או מרעב. שני מיליונים מתים משלשולים וממחלות הקשורות בהם.<sup style="color: gray;">2</sup> עד לכתיבת מילים אלה, בשנת 2002, קיפחו את חייהם עשרה מיליון אפריקנים ממחלת האיידס, והיא צפויה לקפח את חייהם של 25 מיליון נוספים בעשור הקרוב. בין 4.5 מיליארדי התושבים של המדינות המתפתחות, לשלושה מכל חמישה אין גישה לתשתיות בסיסיות. לשליש אין מים ראויים לשתייה. לרבע אין מגורים סבירים. לחמישית אין שירותי תברואה או רפואה. באפריקה, האזור העני בעולם, 174 מכל אלף ילדים אינם זוכים להגיע לגיל חמש. חמישית מילדי העולם לומדים בבית ספר פחות מחמש שנים. שיעור דומה סובל מחוסר תזונה מתמיד.<sup style="color: gray;">3</sup>
והפער ממשיך לגדול. בין 1965 ל־1999 עלתה ההכנסה הראלית לנפש במדינות המפותחות ב־2.4 אחוזים. במזרח התיכון ובצפון אפריקה היא נשארה זהה, פחות או יותר. ואילו באפריקה שמדרום לסהרה היא ירדה. 89 מדינות נמצאות במצב כלכלי ירוד ממצבן לפני עשר שנים. ב־35 מהן, הצניחה גדולה מזו שהייתה בתקופת המיתון הגדול של שנות השלושים. החמישון העליון של אוכלוסיית העולם, מבחינת ההכנסות, אחראי ל־86 אחוז מכלל הצריכה הפרטית, ואילו החמישון התחתון — ל־1.3 אחוז בלבד. אותו חמישון עשיר צורך פי 16 בשר, פי 17 אנרגיה ופי 145 מכוניות מהחמישון העני. מכלל אוכלוסיית העולם, 65 אחוז לא שוחחו מעולם בטלפון, ול־40 אחוז אין גישה לחשמל. מהוצאותיהם של האמריקנים על קוסמטיקה בלבד, או לחלופין מהוצאותיהם של האירופים על גלידה בלבד, אפשר היה לממן חינוך ותברואה לשני מיליארדי בני אדם שאין להם לא חינוך ולא תברואה. אפילו עודף היה נשאר.
בשנת 1999 העריכה תכנית הפיתוח של האו״ם שנכסיהם של שלושת האנשים העשירים בעולם רבים מאלו של 600 מיליון תושביהן של המדינות העניות ביותר. הונם של 358 האנשים העשירים בעולם שווה כמעט להונה של מחצית האנושות. ועם זאת, הסיוע מהמדינות המפותחות נותר נמוך להפליא. רק ארבע מדינות מערביות — דנמרק, נורווגיה, שוודיה והולנד — מגיעות בתרומתן ליעד שהציב האו״ם, 0.7 אחוז מהתוצר המקומי הגולמי. ארצות הברית, העשירה שבאומות, נמצאת בתחתית הטבלה, עם 0.1 אחוז בלבד. לפי חישוב של תכנית הפיתוח של האו״ם, די בארבעה אחוזים מהונם של 225 האנשים העשירים בעולם כדי לספק חינוך יסודי, תשתית רפואית ותזונה הולמת לכל עניי העולם.<sup style="color: gray;">4</sup>
בתוך המדינות המפותחות עצמן, הפערים גדלו עד כי חלוקת ההכנסות שווה פחות מבכל זמן מאז ראשית המאה העשרים. בארצות הברית, בתחילת שנות התשעים, הכנסתם הממוצעת של מנהלי חברות הייתה גבוהה פי 42 מזו של עובדי צווארון כחול. כעבור עשר שנים היא כבר הייתה גבוהה פי 419. מתוך שפע של יותר מאלף מיליארד דולר שנוצר בין השנים 1979 ל־1999, 95 אחוז מצאו את דרכם לכיסיהם של חמישה אחוזים בלבד מהאמריקנים. פער ההכנסות בין האחוזון העליון לבין החציון גדל פי חמישה בין השנים 1968 ל־1998. הכלכלה החדשה נוטה לתגמל את המעטים, ובינתיים להותיר את אלו שבתחתית עם הזדמנויות מעטות יותר לתעסוקה במשכורת סבירה. כאשר הייצור התעשייתי מועבר למדינות שהמשכורות המשולמות בהן נמוכות, והייצור החקלאי במערב אינו זקוק עוד ליותר משני אחוזים מהאוכלוסייה, צעירים רבים מאוד נותרים בלי הסיכויים שהיו לבני גילם לפני שנות דור. המריטוקרטיה החדשה מפרידה באכזריות בין מנצחים ומפסידים.
במדינות שכלכלתן היא המתקדמת ביותר, אנשים עובדים קשה יותר, ביציבות תעסוקתית פחותה ועם רשת ביטחון חלשה יותר משהייתה בעבר. במעבר בין המאות, עבד האמריקני הממוצע שעות רבות יותר מכפי שעבד עשר שנים קודם לכן, במידה השקולה כנגד שבועיים בשנה. בקרב זוגות נשואים עם ילדים, העלייה היא בשיעור שבעה שבועות לזוג. ב־1969, עבדו 38 אחוז מהאמהות הנשואות בשכר; 30 שנה מאוחר יותר, שיעורן של העובדות עלה לכדי 70 אחוז. הפרנסה נמצאת עתה בראש רשימת דאגותיהם של צעירים. ב־1968, 75 אחוז מתלמידי שנה א׳ במכללות ציינו את חשיבותו של הצורך ב״פיתוח פילוסופיית חיים בעלת משמעות״, ורק 41 אחוז העניקו חשיבות כזאת ל״חיים ברווחה כלכלית״. לאחר שלושה עשורים, הנתונים הללו התהפכו.<sup style="color: gray;">5</sup> בינתיים, נוצרו ריכוזי עוני חדשים, בפרט בקרב אמהות חד־הוריות וילדיהן. במהלך שנות השמונים והתשעים הוכפל שיעור העוני בקרב ילדים בבריטניה. דפוס דומה של שינוי נרשם גם בארצות הברית. חסכים כלכליים חוברים בדרך כלל לעוני חברתי: שכונות מצוקה, קהילות מדולדלות, שיעור פשיעה גבוה, סחר בסמים, בתי ספר כושלים ושירותים חברתיים מורחבים יתר על המידה. ילדים רבים מדי בעולם כיום, לא רק במדינות מתפתחות אלא גם בשכונות עוני עירוניות בכמה מהמדינות העשירות בתבל, גדלים בלי תקווה.
מבחינה מוסרית, אי־אפשר שלא להיות מוטרדים מהפער הגדל בהתמדה בין המעטים שבצמרת הסולם החברתי לבין הרבים שבתחתיתו. חומרתו המיוחדת של הפער כיום, לעומת העבר, נעוצה בכך שהוא נראה לעין. כאשר אופקיהם של רוב בני האדם היו מוגבלים לכפר הקרוב או לעיר הסמוכה, היה יכול לשרור אי־שוויון בעולם, אך רק מעטים הבחינו בכך בחיי היום־יום. היו מחוזות אגדיים שזהב התגלגל ברחובותיהם, אך הם היו בעולם אחר, בממלכת האגדות והחלומות. התקשורת הגלובלית יצרה מצב חדש. הטלוויזיה הביאה את עולמם של העשירים והמפורסמים לכפרים הנידחים ביותר, ואילו לסלוני בתינו היא הביאה מראות של רעב, מחסור, מלחמה ומחלות. טענות מסוג ״לא ידענו״ כבר אינן תקפות.
גם תוקפן של ההגנות המסורתיות על האי־שוויון פג. השקפת העולם של העת העתיקה וימי הביניים הושתתה על האמונה שהבדלי כוח, עושר ומעמד הם חלק מסדר העולם הנתון. המעמד הוכתב עם הלידה. ההייררכיה הייתה חלק ממבנה היקום. יש אנשים, אמר אריסטו, שנולדו לחופש, ויש שנולדו לעבדות. אפלטון אמר שיש להרגיל את בני האדם להאמין שההבדלים בין גורלותיהם נקבעו בטרם לידתם, גם אם אמונה זו אינה אמת, שכן רק כך תוכל החברה לחסן עצמה מפני אי־שקט; אפשר לקונן על האי־שוויון אבל אי־אפשר לשנותו. אולם בעולם בן זמננו אין עוד מקום לקידוש הזה של הסטטוס קוו. המודרנה פירושה מעבר מגורל לבחירה, ואיננו יכולים עוד לטעון באופן משכנע, שהדברים הם כפי שהם יועדו להיות.
אם כך, מדוע נמשך האי־שוויון? רבים ממגיניה של הכלכלה החדשה טוענים — בצדק, לדעתי — שנעוצים בה הסיכויים הרבים ביותר להביס את העוני. מדינות שאימצו אותה, בייחוד בדרום־מזרח אסיה אך גם בדרום אמריקה, נהנות מאז משגשוג. כך אירע גם בהודו, שפיתחה תשתית יעילה ביותר של טכנולוגיית מידע. הרפורמות הכלכליות שביצע דנג שיאו־פינג בסין ב־1978 עזרו ל־800 מיליון איכרים להכפיל את הכנסתם בתוך שש שנים. בעשור האחרון לבדו נחלצו מן העוני 76 מיליוני סינים.<sup style="color: gray;">6</sup>
אלא שלא לכל אומה יש גישה לטכנולוגיות החדשות. יש המצויים מעברו השני של מה שזכה לשם ״פרשת המים הדיגיטלית״. המדיניות הכלכלית העולמית אף היא לא תמיד הועילה לרווחת החלשים. חתן פרס נובל, ג׳וזף שטיגליץ, שהיה הכלכלן הראשי של הבנק העולמי, היה ביקורתי מאוד כלפי המוסדות הפיננסיים הבין־לאומיים משום שהם כפו על משקים כושלים תכניות בלתי הולמות. ליברליזציה כלכלית עשויה לחזק את החזקים, אך היא עלולה גם להחליש עוד יותר את החלשים. הכסף נייד יותר מבני אדם. כספים שזרמו למשקים מתפתחים עלולים לברוח מהם באותה מהירות שבאו, ולהותיר אחריהם תעשיות חרבות ומספר עצום של מובטלים. הון ספקולטיבי אינו מושקע תמיד בחינוך ובתשתיות. לעתים קרובות הוא מושקע במגזרים המניבים רווח מהיר, וכך יוצר פרצי שגשוג זמניים בלי להותיר חותם על הצמיחה ארוכת הטווח. שטיגליץ משווה כמה מהתכניות הכלכליות שכפתה קרן המטבע העולמית על מדינות עניות לפריסה של ספינות קטנות בים סוער. גם אם הספינות מוצקות, יציבות וחובליהן מנוסים, עלול גל גדול להפוך אותן על צדן.
גם מתאגידים רב לאומיים לא תמיד מגיעה עזרה. רדיפת צדק אינה עומדת בראש מעייניהם. הם קיימים כדי ליצור רווחים לבעלי המניות, וזה פחות או יותר מה שהם עושים. אם תנודות בשערי המטבע או הבדלים בגובה השכר יסייעו להם להקטין עלויות באמצעות העברת הייצור מארץ אחת לאחרת, הם יעשו זאת. העלויות במונחים חברתיים, של עליבות מקומית או של שיבוש סדר החיים, אינן מעלות ואינן מורידות בעיניהם — וגם אם כן, רוב התאגידים הרב לאומיים נפטרו מהבעלות על בסיסי הייצור שלהם. חברות מהעולם הראשון מתחמקות בקלות מאחריותן למשקי העולם השלישי. זעמה של תנועת מחאה גדולה, שתועדה בספרה של נעמי קליין ״בלי לוגו״, מתמקד בחברות הרב לאומיות. זו מחאתם של אנשים המודאגים בצדק מהעברת הייצור של חברות רווחיות אלו למדינות שבהן אפשר להעסיק עובדים שעות רבות בשכר נמוך ובתנאי תברואה לקויים. יש צדק רב בדרישה ליצור תקנים בין־לאומיים לשיפור תנאי השכר והעבודה. אולם יש גם אחדות אינטרסים בין התאגידים מחד גיסא ובין ממשלות השואפות למשוך משקיעים זרים מאידך גיסא — אחדות המותירה לעובדים עצמם מעט מאוד כוח לשנות את גורלם.
שחקניות מפתח נוספות הן המדינות עצמן. אלא שמחויבותן של אלה לסיוע בין־לאומי היא עדיין מעורפלת, במידה רבה משום שבעבר היו מקרים רבים שבהם הגיע סיוע כזה לידיים הלא נכונות. הוא הופקע בידי ממשלות, ולעתים נוצל לחיזוקם של משטרי דיכוי ועריצות כושלים. באפריקה, למשל, 90 אחוז מהרעבים מתגוררים באזורים כפריים, אך מאחר שהאליטה הפוליטית של היבשת נוטה להתגורר בערי נמל, סובל פנים הארץ מהזנחה. במהלך הרעב של 1984–5, ניסחה זאת כך אחת מעוֹבדות הסיוע: ״הרעֵב את תושבי העיר והם יתמרדו; הרְעֵב את תושבי הכפר והם ימותו. אם אתה מנהיג פוליטי, באיזו משתי האפשרויות תבחר?״.<sup style="color: gray;">8</sup> בשנות התשעים נרשמו 17 עימותים מזוינים גדולים באפריקה לבדה, לעומת 10 ביתר חלקי העולם. מלחמות אלו הותירו 20 מיליון נפש, בעיקר נשים וילדים, במצב של רעב והזדקקות לסיוע הומניטרי. ממשלה מקומית טובה היא תנאי ליעילותו של סיוע, אך הסיוע לכשעצמו אינו יכול ליצור ממשלה טובה.
גם הממשלות המערביות סובלות מניגוד אינטרסים בלתי נמנע. חובתן הראשונה היא להגן על הכלכלה בארצותיהן שלהן, והן חוששות שסיוע למדינות מתפתחות יפגע ברווחה בתוכן פנימה. כשיש לייצור תנאי ניידות מוחלטת, העבודה עוברת למדינות שהמשכורות בהן נמוכות. התעסוקה מיוצאת, ומשמעות הדבר, לפחות בטווח הקצר, היא שכנגדה מיובאת אבטלה. יש במדינות המפותחות מי שעשוי להרוויח מכך: האליטות של בעלי החברות, המעסיקים, המשווקים. המפסידים הם פועלי הצווארון הכחול המסורתיים, שמשרותיהם מועברות לפועלים בארצות אחרות. ענפי השירותים התרחבו בכל המדינות המפותחות, ואילו מספר המועסקים בתעשייה צנח. ממשלות עשויות לחשוב פעמיים אם אכן כדאי ליצור מצב שבו הגברת התעסוקה במקום אחר מובילה להצטמצמות התעסוקה בקרב אזרחיהן שלהן.
עולם שבו מעטים משגשגים ורבים רעבים הוא עלבון לתחושות ההוגנוּת והסולידריוּת העמוקות ביותר שלנו. איננו מוכרחים להיות תומכים מושבעים בשוויון כדי לדעת שפערים בגודל כזה — עושר עצום ומרוכז בצד מצוקה רבת היקף — הם בלתי נסבלים. ועם זאת, הבעיה האמיתית היא בעיה של אחריות. איש לא תכנן את המצב הזה. הוא נוצר בעקבות מיליארדי החלטות של עסקאות, השקעות ורכישות. כפי שמזכיר לנו רוברט רייך:
<span class="poetry indentAll">עלייתה של הכלכלה הגלובלית, כלכלת ההיי־טק, אינה בעיקרה מעשה ידיו של איש. התפתחות אחת הזניקה את הבאה אחריה, בלי שהתקבלה החלטה מסודרת שהביאה בחשבון את ההשלכות. איש לא החליט במפורש שטכנולוגיות התקשורת, התחבורה והמידע יתקדמו מהר כפי שהתקדמו. איש גם לא החליט שהטכנולוגיות הללו ישנו את אופייה של הכלכלה, מייצור המוני למערך רחב של מוצרים ושירותים חדשניים הניתנים בקלות להחלפה בטובים מהם… ובפרט, איש לא החליט לקבל את חסרונותיה של הקִדמה הזאת.<sup style="color: gray;">9</sup> </span>
היד הנעלמה — אותו תוצר בלתי מתוכנן של אינספור פעולות ותגובות — אינה תמיד נעימה. אין פתרונות קלים, אך יש שאלות קשות. מהי אחריותנו לאנושות בכללותה? אילו מחויבויות קושרות אותנו למי שאינו חולק עמנו ארץ, מבנה פוליטי, שפה או תרבות? איזה שיעור מהעושר שלנו, אם בכלל, אנחנו מחויבים לחלוק? שפת הזכויות לא תמיד מועילה פה, שכן זכויות זקוקות לתשתית משפטית מחייבת שתאפשר את יישומן. הזכות כמוה כהמחאה: יש לה ערך רק אם יש בנק וחשבון שמהם היא יכולה להיפדות. בלי אלו, היא תישאר בגדר ציפייה לא ממומשת. מהו אפוא הבסיס המוסרי של האחריות הכלכלית הגלובלית?
ברובד זה של הדיון, מושגים דתיים יועילו יותר ממושגים פוליטיים וכלכליים צרים. התובנה המרכזית של המונותאיזם היא שאלוהים הוא אביה של האנושות, ולפיכך כולנו בניה של משפחה מורחבת אחת. לתובנה זו יש כיום, יותר מאי פעם, השלכות ממשיות. הנאורות העניקה לנו את רעיון הזכויות האוניברסליות, אך אלו נותרות בגדר מוסריות ״רזה״, המצטיינת ברעיונותיה המופשטים יותר מאשר באחיזה במחשבה מוסרית. עוצמה רבה יותר יש ברעיון המקראי שלפיו אלו הנתונים במצוקה הם אחינו ואחיותינו, ושהעוני הוא דבר שעלינו לחוש בלשד עצמותינו. בכל שנה, בפסח, אוכלים היהודים את לחם העוני ואת עשבי המרורים של העבדות. בחג הסוכות הם נוטשים את בתיהם הנוחים ועוברים להתגורר בסוכות, וכך נזכרים במו גופם בטעם החיים בלא קורת גג מוצקה, חשופים לאיתני הטבע, כחייהם של מיליונים כיום בכלכותה או בקראקס. הדתות הגדולות אינן מסתפקות בביטוי מופשט לרעיון אנושיותנו המשותפת; הן מניעות אותנו לפעולה, ויוצקות את מחויבותנו לאחרים במסגרת מעשית מחייבת.
אני רוצה לבחון את ההשקפה היהודית, מפני שהיא משלבת שני יסודות הנוגעים במיוחד למצב הנוכחי. מצד אחד, כפי שהדגמתי בפרק הקודם, היהדות אוהדת את השוק החופשי ואת הממשלה המוגבלת, ורואה בהם את מגיניהן הטובים ביותר של חירות הפרט ושל היצירתיות. מצד אחר, עוד מימי משה מודעת היהדות לכך שהכלכלה החופשית אינה ערובה לתוצאות צודקות במישור הרחב יותר, של חברה שבה לכל אחד יש אמצעים לקיום בכבוד. החיסרון הזה היה למשה ולנביאים מקור לדאגה עמוקה. במילותיו של חוקר מקרא בן זמננו: ״עם ישראל חי מראשיתו באמנת ברית ששאפה לכוון את חייו כעם שמתקיימים בו יחסי שוויון תחת סמכות ריבונית אלוהית אחת״.<sup style="color: gray;">10</sup> הדת הישראלית הייתה בראשיתה הניסיון ליצור ״אגודת שבטים הטרוגנית, נטולת מעמדות ומבוזרת, הנתפסת כאחווה — וגם כאחוות נשים, לפחות במידה גדולה יותר מבחברה הכנענית — בין יחידים שווי ערך מבחינה חברתית, כלכלית ופוליטית״.<sup style="color: gray;">11</sup> הייתה כרוכה בכך מחויבות לסדר כלכלי שיש בו איזון בין חירות וצדק, הבטחה שניתן להתחקות עליה בחוקי התורה ובדברי הנביאים. כדי להבין זאת, עלינו להבין תחילה את הרעיון הגלום באחת ממילות המפתח של היהדות.
בשני פסוקים בספר בראשית מפרט אלוהים את המשימה שהטיל על אברהם ועל צאצאיו:
<span class="poetry indentAll">[וה׳ אמר] המכסה אני מאברהם אשר אני עֹשה? ואברהם היוֹ יהיה לגוי גדול ועצום, ונִבְרְכוּ בו כל גויי הארץ. כי ידעתיו למען אשר יצוה את בניו ואת בֵיתו אחריו ושמרו דרך ה׳ לעשות צדקה ומשפט, למען הָביא ה׳ על אברהם את אשר דיבר עליו (בראשית יח, יז–יט).</span>
המילים ״צדקה״ ו״משפט״ מורות על צורות שונות של צדק. ״משפט״ הוא מערכת החוק, הענישה והשיפוט. חברה חופשית חייבת להתנהל על פי חוק הנאכף בלא משוא פנים, כך שהאשם נענש, החף מזוכה וזכויות האדם מוגנות. ״צדקה״, לעומת זאת, מתייחסת לצדק חלוקתי, רעיון שקשור פחות להליכים ויותר לתוכן.
את המילה ״צדקה״ קשה להגדיר ולתרגם, מפני שהיא מורכבת משני יסודות הנחשבים בדרך כלל למנוגדים: חסד וצדק. נניח, למשל, שאני נותן למישהו מאה שקלים. הכסף אולי מגיע לו, ואולי לא. אם הוא מגיע לו, המעשה שלי היה מעשה של צדק. אם הוא לא מגיע לו, הרי שעשיתי מעשה חסד. באנגלית, למשל, נתינת צדקה (charity) אינה מוגדרת כמעשה של צדק (justice) ולהפך. ״צדקה״ היא מונח בלתי רגיל, מפני שהוראתו היא צדק וחסד גם יחד.
מקורה של אנומליה לכאורה זו הוא בתאולוגיה של היהדות, העומדת על ההבדל בין קניין ובעלות. בחשבון אחרון, כל הדברים נמצאים בבעלותו של אלוהים, בורא העולם. מה שהוא קנייננו אינו שלנו ממש; אנחנו רק מחזיקים בו כפיקדון מאלוהים. הדוגמה הבהירה ביותר לכך היא ההוראה המופיעה בספר ויקרא: ״והארץ לא תִמכר לצמִתֻת, כי לי הארץ, כי גֵרים ותושבים אתם עמדי״ (כה, כג). לו הייתה בעולם בעלות מוחלטת, היה הבדל בין צדק (מה שאנחנו מחויבים לתת לאחרים) לבין חסד (מה שאנחנו נותנים לאחרים מתוך נדיבות לב). הצדק היה חובה הנאכפת בחוק, ואילו החסד היה לכל היותר מחויבות מוסרית, ביטוי לרצון טוב או לאהדה. אולם ביהדות, כיוון שאין אנחנו בעלים על רכושנו אלא רק מופקדים עליו בשמו של אלוהים, אנחנו מחויבים לתנאי הנאמנות, ואחד מהם הוא לתרום חלק מרכושנו לזולתנו הסובל ממחסור. מה שבמערכות משפט אחרות היה נחשב לחסד, ביהדות הוא דרישה נוקשה של החוק. כזו שאפשר, אם נחוץ, לאוכפה בידי בית דין.
מה שמסמן המונח ״צדקה״ הוא אפוא מה שמכונה לפעמים ״צדק חברתי״: שאיש לא יישאר בלא צורכי קיום בסיסיים, ומי שיש לו יותר מכפי צורכו ייתן חלק מהעודף למי שיש לו פחות מהדרוש. זהו ערך בסיסי בסוג החברה שבני ישראל נצטוו ליצור: חברה שבה לכל אחד יש זכות בסיסית לחיים בכבוד ולשותפות שווה בקהילת הברית שבריבונות האל. אלו הם, לדוגמה, כמה מפרטיה של הברית:
<span class="poetry indentAll">וגֵר לא תונה ולא תלחצנו, כי גרים הייתם בארץ מצרים. כל אלמנה ויתום לא תְענון. אם ענֵה תענה אותו, כי אם צָעֹק יצעק אלי שמֹע אשמע צעקתו… אם כסף תלוה את עַמי, את העָני עִמך, לא תהיה לו כנֹשה, לא תשימון עליו נֶשך. אם חבול תחבל שַׂלמת רעך [תיקח אותה כעירבון], עד בא השמש תשיבנו לו. כי היא כסותה לבדה, היא שמלתו לעֹרו, במה ישכב? והיה כי יצעק אלי ושמעתי, כי חנון אני (שמות כב, כ–כו).</span>
בעיני בני ישראל, אלוהים היה מעורב מעורבות פעילה בסדר הכלכלי והפוליטי, בייחוד למען אלו שבהיעדר כוח, או אפילו ״קול״, היו לנפגעים של עוול ועיוות:
<span class="poetry indentAll">עֹשה משפט לעשוקים, נֹתן לחם לרעבים, ה׳ מתיר אסורים. ה׳ פֹקח עיורים, ה׳ זֹקף כפופים, ה׳ אֹהב צדיקים. ה׳ שֹמר את גרים, יתום ואלמנה יעודד ודרך רשעים יעוֵת (תהלים קמו, ז–ט).</span>
החברה שבני ישראל נועדו ליצור מנוגדת לחוויות העוני, הרדיפות והעבדות שעברו במצרים. שחרורם מכבלים היה רק השלב הראשון במסעם אל החירות. בשלב השני — הברית עם אלוהים — תהיה קבלת אחריות קיבוצית שתבטיח שאיש לא יודַר מנועם חיי הקהילה. מכאן התעקשותו של המקרא שחברה חופשית אינה יכולה להיבנות על המשפט לבדו. דרושה גם צדקה. קרבה רבה להשקפה זו אפשר למצוא ברעיון ה״התפתחות כחירות״ של אמַרְטיָה סֵן, חתן פרס נובל לכלכלה:
<span class="poetry indentAll">אדם בוגר שאין לו האמצעים לקבל טיפול רפואי למחלה שהוא סובל ממנה, נתון לא רק לחרדת מוות שאפשר היה לסלקה ולסכנת מוות שאפשר היה אולי להימלט ממנה, אלא נבצר ממנו לעתים גם החופש לעשות דברים, למען עצמו ולמען אחרים, שהוא היה רוצה לעשות כאדם אחראי. הפועל המדוכא, שנולד אל תוך עבדות למחצה; הילדה המשועבדת, הנרמסת בידי חברה מדכאת; הַצמית חסר הישע שאין לו אמצעי פרנסה ראויים — כל אלו הם עשוקים לא רק במונחים של רווחה, אלא גם במונחים של היכולת לנהל חיים של אחריות, שכן חיים כאלו מותנים בקיום חירויות מסוימות. אחריות <b>דורשת</b> חירות.<sup style="color: gray;">12</sup> </span>
סבורני שסן תיאר את הדברים במדויק. חירות ה<b>פרט</b>, זו הקרויה בלשון המקרא ״חופש״, מבוטאת היטב במונח ״חירות שלילית״ שטבע ישעיהו ברלין. ״חירות שלילית״ משמעותה היעדר מגבלות. חירות <b>קולקטיבית</b>, זו המכונה במקרא ״חירות״, היא דבר אחר. פירושה, בין השאר, שהחופש שלי אינו נקנה במחיר החופש שלך. חברה שבה מעטים משגשגים ורבים רעבים ללחם, חברה שרק לחלק מבניה יש גישה לחינוך טוב, לשירותי בריאות ולמערכות נחוצות אחרות — אינה מקום של חירות. לחירות נדרש יותר מהיעדר כפייה. חירות היא גם הסרתם של חסמים העומדים בפני אזרחות אחראית: ״עוני ועריצות, היעדר הזדמנויות כלכליות וקיפוח חברתי שיטתי, הזנחת מתקנים ציבוריים ואי סובלנות או פעלתנות יתר של מדינות מדכאות״.<sup style="color: gray;">13</sup>
איך נבנתה חברה כזו? המקרא נטוע במציאות שבה החברה היא בעיקרה חקלאית, ומצוות התורה עוצבו כנגד סוגי העוני המצויים בחברה מסוג זה. איש לא הורשה לעבוד ביום השבת, וכך, ליום אחד בשבוע, כל ההייררכיות הכלכליות והפוליטיות הושעו. חלקים מסוימים מהיבול הוקצו לעניים: פאת שדה התבואה, אלומות שנשכחו, וכן חלקים מיבולים אחרים (ויקרא יט, ט–י; דברים טו, א–ב). בשנה השלישית והשישית בכל מחזור חקלאי בן שבע שנים ניתן לעניים מעשר מהיבול (דברים כו, יב). בשנה השביעית, שנת השמיטה, נאסרה כל עבודה חקלאית, והיבול היה שייך לכול — ״ואכלו אביֹני עמך״ (שמות כג, יא). כל החובות בוטלו (דברים טו, א–ב). ממצווה זו אפשר היה להתחמק באמצעות הימנעות ממתן הלוואות, אך התורה מזהירה במפורש שלא לעשות כך:
<span class="poetry indentAll">הִשמר לך פן יהיה דבר עם לבבך בליעל לאמור קרבה שנת השבע, שנת השמִטה, ורעה עינך באחיך האביון ולא תִתן לו. וקרא עליך אל ה׳, והיה בך חטא. נתון תִתן לו ולא יֵרע לבבך בתתך לו, כי בגלל הדבר הזה יברכך ה׳ אלהיך בכל מעשך ובכל משלח ידך. כי לא יחדל אביון מקרב הארץ, על כן אנכי מצוך לאמֹר פתֹח תפתח את ידך לאחיך, לעניך ולאבינְך בארצך (דברים טו, ט–יא).</span>
חוב כספי הוא צורה של עבדות. איסור גמור על הלוואות היה דן אנשים לעוני ושולל מהם את ההזדמנות להתחיל ביוזמה כלכלית משלהם או לקיימה. משום כך, מנקודת המבט המקראית, הלוואות קטנות מהסוג שנותן היום הבנק העולמי הן חיוניות. אין דרך יעילה יותר למגר את העוני מלהעניק הזדמנויות להקים עסקים קטנים. אולם שגיאה חמורה היא לתת לחובות אפשרות להצטבר. על המערכת הכלכלית לעודד חירות, לא עבדות פיננסית. לכן נחוצה שמיטת חובות תקופתית. היא מאפשרת לאנשים להתחיל מחדש, כשהם חופשיים מנטל העבר. התורה כֵּנה בפנייתה למלווים. שמיטת חובות אינה רק חובה מוסרית. בטווח הארוך, היא גם המפתח לשגשוג קולקטיבי: ״בגלל הדבר הזה יברכך ה׳ אלהיך בכל מעשך ובכל משלח ידך״.
רעיון דומה עומד בבסיסו של מוסד שנת היובל. לכל אדם חייבת להיות חלקת אדמה משלו. במרוצת הזמן יש הנאלצים למכור את אדמתם מסיבות שונות: עוני, יבולים רעים או צרות אחרות. לפיכך, אחת ל־50 שנה חוזרות כל הקרקעות לבעליהן המקוריים, כך שמאיש לא תישלל ירושת אבותיו. ישנו קשר גלוי בין הגינות כלכלית לחירות פוליטית: ״וקִדשתם את שנת החמִשים שנה וקראתם דרור בארץ לכל ישביה. יובל היא תהיה לכם, ושבתם איש אל אחֻזתו ואיש אל משפחתו תשֻבו״ (ויקרא כה, י).
השיטה התקופתית של החלוקה מחדש מצביעה על מודעותה של התורה לכך <b>שחלוקה הוגנת לא תצוץ מעצמה בכוחות השוק לבדם</b>. אין זה מקרה שהמסע הציבורי הבין־לאומי רב ההשפעה למען שמיטת חובות — ״יובל 2000״ — שאב את השראתו היישר מרעיון היובל המקראי. זוהי גם התשתית הרעיונית ל״תכנית מרשל מודרנית״ למדינות המתפתחות שהציע גורדון בראון בהיותו שר האוצר הבריטי. שנת השמיטה ושנת היובל פועלות כמערכת מתקנת לשוק, כשהן משיבות אל מגרש המשחקים את אלו שנאלצו למכור את עבודתם או את אדמתם. הן שוברות את מעגל העוני והתלות.
בימי בית שני, עם המעבר לתקופה הבתר־מקראית, עבר הדגש מהמצוות החברתיות החקלאיות אל הצדקה, שעניינה עזרה כספית ישירה. את מקומה של החקלאות כמרכז הכובד של כלכלת העם היהודי תפסו העסקים הקטנים והמסחר, וההלכה עשתה ניסיון שיטתי להתאים את עקרונות התורה לנסיבות הכלכליות החדשות. עתה הושתו מסי קהילה ונוסדו צורות חלוקה חדשות, בהן בית התמחוי, שחילק מזון בכל יום, והקופה שממנה חולקו הקצבות שבועיות לנזקקים. האחריות לכספי הצדקה דרשה יושר מרבי, והמינוי להיות גבאי צדקה היה אפוא אחד מאותות הכבוד הנעלים שהקהילה יכלה להעניק לחבריה.
הטקסט המכונן כאן הוא מדברים טו, ז–ח: ״לא תאמץ את לבבך ולא תקפץ את ידך מאחיך האביון. כי פתֹחַ תפתח את ידך לו, והעבט תעביטנו די מחסֹרו אשר יחסר לו״. חז״ל פירשו שמדובר במתנות ובהלוואות. חשוב מכך, הם מצאו כאן הגדרות למיני העוני שיש לטפל בהם:
<span class="poetry indentAll">״די מחסורו״ — אתה מצֻווה עליו לפרנסו, ואין אתה מצווה עליו לעַשׁרו. ״אשר יחסר לו״ — אפילו סוס לרכוב עליו ועבד לרוץ לפניו. אמרו עליו על הלל הזקן [נשיא הסנהדרין במאה הראשונה לפני הספירה] שלקח [= קנה] לעני בן טובים אחד סוס לרכוב עליו ועבד לרוץ לפניו. פעם אחת לא מצא עבד לרוץ לפניו, ורץ לפניו שלושה מילין.<sup style="color: gray;">14</sup> </span>
לפי פירוש זה, ישנם שני סוגי עוני. הראשון, ״מחסורו״, הוא עוני מוחלט. ההלכה מחשיבה ככזה מחסור במזון, בקורת גג, בריהוט בסיסי, וגם בדמי נדוניה כשהדבר נחוץ. השני, ״אשר יחסר לו״, הוא עוני יחסי. לא יחסי לאחרים, אלא יחסי לרמת החיים הקודמת של אותו אדם. אנחנו נרמזים כאן על גורם הממלא תפקיד חשוב בתפיסת העוני של חז״ל. מעל ומעבר לצרכים הפיזיים נמצא הממד הפסיכולוגי. העוני <b>משפיל</b>, וחברה נאותה אינה מוכנה שתתקיים בה השפלה.
ההלכה רואה בהגנה על כבוד האדם ובמניעת השפלתו את אחד מיסודותיה. כך, למשל, קבעו חכמים שאפילו גדולי העשירים ייקברו בקבורה פשוטה, כדי שלא לבייש את העניים. בימי חג מסוימים היה על הנערות, בפרט בנות העשירים, ללבוש בגדים שאולים, ״שלא לבייש את מי שאין לו״. הרבנים פעלו להורדת המחירים של צורכי דת, כדי שאיש לא יודר מהטקסים המשותפים. ההלכה קובעת תנאי העסקה המדקדקים בכבודו של המועסק. הטקסט המכונן העומד בבסיס ההלכות הללו הוא הצהרתו של אלוהים ״כי לי בני ישראל עבדים״: בני ישראל הם עבדיו שלו, ושלו בלבד, ולכן אסור לאדם להתייחס לאחר כאל עבדו. הכרת ערך עצמית היא תנאי יסוד לחירות, ולפיכך, חברה חופשית היא כזו שאינה גוזלת מאיש את אנושיותו הבסיסית.
אחד היסודות של הכרת הערך העצמית הוא העצמאות. מכאן נגזר מאפיין חשוב של הלכות הצדקה. הרמב״ם מונה דרגות שונות של נתינה לאחֵר. כולן, חוץ מאחת, כרוכות בפילנתרופיה. הדרגה העליונה של הנתינה היא היוצאת דופן:
<span class="poetry indentAll">מעלה גדולה שאין למעלה ממנה זה המחזיק ביד ישראל שֶׁמָּךְ ונותן לו מתנה או הלוואה או עושה עמו שותפות או ממציא לו מלאכה כדי לחזק את ידו עד שלא יצטרך לבריות לשאול. ועל זה נאמר ״והחזקת בו גר ותושב וחי עמך״ (ויקרא כה, לה) — כלומר החזֵק בו עד שלא ייפול ויצטרך.<sup style="color: gray;">15</sup> </span>
הלכה זו נובעת מההבנה העמוקה שקבלת מתנת חסד עלולה להיות, כמו העוני שהיא מבקשת למגר ממש, חוויה משפילה. מתנת החינם עלולה גם ליצור תלות של העני באנשי חסדו או במערכת הרווחה, תלות שלא תשבור את מעגל העוני אלא תחזק אותו. לפיכך, מעשה הצדקה הגדול ביותר הוא זה המאפשר לאדם לספק את צרכיו בעצמו. העזרה העילאית היא זו המאפשרת לאדם לוותר על עזרה. סיוע הומניטרי הוא חיוני לטווח הקצר, אבל לטווח הארוך חשובים יותר יצירת מקומות עבודה וקידום התעסוקה.
אחת מהלכות צדקה מרתקת במיוחד. היא קובעת שאפילו אדם התלוי בצדקה חייב לתת צדקה בעצמו. לכאורה זהו אבסורד. מדוע לתת לראובן די כסף כך שהוא יוכל לתת ממנו לשמעון אם אפשר לתת ישירות לשמעון? אולם חכמים הבינו ש<b>הנתינה היא חלק חיוני מכבוד האדם</b>. ובניסוחו של פתגם אפריקני: היד הנותנת תמיד על העליונה, והיד המקבלת תמיד תחתונה. הקפדתם של חז״ל שהקהילה תיתן לעניים סכום שיאפשר גם להם לתת לאחרים משקפת תובנה מעמיקה על המצב האנושי.
המסורת היהודית מציעה גישה ייחודית מאוד לרעיון השוויון: שוויון מרבי יושג לא בדרך של שוויון בהכנסות או בהון, ואפילו לא בשוויון הזדמנויות. גם לא בשוויון בפני אלוהים בתפילה או בשוויון בפני החוק, שהם אמנם נחוצים אבל אין די בהם. חברה, אומרת המסורת היהודית, חייבת להבטיח לכל חבריה שוויון בכבודם הסגולי, ב״כבוד הבריות״.
הנביאים העלו את הנושא הזה דרך קבע. עמוס, מראשוני נביאי הספר, מבטא זאת במילותיו הידועות: ״על מִכרם בַּכסף צדיק, ואביון בעבור נעלָיִם. השֹאפים על עפר ארץ בראש דלים ודרך ענָוִים יַטו״ (ב, ו–ז). וישעיהו אומר: ״ה׳ במשפט יבוא עם זקני עמו ושריו, ואתם בִּערתם הכרם, גזֵלַת העני בבתיכם. מה לכם תדכאו עמי ופני עניים תִטְחָנו? נאֻם ה׳ אלהים צבאות״ (ג, יד–טו). ירמיה אומר בפשטות על המלך הרפורמטור יאשיהו: ״דן דין עני ואביון אז טוב, הלא היא הַדַּעַת אֹתי, נאֻם ה׳״ (כב, טז).
הנביאים, שחיו ועבדו לפני יותר מ־2,500 שנה, היו המבקרים החברתיים הראשונים בעולם. הם לא התביישו לשאת את דבריהם לפני מלכים ולדבר אמת אל בעלי הכוח. הם תבעו צדק — ולא רק במובן הצר של שלטון החוק ושל שקיפות ההליכים, אלא גם במובן המהותי יותר, של מתן מקום של כבוד לכל בניה של החברה. דברי הנביאים, כותב יוהנס לינדבלוֹם, ״מאופיינים בעקרון הסולידריות. בבסיס הדרישה לצדק ולחסד… עומד רעיון העַם, העם כשלם אורגני, המאוחד בבחירה ובברית״.<sup style="color: gray;">16</sup> פערים כלכליים עצומים, ניצול שיטתי של בני אדם, תנאי עבודה קשים, קיומה של שכבה חברתית המצויה מתחת למעמד הנמוך, זו שיש המכנים כיום ״תת־מעמד״ — כל אלו הם שברים בסולידריות האנושית. הם יוצרים חברה שסועה. הם הורסים את מושג ״הטוב המשותף״ שכולנו חולקים אותו ושכולנו משתתפים בו. איננו יכולים להתחמק מכך בטענה שאין זו אחריותנו. כפי שהעיר אברהם יהושע השל: ״הנביאים מזכירים לנו את מצבנו המוסרי כעם: מעטים אשמים, אך כולם אחראים. אם אנחנו מודים בכך שהיחיד מותנה במידת מה בידי רוח החברה או מושפע ממנה, פשעו של יחיד מסגיר שחיתות של חברה״.<sup style="color: gray;">17</sup> ומה שבימי הנביאים היה תקף לחברה המקומית, הוא היום בעל תוקף גלובלי. היקפם של קשרי הגומלין שלנו מגדיר את טווח האחריות והאכפתיות.
<b>צדקה</b> היא מושג ההולם את זמננו. הנסיגה ממדינת הרווחה, מימי רייגן ותאצ׳ר ואילך, ואיתה הפסקת ויסותם של השווקים הפיננסיים ברחבי העולם, הובילו לאי־שוויון גובר במדינות מפותחות ובמדינות מתפתחות. חשיבותה של הצדקה נעוצה בכך שהיא שונה ממעשה חסד. אין היא תלויה ברצונו הטוב של הנותן, אלא היא חובה הניתנת לכפייה באמצעים משפטיים. הצדקה גם אינה תלויה במשנה כלכלית מסוימת. היא צועדת יד ביד עם השוק החופשי, תוך הכרה בכך שיש לו גבולות מהותיים, או כפי שאומר ג׳ורג׳ סורוס:
<span class="poetry indentAll">הסחר הבין־לאומי ושוקי הכספים הגלובליים מצטיינים ביצירת עושר, אך אין הם יכולים לטפל בצרכים חברתיים אחרים, כמו שמירת השלום, הפחתת העוני, והגנה על איכות הסביבה, על תנאי העבודה ועל זכויות האדם — מה שמכונה באופן כללי ״טוב ציבורי״.<sup style="color: gray;">18</sup></span>
אי־ההוגנות הקיימת בשווקים אינה סיבה לנטוש אותם. הגלובליזציה יצרה שגשוג במדינות שנטלו בה חלק. לא נרפא את העוני אם נהרוס את המערכת שיוצרת עושר, כשם שלא נרפא מחלות אם נבטל את הרופאים ולא נמגר את הפשע אם נחסל את החוק. הטכנולוגיות החדשות וצמיחתו של הסחר הן תקוותנו הגדולה — והיחידה — למיגור הרעב, לריפוי מחלות ולהעלאת רמת החיים בכל העולם. חכמינו ידעו זאת. התלמוד שם בפי דוד המלך ויועציו את השיחה הזאת:
<span class="poetry indentAll">כיון שעלה עמוד השחר נכנסו חכמי ישראל אצלו. אמרו לו, ״אדוננו המלך, עמך ישראל צריכין פרנסה״. אמר להם, ״לכו והתפרנסו זה מזה״. אמרו לו, ״אין הקומץ משביע את הארי ואין הבור מתמלא מחולייתו״.<sup style="color: gray;">19</sup></span>
דוד הציע חלוקה מחדש. חכמיו השיבו לו שהעוגה, בכל דרך שתיפרס, אינה גדולה דיה. צמיחה כלכלית מועילה יותר מחלוקה מחדש. אולם הדבר נכון רק אם אלו המרוויחים מהגדלת העוגה מוכנים בלב שלם להבטיח שגם אחרים ירוויחו. מנגנון השוק לבדו לא יגרום לכך לקרות.
שום דת אינה יכולה להציע מדיניות מפורטת שתוביל להפחתת הרעב והמחלות. אך הדת יכולה, ואף חייבת, להציב בפנינו חזון של סולידריות אנושית ולצייד אותנו במושגים כמו צדקה במסורת היהודית ודומותיה בדתות אחרות — מושגים שישמשו השראה מוסרית לבנייתו של עולם הוגן. הגלובליזציה, כותב זיגמונט באומן, ״מפלגת כשם שהיא מאחדת… מה שמסמן חופש חדש לאחדים, נוחת על רבים אחרים במפתיע כגורל אכזר״.<sup style="color: gray;">20</sup> אין ספק שמתוך השפע המציף את המדינות בעלות המשק המתקדם, חלק גדול יותר, הרבה יותר, צריך להיות מושקע במדינות מתפתחות, כדי לעזור למגר את העוני הקיצוני ואת הרעב, להבטיח חינוך לכול, להיאבק במחלות הניתנות לטיפול, לצמצם את תמותת התינוקות, לשפר את תנאי העבודה ולשקם משקים קורסים. כמו במצוות צדקה, המטרה צריכה להיות השבת כבודם ועצמאותם של בני אדם ושל אומות. קיומו של צו זה הוא עתה צורך דחוף. הגלובליזציה של התקשורת, של הסחר ושל התרבות היא גם גלובליזציה של האחריות האנושית. אסור שהחופש של המעטים ייקנה במחיר שעבודם של רבים לעוני, לבורות ולמחלות.
<h2>פרק ו; יצירתיות; צו החינוך</h2>
<span class="poetry indentAll">טכנולוגיות אינן רק כלי עזר חיצוניים, אלא גם שינויי מוּדעות פנימיים, בפרט בהשפעתן הכבירה על המילים. <br>(וולטר ג׳ אונג, ״אוראליוּת ואוריינות״)</span>
כל המצאה משנה את הסביבה האנושית, אך ההמצאות ששינו את פניה לבלי הכר היו אלו ששינו את הדרך שבה אנחנו מתעדים מידע ומוסרים אותו. טכנולוגיות אחרות חוללו שינויים נקודתיים, ואילו השפעותיהן של מהפכות בטכנולוגיית המידע הן שיטתיות. הן משנות את מבנה החברה מיסודו. הן אפילו משנות את הדרך שבה אנחנו מדברים וחושבים, בונים חוויה ומקנים לה משמעות. לאחר שטענתי, בפרק הקודם, שעניינה של הצדקה הוא בהפחתת העוני בדרך המעודדת מתן ערך עצמי ועצמאות, אני מבקש להצביע בפרק זה על הדרך היעילה ביותר לעשות זאת. אני טוען כי טכנולוגיית המידע היא יותר מטכנולוגיה: יש לה השפעה עמוקה על הדמוקרטיזציה של כבוד האדם. סיפורם של המחשב האישי, המודם, הדואר האלקטרוני והאינטרנט הוא, בדרכו, סיפור רוחני ופוליטי גם יחד, סיפור שהוא מקור לתקווה כנה.
שלוש מהפכות מידע גדולות היו בעבר, ואנחנו נמצאים כעת בעיצומה של מהפכת המידע הרביעית. יחלפו עשורים, ואולי אף מאות, עד שיהיה אפשר לעמוד על השפעתה של המהפכה המתרחשת עתה, ולפיכך הדרך הטובה ביותר לקבל מושג על האפשרויות שהיא פותחת בפנינו היא לשרטט את תולדותיהן של שלוש המהפכות הקודמות. נפתח ב־31 באוקטובר 1517, היום שבו מִסמר מרטין לותר הצעיר אל דלת כנסיית כל הקדושים בוויטנברג את 95 התזות שלו. בכך הוציא לדרך את הרפורמציה, ועמה סדרה שלמה של התפתחויות שהיו קשורות זו לזו ושהוליכו לא רק לרפורמה הדתית, אלא גם לשינוי המפה המדינית של אירופה, לצמיחתו של המדע, להתפתחותה של מדינת הלאום — ובמבט רחב יותר, להולדת המודרנה. אחת העובדות המשונות בדברי ימיה של הרפורמציה היא שעקרונותיה הוצגו כבר באוקספורד של המאה הארבע עשרה בידי ג׳ון וויקליף. כיצד קרה שקריאתו של וויקליף לשינוי לא חוללה כמעט דבר, ואילו קריאתו הדומה של לותר, מאתיים שנה לאחר מכן, הכתה גלים בכל רחבי המערב?
התשובה היא, כמובן, שבין ימיו של וויקליף לימיו של לותר המציא יוהנס גוטנברג את הדפוס. הדבר היה בגרמניה, בשנות החמישים של המאה החמש עשרה (הדפוס הומצא בסין מאות שנים קודם לכן, אך ההמצאה לא התפשטה). אדם יכול לקרוא להמוני הנוצרים לחזור אל התנ״ך, אך כל עוד ספרי תנ״ך מועתקים בכתב יד בלבד, ומחירם גבוה בהרבה מהישג ידו של המאמין המצוי, לא יהיה לכך כל ערך מעשי. זמן קצר מאוד לאחר פיתוח הדפוס החלו ספרי תנ״ך להיפלט ממכבשי הדפוס במאות אלפיהם. באנגליה לבדה, בפרק הזמן שבין הרפורמציה ושנת 1640, הודפסו על פי ההשערה יותר ממיליון עותקים של התנ״ך והברית החדשה. מחיר עותק של הברית החדשה בתרגומו האנגלי של טינדייל עמד תחילה על שלושה שילינגים — סכום לא פעוט, אך כתבי היד שנהגו עד אז עלו פי שבעה עד פי 18. בחלוף הזמן ובגבור התחרות ירדו בהתמדה המחירים. הצהרתו של לותר עצמו הופצה בדפוס. בתוך 15 יום היא הופיעה בכל רחבי המדינה, ובתוך שלושה שבועות אזלו העותקים מבתי הדפוס בשלוש ערים שונות. מחבר בן התקופה אמר כי ״נראה היה כאילו המלאכים עצמם נרתמו לשליחות והביאו את הדפים לנגד עיני האנשים כולם״. בין 1518 ל־1525 שליש מעותקי הספרים שהודפסו בשפה הגרמנית היו כתבי לותר, ועד 1546 הופיעו בדפוס 430 מהדורות נפרדות של תרגומי התנ״ך שלו.<sup style="color: gray;">1</sup>
דבר לא ערער על סמכותה של הכנסייה יותר מכך שהתנ״ך, בתרגום ללשונות המקומיות, היה עתה נגיש להמוני בני אדם, שיכלו לקרוא אותו ולדון בו בבתיהם הפרטיים. רבים מראשוני הפרוטסטנטים ייחסו את ״מתת הדפוס״ להשגחה האלוהית, ואכן התזמון שלה היה, לכל הפחות, עניין של מזל, והתוצאות — מסעירות. אלא שלא עבר זמן רב וגם הם הבינו שלא רק את סמכותה של הכנסייה הקתולית עלול הדפוס לערער, אלא את הסמכויות כולן. הדפוס נהיה, במילותיו של פרשן אחד, ״בן בריתם הטבעי העיקרי של הוגים פורצי גדר, אפיקורסים או כנסייתיים״. הפרסום האוטופי ״מקאריה״ שנדפס ב־1641 חזה ש״אמנות הדפוס תפיץ את הדעת במידה כזו שהאנשים הפשוטים, שידעו עתה מהן זכויותיהם וחירויותיהם, לא יתנו עוד למשול בהם בדרך של דיכוי״. המשורר האנגלי אנדרו מרוול, שכתב לאחר המהפכה האנגלית, דמיין בישוף עתידי האומר לעצמו את המילים האלה:
<span class="poetry indentAll">הדפוס… עשה לאמונה של הכנסייה שלנו צרות כאלה, ששום תאולוגיה לא תצליח לתקן. איפה הם הימים הטובים שכל הלימוד היה מכתבי יד, ואיזה פקיד קטן… שמר על מפתחות הספרייה?… עכשיו הבנאדם לא יכול לכתוב ספר, כי על המקום כותבים לו תשובה… המציאו כבר דרכים לסלק כמרים, אבל שום המצאה עוד לא הצליחה לחסל את אסופות מאמרי ההסתה האלה.<sup style="color: gray;">2</sup> </span>
תוצאותיה של מהפכת הדפוס הן כמעט בלתי ניתנות לשיעור. עד אז, מעולם לא נפוצה המצאה חדשה במהירות שכזו. בשנת 1500, פחות מיובל שנים לאחר הורתו של הדפוס, היו כבר 35 אלף כותרים מודפסים, ובין 15 ל־20 מיליון עותקי ספרים. בתום מאה שנים נוספות המספר גדל פי עשרה. הדפוס גרם לגדילה עצומה של האוריינות. ככל שספרים נעשו זמינים יותר, עוד אנשים למדו לקרוא, וככל שהם הרבו לקרוא — ספרים רבים יותר נקנו. הדפוס יצר ערוצי תקשורת חדשים בין הרשויות והאזרחים, ודרכים חדשות להפצת רעיונות אמנותיים ואדריכליים. הוא עורר את צמיחתו של המדע ואת תפוצת הטכנולוגיה. הדפוס מילא תפקיד חשוב בצמיחתן של לשונות אירופה בעודדו את השימוש בלשונות המקומיות, כמו אנגלית, צרפתית וגרמנית, ואת החלפתה של הלטינית כלשון המלומדים, ובכך שהוא צמצם את השפעתם של ניבים והאחיד את הכתיב של כל שפה ושפה. כך, בסופו של דבר, השפיע הדפוס גם על צמיחת המודעות הלאומית בקרב עמי אירופה.
בנדיקט אנדרסון מרחיק לכת עוד,<sup style="color: gray;">3</sup> כשהוא טוען שהמצאת הדפוס הובילה לשלושה שינויים יסודיים בתמונת העולם של בני האדם. ראשית, היא ניתצה את הרעיון הביניימי של הכתב המקודש — התפיסה שיש שפה אחת (הלטינית הכנסייתית, הערבית הספרותית או שפת הוון־יאן הסינית) שרק היא מתארת את טבעה האמיתי של המציאות. ריבוי השפות המודפסות, ולא פחות מכך הספרים שתיעדו את המסעות הימיים של מגלי הארצות הגדולים במאה החמש עשרה והשש עשרה, גרמו לאנשים רבים להתוודע לעצם קיומן של תרבויות מגוונות. שנית, התפשטותה של ידיעת הקריאה הובילה להתמוטטותן של חברות בעלות הייררכיה נוקשה, שבהן רק מעטים ידעו קרוא וכתוב ונהנו מגישה לטקסטים. ושלישית, הדפוס הוליד מודעות חדשה לזמן. בימי הביניים, תחת השפעתה החזקה של הדת, הזמן היה מעגלי למדי. כל מה שקורה נחזה כבר בכתבי הקודש. עם הופעתם של עלוני החדשות הראשונים, בתחילת המאה השש עשרה, הזמן, בגילומו של התאריך המודפס בראש הגיליון, היה למעין תָווך ריק שבו המאורעות נפרסו וה״חדשות״ התרחשו. לאדם המודרני, העיר הֶגל באירוניה, העיתונים הם תחליף לתפילת השחרית. מכבש הדפוס שינה אפוא לא רק את הנוף האנושי החיצוני אלא גם את זה הפנימי. יותר מכל המצאה אחרת הוא סלל את הדרך למעבר מימי הביניים לעידן המודרני.
המהפכה הראשונה, המצאת הכתב עצמו, הייתה דרמטית לא פחות. האמנות — ייצוגם התמונתי של דברים שנראו — הופיעה מוקדם למדי בהתפתחותו התרבותית של המין האנושי. ציורי המערות המוקדמים ביותר עדיין מדהימים בחיוניותם. עם הזמן, כמה מהייצוגים הללו נעשו סכמטיים יותר — עניין של כמה מהלומות פטיש ודגמים גאומטריים. גם עזרי זיכרון הופיעו מוקדם: קשרים בחוטים, חריצים במקלות, חריתות באבנים, ושאר סימנים ואותות. אולם כתב של ממש הופיע רק כאשר השוּמֶרים נכנסו לדרום מסופוטמיה במהלך האלף הרביעי לפני הספירה.<sup style="color: gray;">4</sup>
איננו יודעים כיצד ומתי בדיוק הוא הופיע, אבל אנחנו יודעים כמעט בוודאות שהיה זה תוצר לוואי של פיתוח חומר בנייה חדש: לבנים שהוכנו באמצעות ייבוש לוחות חומר בשמש. סימנים דמויי יתד שנעשו בחומר הרטוב בנעיצת מקל מחודד נעשו בלתי מחיקים כאשר לוח החומר התקשה, וכך יכלו לשמש רישומים קבועים. הסימנים הראשונים ששורטטו היו פיקטוגרפיים: לא יותר מייצוגים סכמטיים של עצמים. אולם הטכניקה התפתחה במהירות לכדי מערכת שעניינה לא ייצוג אלא תקשורת. סמלים הצטרפו יחדיו לרצפים קוויים והיו לסימנים פונטיים: הם החלו לסמל לא עצמים כי אם צלילים. המקלות בעלי צורת היתד ששימשו ליצירת הרישום על החומר העניקו לשפה הכתובה הראשונה את כינויה: כתב היתדות.
התיישבותן של אוכלוסיות, התפתחותה של החקלאות והולדתן של מערכות כלכליות מורכבות שיש בהן חלוקת עבודה וסחר חליפין — כל אלו נתנו לכתב את שימושו המעשי הראשון, רישום עסקאות. אולם כוחה של השיטה החדשה נגלה מיד לעין. היא ישימה לא רק לפתקים המציינים מי חייב למי מה. היא יכולה לשמר לדורות הבאים את הסיפורים הגדולים — מיתוסים, תורות בדבר טבע היקום ושירה אפית על אודות העבר — שהסבירו את ההווה במונחי העבר, ושסיפורם בעל פה היה מאפיין מרכזי של הפולחנים הדתיים הקדומים. שעה שכתב היתדות הלך והתפתח, התרחש תהליך מקביל במצרים העתיקה, שהוליד את משפחת הסימנים הידועה ככתב ההירוגליפי, כתב החרטומים. הכתב הומצא באופן עצמאי במקומות נוספים, שמספרם, יחד עם ערי המדינה המסופוטמיות ומצרים הפרעונית, עשוי להגיע לשבעה: הודו, סין, יוון (הכתב המינואי או המיקני הידוע ככתב הליניארי א׳), ומאוחר יותר, באמריקה, בידי בני המאיה ובידי האצטקים.<sup style="color: gray;">5</sup>
הולדת הכתב הייתה ראשיתה של הציוויליזציה. בפעם הראשונה היה אפשר לצבור ידע בכמות ובאיכות שעלו על מה שהזיכרון יכול לשאת לבדו, ולהעבירו לדורות הבאים. מעטים הם הדברים שהיו משמעותיים יותר בהתפתחות ההומו ספיינס — אותה ברייה שתקופת התלות שלה ארוכה משל כל הבריות, ושהאינסטינקטים המולדים שלה מעטים משל כולן. ייחודיותה של האנושות נעוצה בעובדה שאנחנו, במובהק, החיה הלומדת. הכתב היה פריצת הדרך שבזכותה יכול ההווה להעביר את לקחי העבר לדורות העתיד. הוא הוביל לזינוק נחשולי בצמיחת הידע והכישורים, ולתאוצה אדירה בקצב השינוי של אורחות החיים האנושיים.
כפי שעתיד היה לקרות במהפכת הדפוס, גם מהפכת הכתב הדהדה בחוזקה בעולמו החיצוני של האדם ובעולמו הפנימי כאחד. כביטויו של וולטר ג׳ אונג, ״הכתב מארגן מחדש את ההכרה״.<sup style="color: gray;">6</sup> בתרבות שבעל פה, לכל מעשה של העברת ידע יש הקשר אנושי. יש דובר, קהל והזדמנות. הכתיבה, לעומת זאת, חופשייה מהקשר. הכותב אינו יודע בהכרח מי יקרא את מה שכתב, והקורא אינו זוכה בדרך כלל לנוכחותו האישית של הכותב, שיוכל להסביר את כוונתו. בדיאלוג האפלטוני ״פיידרוס״, סוקרטס מוצג כמתנגד למעשה הכתיבה כולו. הוא טוען כי הדבר יוביל לאובדן הזיכרון, ללמידה בעלת אופי סביל יותר, ולוויכוח אינסופי, שכן כותב אחד יכול לתקוף את מה שכתב כותב אחר בלי שהשניים ייפגשו וילבנו יחד את הסוגיה עד שיגיעו למסקנה. בין שכך הוא ובין שלא, הכתב הוא לבטח צעד ענק אל עבר ההפשטה. הדיבור הוא טבעי, במובן זה שהוא קיים בכל קבוצה אנושית. הכתב הוא מלאכותי. הוא זקוק לחוקים ולמוסכמות, והללו צריכים להילמד במודע. אולם הכתב מקל גם על החשיבה המופשטת, והוא נוטה לקבע את זיכרון העבר בדרכים שאינן אפשריות בקרב תרבויות אוראליות, המשמרות את עברן באמצעות סיפורו שוב ושוב בעל פה.
אלא שצורות הכתב המוקדמות סבלו מחיסרון בולט. היות שכל תו בהן ייצג מילה או הברה, מערכת הסמלים שלהן הייתה גדולה. הזמן שנדרש כדי לשלוט בהן — ללמוד קרוא וכתוב — היה רב כל כך, שהאוריינות נידונה להישאר נחלתה של אליטה ידענית קטנה. המקרה הקיצוני הוא הלשון הסינית. מילון קאנג־שי משנת 1716 מפרט 40,545 סימני כתב. כמעט בלתי אפשרי לדעת את כולם. 20 שנה של לימוד והתנסות נדרשו כדי להיות מיומן בשפה הכתובה. צורות הכתב הראשונות מדגימות אפוא את קביעתו הידועה של בייקון שידע הוא כוח. כשהאוריינות היא נחלתם של מעטים, של מעמד שלטוני, בדרך כלל מעמד הכהונה, התוצאה היא סדרה של חברות מרובדות, שבהן הידע מרוכז ולמרבית האנשים אין גישה להשכלה ולמידע.
כאן מקור חשיבותה של המהפכה השנייה בתחום טכנולוגיית המידע — המצאת האלף־בית. היא הייתה הרבה יותר מהתקדמות טכנית גרידא ובישרה אפשרויות חברתיות ופוליטיות מרחיקות לכת. לראשונה צומצם היקום האדיר של הידע הניתן למסירה לכלל מערכת סימנים בת 20 עד 30 אותיות — מערכת קטנה דיה כדי שכל אחד יכול לשלוט בה או לפחות בעקרונותיה. מוצאה של ההמצאה, שוב, לוט בערפל, אך אנחנו יודעים שכתבי האלף־בית הראשונים היו שֵׁמִיִים, ושהם הופיעו בשטח המוכר כיום כישראל, או במדבר סיני. ממציאיו היו כנראה כנענים, פניקים, או בני העם הנודד הידוע כעפירו, או עבירו — השם שממנו נגזרו אולי המילים ״עברים״ ו״עברית״.
האלף־בית הופיע לראשונה בראשית האלף השני לפני הספירה, בתקופת האבות המקראית.<sup style="color: gray;">7</sup> עדות ממכרות אבן הטורקיז בסרביט שבמדבר סיני מלמדת שפריצת הדרך אירעה שם, בין עובדי הכפייה או בין הממונים עליהם. ויליאם פְלינדֶרס פֶּטְרי, ארכאולוג בריטי מראשית המאה העשרים, העז אף לשער שהכתב האלף־ביתי הראשון היה בשימושם של בני ישראל בהיותם עבדים במצרים, או לאחר מכן בדרכם אל הארץ המובטחת. יהיה אשר יהיה, האלף־בית היה אחת מאותן המצאות נדירות שמתרחשות רק פעם אחת בהיסטוריה. שלא כמו הכתב, שהופיע באופן בלתי תלוי בכמה תרבויות, כל מערכות האלף־בית הנמצאות כיום בשימוש הן נגזרות ישירות או עקיפות של הכתב ה״פרוטו־סינאי״ הראשון. אמנם, רק כאשר האלף־בית הועבר ליוון, כנראה בידי סוחרים פניקים, נוספו סימנים המייצגים תנועות (הכתב העברי הוא עיצורי עד היום). אולם מוצאו השמי של האלף־בית עדיין ניכר — ואפילו במילה אלף־בית עצמה שהייתה לבין־לאומית.
האלף־בית יצר את האפשרות לשינוי פוליטי וחברתי מופלג. כפי שכבר הזכרנו, העולם הקדם־אלף־ביתי היה הייררכי, ולא יכול היה שלא להיות כזה. בקודקודה של החברה המסופוטמית או המצרית עמד שליט, מלך או פרעה, שנחזה כאל, כבן האלים או כמתווך הראשי בין העם ובין האלים. מתחתיו ניצבה אליטת הידע, המעמד המנהלי, שידע רב לה בניהול חיי השגרה של הממלכה, ותחתיה — המוני העם, שנחשבו מאגר של כוח עבודה וכוח צבאי. תרבויות העולם העתיק היו מיתולוגיות, או כהגדרתו של אֶריק פוגֶלִין ״קוסמולוגיות״.<sup style="color: gray;">8</sup> פירוש הדבר הוא שחלוקת החברה למעמדות נתפסה כמשקפת את ההייררכיה של האלים, כוכבי הלכת או כוחות הטבע: כטבועה במבנה היקום עצמו. ההשקפה הזו לא נותרה בגדר רעיון מופשט. היא הופגנה באדריכלות המונומנטלית של התקופה: בזיקוראתים הבבליים, בפירמידות ובמקדשים הפרעוניים במצרים. כל אחד מאלו הוא הצהרה באבן בדבר מבנה הכוח של העת העתיקה. ויליאם שייקספיר הותיר לנו תיאור בלתי נשכח של השקפת עולם מעין זו:
<span class="poetry indentAll">הרקיעים, <br/>כוכבי הלכת והאדמה הזאת <br/>שומרי דירוג, בכורה ומעמד הם, <br/>שומרי קביעות, מסלול, מידה, עונה, <br/>תפקיד ונוהג, בכל חוקי הסדר […] <br/>איך יעמדו כל אלה בעינם <br/>באין דרגה ומדרגה? סַלק <br/>את הדירוג, הַצְרֵם את המיתר – <br/>ושמע: איזה חירוק קולות!<sup style="color: gray;">9</sup></span>
אין צורך לומר שזו עמדה שמרנית מאוד, השקפה חברתית שבה מעמדו של הפרט נקבע בלידתו ואינו יכול להשתנות בלי שיופר הסדר המקיים את העולם.
המצאת האלף־בית בישרה על אפשרות חדשה לגמרי: חברה שבה לכל פרט יש גישה לידע, ומכאן שגם לכוח, ולפיכך יש לכל פרט כבוד אדם בסיסי לפני האלוהים. עולם שיש בו פוטנציאל של אוריינות לכול הוא עולם שבו כל אדם זכאי לאזרחות במלכות השמים. זוהי חשיבותה של ההצהרה המהפכנית ביותר בתולדות הדתות, שפותחת את ספר בראשית, ולפיה כל אדם, לא רק מלכים ופרעונים, נברא בצלמו ובדמותו של אלוהים. אמנם יעברו אלפי שנים עד שהכרה זו תחלחל לתרבות המערבית, אך כאן מובע לראשונה הרעיון שעתיד להתגלגל לקביעה המפורסמת בהצהרת העצמאות האמריקנית: ״מקובלות עלינו אמיתות אלו כמוכחות מאליהן, שכל בני האדם נבראו שווים, שבוראם העניק להם זכויות מסוימות שאינן ניתנות לשלילה, וביניהן הזכות לחיים, הזכות לחירות והזכות לרדוף אחר האושר״. למרבה האירוניה, הדבר האחרון שאפשר לומר על אמיתות אלו הוא שהן ״מוכחות מאליהן״. הן שוללות את ההשקפה שבני האדם <b>לא</b> נולדו שווים, השקפת עולם ששררה בעולם העתיק כמעט באופן אוניברסלי, קיבלה ביטוי פילוסופי בכתבי אפלטון ואריסטו ושמרה על כוחה לכל אורך ימי הביניים. יש בני אדם שנולדו לשלוט, ואחרים נולדו להישלט.
חייה המדיניים של ישראל הקדומה נפתחים בפעולה שהיא בלתי נתפסת במחשבה הקוסמולוגית: אלוהים, בורא היקום, מתערב במהלך ההיסטוריה כדי <b>לשחרר עבדים</b>. השיא מגיע בפרק יט של ספר שמות, במאורע ייחודי בקורות הדתות, שבו אלוהים מתגלה בהר סיני בפני עם שלם וכורת עמו ברית. תיאור ההתגלות הוא רב עניין, ובכל זאת משמעותו הובנה כראוי לעתים נדירות בלבד. אנחנו נוטים לחשוב על רגעי התגלות כשייכים להגדרה הצרה ״דת״. אולם ברית סיני שייכת להיסטוריה הפוליטית של המערב לא פחות משהיא שייכת להיסטוריה הדתית שלו. פסוקי המפתח הם אלו:
<span class="poetry indentAll">ומשה עלה אל האלהים, ויקרא אליו ה׳ מן ההר לאמר: כה תאמר לבית יעקב ותגֵיד לבני ישראל. אתם ראיתם אשר עשיתי למצרים, ואשא אתכם על כנפי נשרים ואביא אתכם אלי. ועתה אם שמוע תשמעו בקולי, ושמרתם את בריתי, והייתם לי סגֻלה מכל העמים, כי לי כל הארץ. ואתם תהיו לי ממלכת כהנים וגוי קדוש, אלה הדברים אשר תדבר אל בני ישראל… ויענו כל העם יחדיו ויאמרו: כל אשר דִבר ה׳ נעשה (שמות יט, ג–ח).</span>
רק לאחר מכן מוסר ה׳ את עשרת הדיברות.
מה מתרחש במפגש הזה? נכרתת ברית ההופכת את בני ישראל מעַם שיש לו היסטוריה ומוצא ביולוגי משותפים לגוף מדיני בריבונותו של אלוהים. מקורו של רעיון הברית איננו בבני ישראל.<sup style="color: gray;">10</sup> הברית הייתה צורה מקובלת של אמנה בין מעצמות שכנות במזרח הקדום. אולם התורה נטלה את הנוהג הזה והעניקה לו ממד תאולוגי חדש לחלוטין. שלושה רעיונות מהפכניים מצויים בברית סיני. הרעיון הראשון הוא שאחד הצדדים בברית הוא אלוהים עצמו; לרעיון שאלוהים קושר עצמו בהסכם רשמי עם קבוצת בני אדם אין אח ורע בהיסטוריה. ברית זו מבשרת את המונרכיה החוקתית. רעיון מהפכני שני הוא שהצד השני בברית איננו מנהיג או מלך, כמקובל בכל הבריתות העתיקות האחרות, אלא עם שלם, שלכל אחד מבניו ניתנה הזכות לקבל עליו את תנאי הברית או לסרב להם; לפיכך, משקיבל אותם, היה לבן ברית, לבעל אזרחות. הרעיון השלישי מצוי בכך שאלוהים הזמין את העם להביע נכונות להיכנס בברית קודם שמסר להם את תנאיה, הוא הִתנה את קיומה של הברית בהסכמת העם. אם לנסח זאת בלשונה של הצהרת העצמאות האמריקנית: אין ממשלה לגיטימית בלי ״הסכמתם של הנמשלים״ — אפילו אם המושל הוא בורא שמים וארץ! כאן, אפילו יותר מבערי המדינה של יוון העתיקה, נולד רעיון החברה החופשית.
עד אז (ורק לעתים נדירות לאחר מכן) מעולם לא רומַם כבודו של האדם במידה כזו, כאזרח שווה וחופשי תחת ריבונות אלוהית. אני מבקש לטעון שלתופעה ייחודית זו קשר קרוב להמצאת האלף־בית. הרעיון שכל אדם יכול ללמוד קרוא וכתוב, וכך לזכות בגישה לידע, יצר לראשונה בהיסטוריה את האפשרות של אזרחות אוניברסלית. אומר יותר מכך. בקטע שצוטט לעיל יש ביטוי מוזר שאינו מובן בקריאה ראשונה. עם ישראל מכונה שם ״ממלכת כוהנים״ — אך מעולם לא היו כל בני האומה הזו כוהנים, במובנו המילולי של הביטוי. הכהונה בישראל הקדומה נמסרה בידי אהרן וצאצאיו. ועם זאת, ברוב החברות הקדם־מודרניות היה לכהונה מאפיין בולט. הכוהנים ידעו קרוא וכתוב. המילה ״הירוגליפי״ משמעה ״כתב כוהני״. בשפה האנגלית יש עד היום למילה cleric משמעות כפולה: ״קשור לכמורה״ (clergy) ו״שייך ללבלר (clerk) או לסופר״ — שריד לשוני מימי הביניים, שבהם החזיקו הכמרים במעין מונופול על ההשכלה. אם נפרש אפוא את הביטוי ״ממלכת כוהנים״ על פי תפקידם החברתי של הכוהנים, נמצא שמשמעותו היא <b>חברה של אוריינות אוניברסלית</b>. ייתכן שבני ישראל המציאו את האלף־בית וייתכן שלא, אך בכל מקרה הם הגו יותר מכל עם אחר באפשרות החברתית והמדינית החדשה שההמצאה הזו בישרה, האפשרות של חברה המתבססת על השכלה ועל נגישותם של כל חבריה לידע.
ישראל של משה והנביאים לא הצליחה בכל אשר פנתה, אך יצרה תקדים היסטורי: הניסיון ליצור חברה על בסיס ברית בין אזרחים שווים הקשורים מרצונם זה בזה ובאלוהים. אלוהי ישראל, על פי נורמן גוטוולד, היה ״הכוח הבראשיתי והמעוגן היסטורית שביסס שוויון חברתי והגן עליו מפני כוחות אויב מבחוץ ומפני נטיות בדלניות ובלתי שוויוניות מתוך החברה פנימה…ישראל חשבה עצמה שונה מפני שהיא אכן הייתה שונה: היא הייתה מערכת חברתית שוויונית בלב חברות מרובדות״.<sup style="color: gray;">11</sup>
להערכתי, כל זה היה בלתי אפשרי בלא האלף־בית, שהפך לראשונה את האוריינות האוניברסלית לרעיון שאפשר להעלותו על הדעת. האלף־בית הוליד את הספר, וכך גם את עם הספר.
הארכתי בסיפור הזה כדי לבטא משהו מהדרמה המוסרית והפוליטית המלווה שינויים בטכנולוגיית המידע. אנחנו מחמיצים את משמעותם של שינויים אלה כשאנחנו מדמים אותם לשינויים טכנולוגיים אחרים. לשינויים בַּדרך שבה אנחנו רושמים מידע ומעבירים אותו יש השפעות עמוקות על תולדותיה של הציוויליזציה, שרק מעטות מהן ניכרות בעת שהדברים קורים. הם משנים את הרגלי החשיבה ואת מבניה, ואת דרך ארגונה של החברה. היו שלוש מהפכות כאלה בעבר — הכתב, האלף־בית והמצאת הדפוס — ואנחנו חיים בעיצומה של הרביעית: תקשורת גלובלית מיידית. אנחנו עדיין איננו יודעים, ולא נדע גם במאות השנים הקרובות, מה יהיו התוצאות המצטברות שלה. האם היא צופנת בחובה את סופה של מדינת הלאום, או לפחות את שקיעתה? האם היא תוביל להיווצרות צורות חדשות של קהילה ושל שיתוף פעולה? האם היא תחיש את מותן של הלשונות הלאומיות, שתפנינה את מקומן ללשון השלטת באינטרנט, האנגלית האמריקנית? האם היא תחולל שינוי כיוון יסודי בחשיבה האנושית ותגדיל את חשיבותו של הזמן על חשבון המרחב? דבר אחד ודאי: אלו יהיו שינויי עומק, והם יהיו, בין השאר, ״רוחניים״. הכתב הוליד את הציוויליזציה. האלף־בית היה התשתית להתפשטות המונותאיזם. הדפוס הפך את הרפורמציה לאפשרית. הדת מתחקה על החיבורים העמוקים ביותר בין העצמי, הזולת והעולם, ולפיכך היא רגישה לשינויים טכנולוגיים מהסוג הזה. טכנולוגיות תקשורת חדשות מאפשרות צורות חדשות של יחסים ומבנים חברתיים, כלכליים ופוליטיים חדשים, ובשל כך הן גם סוללות דרכים חדשות להבנתו של המצב האנושי בעולמו של הבורא.
יש לכך השלכה מיידית על האתיקה של הגלובליזציה. ההשקעה הטובה ביותר שמדינות מפותחות יכולות ליזום בחלקיו המתפתחים של העולם היא זו שתבטיח שלכל ילד תהיינה הזדמנויות רבות ללמוד. החינוך עדיין רחוק מלהיות שוויוני. 113 מיליון מילדי העולם אינם מבקרים בבית הספר. אומדנים המבוססים על השלכה עתידית מהמצב בהווה מעלים שבשנת 2015, חינוך יסודי לא יהיה נגיש לכול ב־88 מדינות. יש 23 מדינות — רובן באפריקה, והאחרות הן אפגניסטן, בנגלדש, נפאל, פקיסטן והאיטי — שלפחות מחצית מאוכלוסייתן המבוגרת היא אנאלפביתית. ב־35 מדינות, בהן אלג׳יריה, גואטמלה, הודו, לאוס, מצרים, מרוקו, ניגריה וסעודיה, לפחות מחצית מהנשים אינן יודעות לקרוא או לכתוב. אמריקה הלטינית סובלת משיעור עוני גבוה במחצית מזו שבצפון אמריקה, ומשיעור נשירה מבתי ספר תיכוניים הגבוה ב־70 אחוז. בארצות הברית, האוכלוסייה ההיספאנית היא במובהק ענייה יותר ומשכילה פחות מקבוצות אחרות.<sup style="color: gray;">12</sup> יש מתאם גבוה בין חינוך והישגים כלכליים: ההערכה היא שכל שנת לימוד נוספת במדינה ענייה מוסיפה בין עשרה ל־20 אחוז להכנסתו של הילד לכשיגדל.
השכלה, לא רק ידיעת קרוא וכתוב, אלא גם הנגישות ליֶדע והיכולת לקלוט מידע וליישם אותו, היא חיונית לכבוד האדם. העליתי כאן את הסברה שזה הבסיס לחברה חופשית. כיוון שידע הוא כוח, נגישות שוויונית של הידע היא תנאי מוקדם לנגישות שוויונית של הכוח. ידע הוא גם המפתח ל<b>יצירתיות</b>, ויצירתיות היא מן החשובות במתנות שעשויות להיות מוענקות לקבוצה סוציו־אקונומית כלשהי. יתרה מכך: היצירתיות הפכה למפתח לשגשוג במאה העשרים ואחת.
בעת העתיקה, עושר וכוח באו לידי ביטוי בבעלות על בני אדם, בדרך כלל על עבדים. בתקופה הפאודלית תפסה את מקומה הבעלות על קרקע. בעידן התעשייתי זו הייתה כבר בעלות על הון ועל אמצעי ייצור. כעת, בעידן המידע, מתבטאים העושר והכוח בגישה להון אינטלקטואלי ובפריסתו: ביכולת לשלוט במידע ולנתב אותו ליעדים חדשניים, יכולת שג׳וזף נַיי מכנה כוח ״רך״.<sup style="color: gray;">13</sup> חלקה של העבודה במוצרים תעשייתיים פוחת בהתמדה. רווחים עצומים מגיעים לידיהם של בעלי הרעיונות. במידה גוברת והולכת, תאגידים רב לאומיים מעבירים למיקור חוץ את הייצור ואת השירותים ההיקפיים, והופכים במקום זאת לבעליהם של מושגים: מותגים, לוגואים, תדמיות ועיצובים.<sup style="color: gray;">14</sup> במשק שכזה נופלים יתרונות כבירים בחלקם של בעלי הכישורים האינטלקטואליים והיצירתיים. השכלה, לא בסיסית בלבד אלא רחבה, נעשית אחת מזכויות האדם ההכרחיות ואף היסודיות. השקעה בחינוך היא הדרך החשובה ביותר של חברה להציע לילדיה עתיד.
ביהדות היה הרעיון הזה כה יסודי, שאפשר לראותה, בלי הגזמה, כדת מבוּססת חינוך. משה מורה לבני ישראל: ״ושִננתם לבניך ודִברת בם בשבתך בביתך ובלכתך בדרך ובשכבך ובקומך״ (דברים ו, ז). בשובו מבבל לארץ ישראל, במאה החמישית לפני הספירה, מכנס עזרא הסופר את כל העם באחד משערי ירושלים ומחדש את לימוד התורה בטקס המוני של חינוך מבוגרים: ״וַיִקראו בַּספר בתורת האלֹהים מפֹרש ושׂוֹם שֶׂכל ויָבינו בַּמקרא״ (נחמיה ח, ח).
עזרא היה לאב־טיפוס חדש: המורה כגיבור. מכאן והלאה, היהדות פיתחה בהתמדה את המוסדות שלימים שימרו אותה אחרי חורבן הבית השני וההתפזרות לתפוצות — הלוא הם מוסדות הלימוד: בתי הספר, בתי המדרש ובתי הכנסת שבהם נקראה התורה בפומבי והוסברה. במאה הראשונה לספירה כתב יוסף בן מתתיהו כי ״בקרבנו אין אף איש אחד אשר לא יקל לו לספר את כל החוקים בעל פה מלפרש את שמו, כי כה הסכנו להגות בהם מראשית הגיענו לבינה עד אשר נעשו חרותים בלבבנו״.<sup style="color: gray;">15</sup> ה״ג׳ וולס הבחין בכך ש״הדת היהודית, משום שהייתה דת הספר, הובילה לניסיון הראשון לספק חינוך יסודי ל<b>כל</b> הילדים בקהילה״.<sup style="color: gray;">16</sup>
אוריינות אוניברסלית היא רעיון חדש יחסית במערב. חינוך החובה החל בבריטניה רק ב־1870. היהדות היא ככל הנראה ייחודית במיסודו של חינוך החובה ובתמיכה בו לאורך רוב ההיסטוריה שלה. בספר שופטים יש עדות לכך שכבר בסביבות שנת אלף לפני הספירה חלק גדול מהאוכלוסייה, אולי רובה, ידע קרוא וכתוב. מערכת חינוך מלאה, עם בתי ספר המקבילים ליסודי ולתיכון, פעלה במאה הראשונה לספירה. את מקומו של החינוך בקהילה היהודית בימי הביניים נדגים במקרה הבא.
יהודי ספרד של המאה החמש עשרה היו קהילה במצוקה. ב־1391 הם חוו אירוע המקביל לליל הבדולח, שריפה וביזה של בתי כנסת, עסקים ובתים יהודיים, ומאז, במשך מאה ועד לגירושם ב־1492, היו נתונים לרדיפות. בעיצומה של ההתנסות הזו, החליטו שגם אם ימשיך המצב להידרדר, על הילדים לקבל את החינוך הטוב ביותר האפשרי. בכינוס רבנים בוויאדוליד ב־1432 הוחלט להטיל מסים מיוחדים על בשר ועל יין, וכן על חתונות, על בריתות ועל לוויות, כדי לגייס כספים לקיום בתי ספר. מהחלטות האסיפה:
<span class="poetry indentAll">כל קהילה בת 15 בעלי בתים [או יותר] תחויב להחזיק מלמד מוסמך שיורה לילדיה את כתבי הקודש. על הקהילה לתת לו שכר שיספיק למחייתו ולמחיית בני ביתו. ההורים יחויבו לשלוח את ילדיהם למורה זה, וכל אחד מהם ישלם לו כפי יכולתו. אם תשלומי ההורים לא יספיקו, תהיה הקהילה חייבת להשלים את הסכום הנחוץ לפרנסתו על פי הזמן והמקום.<sup style="color: gray;">17</sup> </span>
כבר במאה השלישית פסקו הרבנים שיש להטיל חרם על קהילה יהודית שלא תקים בית ספר. לאורך המאות שאחריה, כשרובם המוחץ של תושבי אירופה היו אנאלפביתים, עמד קיומה של תשתית חינוכית בראש סדר העדיפויות של היהודים. לא תהיה זו הגזמה לומר שכאן נמצא לבה של היכולת היהודית לשרוד לאחר אסונות, להתמודד עם שינויים ולפרוח בנסיבות קשות.
הוויכוח על הגלובליזציה מתמקד בעיקרו בסוגיות פוליטיות וכלכליות: הממשל הגלובלי והשלכות הכלכלה החדשה. מנקודת מבט יהודית, השאלות הללו, חשובות ככל שיהיו, אינן חשובות כמו סיפוק חינוך לכול. בעתיד הנראה לעין, הרבה יהיה תלוי במידה שבה אנשים יכולים לנצל הזדמנויות חדשות — דבר שיהיה תלוי, מצדו, בהיקף ובעומק של ההשקעה בחינוך. למען האמת, קצב השינויים הטכנולוגיים יחייב אותנו כנראה לחדול מלראות את החינוך כנחלת היַלדות בלבד, ולדבר על חינוך מתמשך לאורך כל החיים — שהוא, גם הוא, ערך קלסי במסורת היהודית. היהדות היא מקרה מבחן של קבוצה שנשאה את הרעיון של חברה שכבוד האדם של כל בניה שווה, והשתיתה זאת לא על חלוקה של העושר או של הכוח אלא על מתן גישה לחינוך לכול. וזה עבד.
אני טוען כאן כי הצלחה זו הייתה בפני עצמה תוצאתה של מהפכה בטכנולוגיית המידע לפני כמעט 4,000 שנה: המצאת האלף־בית. את המהפכה שאנחנו חווים עתה — מהפכת המחשב האישי, המודם, הדואר האלקטרוני, הסי־די־רום האינטראקטיבי והאינטרנט — עלינו להבין באותם מונחים. חשיבותם של אלו, לטווח הארוך, תהיה בתרומתם ל<b>דמוקרטיזציה של הידע</b>, ובדרך זו גם לדמוקרטיזציה של כבוד האדם ושל היצירתיות. הצו הראשון שמטילה עלינו טכנולוגיית המידע החדשה, התקשורת הגלובלית המיידית, הוא להנגיש באמצעותה את עולם הדעת לכל ילד.
דוגמה לפעולה בכיוון זה היא תכנית בּוֹלסָה־אֶסקוֹלה בברזיל, המעניקה סובסידיות למשפחות עניות בתנאי שהן שולחות את ילדיהן לבית הספר בקביעות. בזכות תכנית זו עלה שיעורם של הילדים הברזילאים הלומדים בבתי ספר ל־97 אחוז מכלל הילדים שם.<sup style="color: gray;">18</sup> לא מכבר, במושב מיוחד של העצרת הכללית של האו״ם,<sup style="color: gray;">19</sup> גיבתה בריטניה יוזמה של הבנק העולמי לספק את הכספים הדרושים כדי להבטיח שבשנת 2015 יזכו כל ילדי העולם לחינוך יסודי. זהו סדר הקדימויות הנכון. ככל שילדים יקבלו השכלה רבה יותר, כך יגדלו סיכויי התעסוקה שלהם, והם יהיו מסוגלים להשׂתכר יותר ולהתמודד ביעילות עם הנסיבות הכלכליות המשתנות. האינטרנט הגדיל את זמינותם של לימודים בכל הרמות והורידו את מחירם. תכניות לימודים מופצות עתה ברחבי העולם. האוניברסיטאות כבר מקוונות וכך גם בתי ספר רבים.
מכל התחומים שהתפתחותם עתה מואצת, אין עוד תחום שהשפעתו ברוכה כל כך כתחום החינוך, ומעטים הם התחומים הזוכים כמוהו להסכמה גורפת, מפני שהידע אינו בבחינת משחק סכום אפס. אינני מאבד מן הידע שלי כשאני מעביר אותו לאחרים. נראה אפילו שההפך הוא הנכון. כך למשל צירוף וקיבוץ הידע, שהתאפשרו בזכות המצאת הדפוס, הולדת האגודות המדעיות ותפוצתם של כתבי עת מדעיים, הולידו את גדילתו של המדע באירופה במאה השבע עשרה והשמונה עשרה. בתקופה קרובה יותר, החלפת רעיונות ותגליות בבתי קפה היא שהפכה את עמק הסיליקון בקליפורניה למוביל העולמי בטכנולוגיות מחשבים. ידע גדֵל כשחולקים אותו עם אחרים.
במהפכת המידע טמונים שינויים של סדרי עולם, אך גם השלכות מוסריות כבירות. מספר הילדים — ובעיקר הילדוֹת — ברחבי העולם שאינם זוכים לחינוך הולם הוא שערורייתי. רובם יישארו נחשלים כל ימי חייהם. בתי ספר, תכניות לימודים, הכשרת מורים, אספקת מחשבים ואפשרות להורדת מידע ברשת במחיר נמוך — כל אלו צריכים להיות דרכים בסיסיות של סיוע בין־לאומי ועזרה התנדבותית למדינות מתפתחות. אין עוד סוג של התערבות שמציע לבדו סיכויים גדולים יותר למתן הזדמנות כלכלית לכול, ולהצעדתה של האנושות קדימה במסע הארוך והקשה להנחלת כבוד אדם לכל בניה ובנותיה.
<h2>פרק ז; שיתוף פעולה; חברה אזרחית ומוסדותיה</h2>
<span class="poetry indentAll">מערכות יחסים מסורתיות נולדות מתוך קרבת משפחה, מוצא אתני, סמיכות גאוגרפית, השקפות רוחניות משותפות וכיוצא באלו. הדבק המאחד אותן הוא מחויבות הדדית ותפיסה של גורל משותף… מערכות יחסים ממוסחרות, לעומת זאת, הן אינסטרומנטליות מטבען. הדבק היחיד המחזיק אותן הוא מחירה המוסכם של העִסקה… קהילה חזקה היא תנאי מוקדם למשק בריא, מפני שרק היא יוצרת ביטחון חברתי. <br>(ג׳רמי ריפקין, ״עידן הגישה״)</span>
חסידי השוק הגלובלי מצטרפים לרבים וטובים לפניהם שדבקו ברעיון שהתחרות היא הכוח המניע את הקִדמה, אולי המשפיע שברעיונות המודרניים. בספרו ״לווייתן״ דיבר הובס על ״נטייה כללית של כל בני האדם: תשוקה מתמדת וחסרת מנוח אל כוח אחר כוח, תשוקה שאינה פוסקת אלא עם המוות״.<sup style="color: gray;">1</sup> צ׳רלס דרווין טען בספרו ״מוצא המינים״ שהמאבק על ההישרדות במצב של משאבים מוגבלים — הברירה הטבעית — הוא שמסביר את מהלך האבולוציה. דרוויניסטים חברתיים, בהם הרברט ספנסר, סברו שחוק הברירה הטבעית חל גם על חברות ועל תרבויות. כיום טוענים הגלובליסטים שהגברת התחרות עד למרב האפשרי, באמצעות פיתוח שווקים בין־לאומיים והסרת מנגנוני הסדרה מן השוק, היא מנוע הטורבו של יצירת העושר.
יש מידה מסוימת של אמת בקביעה הזו, אבל רק מידה מסוימת. הניסיון להבין כיצד התבססה אמונה זו, וכיצד אותגרה בעת האחרונה, יוביל אותנו לעסוק באחד הפרקים המרתקים ביותר במחשבה המודרנית, פרק המקפל בתוכו רעיונות מתחומים שונים: כלכלה, פוליטיקה, מתמטיקה יישומית, סוציו־ביולוגיה והדמיית המחשב. עיקרו הוא שינוי פרדיגמה בהבנתנו את יחסי הגומלין האנושיים, וחשוב מכך, ראייה עשירה יותר של חשיבות התרבות והקהילה בקיומם של חיים חברתיים, כלומר של ״יחסים בריתיים״, כפי שאכנה זאת בהמשך. אחת המסקנות החשובות שתעלה מהדיון הזה היא שהכלכלה והפוליטיקה, שתי הדיסציפלינות המובילות בחברה העכשווית, אין בהן די אם אנחנו מבקשים לשמר את האקולוגיה האנושית שלנו. אך תחילה יש לשאול את השאלה, הכיצד הצליחה התחרות לתפוס את מרכז הבמה במחשבה המודרנית?
אחת מנקודות המפנה בתולדות המערב אירעה כאשר קבוצת הוגים שאלה כיצד יוכלו התשוקות ההרסניות המאפיינות את בני האדם להפוך ליתרון. מה יקרה, שאלו, כאשר רגשי החטא ותודעת האיסור, שהופנמו היטב בקרב בני האדם בעידן הדתי, יתחילו להיחלש? תשובה אחת, שנתן תומס הובס, נעוצה ביצירתה של סמכות ריכוזית חזקה, לווייתן המדינה כלשונו, שתבטיח את שלטון החוק. זו הייתה הולדת הפוליטיקה המודרנית. תשובה אחרת, שהגו פסקל, ברנארד מנדוויל ואחרים, הייתה ממולחת יותר. האין מאווייהם הסותרים של בני האדם יכולים להיות גורם ממריץ? ואולי בשל כך אף יגיעו בני האדם להישגים גדולים יותר מאשר לו היו נינוחים וטובי לב? מונטסקייה טען שרדיפת הכבוד מעוררת את הגוף הפוליטי, כך ש״כל אחד תורם לרווחת הכלל בעוד הוא סבור שהוא עמל למען ענייניו שלו״. בנימה דומה העיר ג׳מבטיסטה ויקו:
<span class="poetry indentAll">מתוך אכזריות, תאוות בצע ושאפתנות, שלוש הרעות המסיטות את כל בני האדם מדרך הישר, יוצרת [החברה] ביטחון לאומי, מסחר ומדינאות, וכך מכוננת את עוצמתן של הרפובליקות, את עושרן ואת חוכמתן. מתוך שלוש הרעות הגדולות הללו, שלבטח היו מכלות את האדם מן הארץ, כך מחוללת החברה את האושר האזרחי.</span>
המידה הרעה הפרטית הופכת מעלה ציבורית אם החברה יודעת להתארגן באופן כזה שתשוקות מוסבות לאינטרסים.<sup style="color: gray;">2</sup> כך נולדה הכלכלה.
הניסוח הידוע ביותר של עיקרון זה הוא של אדם סמית ב״עושר העמים״. הוא הראה ששוק החליפין וחלוקת העבודה יוצרים צמיחה כלכלית. בתהליך מסתורי אך חיובי להפליא, מעשיהם של הפרטים, המוּנָעים מעניין אישי, יוצרים בהצטברם רווח לכלל. ויקו, שהבין זאת כבר קודם לכן, היה נרגש כל כך מגילוי זה, שאמר שהוא ״מוכיח את קיומה של ההשגחה העליונה״. סמית הסתפק ב״יד נעלמה״:
<span class="poetry indentAll">[הפרט] אינו מתכוון לקדם את העניין הציבורי, ואף אינו יודע באיזו מידה הוא מקדם אותו. בהעדיפו לתמוך בתעשייה המקומית ולא בתעשייה הזרה הוא מתכוון רק לביטחונו שלו; ובהיותו מכוון את התעשייה כך שתגדיל את ערך תוצרתה הוא מתכוון רק לרווח שלו — ובכך, כמו במקרים רבים אחרים, הוא מובל בידי יד נעלמה לקדם מטרה שלא הייתה כלולה בתכניותיו… בחפשו את טובת עצמו הוא מקדם תכופות את טובת החברה כולה, ביעילות רבה יותר משהיה עושה לו באמת התכוון לקדמה. מעולם לא הבחנתי בטובה רבה שצמחה מידי אלו שהתיימרו לסחור למען הטוב הציבורי. אך ממילא זו יומרה שאינה שכיחה בקרב סוחרים, ואין צורך להשחית מילים רבות כדי להניאם ממנה.<sup style="color: gray;">3</sup> </span>
כך, בתובנה מבריקה אחת נפתר המתח המטלטל את התרבויות כולן, זה שבין האינטרס האנוכי לבין האלטרואיזם, בין רדיפת הרווח הפרטי לבקשת התועלת הציבורית. למעשה אין ניגוד כלל בין הדברים. כוחו של השוק הוא ברתימת המרץ הפרטי למען הרווח הציבורי. כמו ההשגחה העליונה עצמה, הוא מכוון את המאורעות מעבר להשגתם של האנשים הפועלים בהם. מתוך מה שנראה כהחלטותיהם הבלתי תלויות של מיליוני אנשים, שכל אחד מהם מתכוון לתועלתו שלו בלבד, עולה דבר מה עצום, טוב ובלתי צפוי: הצמיחה הכלכלית. כדי לסייע לתועלת הכלל, כל שעלינו לעשות הוא להתרכז בעצמנו. היד הנעלמה תעשה את שאר העבודה. תאוריה זו, שהיא עיקר האמונה המרכזי של כלכלת השוק, הותקפה מאוחר יותר בידי החלופות הפוליטיות הגדולות של העולם המודרני, הסוציאליזם והקומוניזם, אך לקראת סוף המאה העשרים הן נמצאו כבר בנסיגה ואף בתבוסה. אולם באותה שעה שהקפיטליזם הדמוקרטי החל לחגוג את ניצחונו על השיטות הכלכליות היריבות, הסתמן אתגר חדש מכיוון שונה ובלתי צפוי.<sup style="color: gray;">4</sup>
הסיפור החל ב־1944, עם המצאתו של ענף מתמטי חדש, תורת המשחקים, בידי אחד המוחות המזהירים של המאה העשרים: ג׳ון פון־נוימן (1903–1957). הוא נולד בהונגריה לאב שהיה בנקאי מצליח, היגר ב־1930 לארצות הברית, ושם נטל חלק מרכזי בפיתוח הנשק התרמו־גרעיני, הטילים הבליסטיים ותאוריית ההרתעה הגרעינית. אולם הוא נצר עמו זיכרון ילדות מיוחד: השיחות שאביו ניהל סביב שולחן ארוחת הערב על בעיות ניהול הבנק. לאחר שנים, רישומן של השיחות הללו הביאו את פון־נוימן למסקנה שהניתוח הכלכלי המקובל מתעלם מאחד המאפיינים החשובים של קבלת ההחלטות האנושית. בחירתה של החלופה הטובה ביותר מבין כמה חלופות שאפשר לחשב את תוצאותיהן, היא כמובן עניין שאין לזלזל בו, אלא שרק לעתים נדירות החיים פשוטים כל כך. בדרך כלל תוצאתה של בחירה שלי תלויה בתגובותיהם של אחרים, ואותן אי־אפשר לנבא. תורת המשחקים הייתה ניסיון ליצור ייצוג מתמטי להתנהגות בתנאי אי־ודאות. שש שנים לאחר שפון־נוימן החל בפיתוחה, היא הניבה את היישום המפורסם ביותר שלה: דילמת האסיר.
הדילמה מנוסחת בתרחיש דמיוני. המשטרה עוצרת שני אנשים בחשד לביצוע פשע חמור. אלא שאין בידיה ראיה מרשיעה. לכל היותר יש לה מידע המספיק כדי להוכיח את אשמתם של השניים בעבירה חמורה פחות. מטרתה של המשטרה היא אפוא לגרום לפחות לאחד העצורים להעיד נגד חברו. המשטרה מושיבה אותם בשני תאים נפרדים, מבלי שהם יכולים לתקשר ביניהם. או אז מוצעת לכל אחד מהם עסקה. אם אחד ילשין וחברו ישתוק, המלשין ישוחרר וחברו, שהופלל, יישלח לעשר שנות מאסר. אם שניהם ילשינו זה על זה, כל אחד מהם יישלח לחמש שנות מאסר. אם שניהם ישתקו ואיש לא יפליל את חברו, אפשר יהיה להרשיע אותם רק בעבירה הקלה יותר, וכל אחד מהם יידון לשנת מאסר אחת.
אין צורך לאמץ את המוח יותר מדי כדי לגלות שמנקודת מבטם של האסירים, כדאי להם להלשין. אולם כיוון ששניהם יחשבו כך, התוצאה תהיה שכל אחד מהם יבלה חמש שנים בכלא. לעומת זאת, אם שניהם יחליטו לשתוק, כל אחד מהם ייאסר לשנה אחת בלבד. הסיבה שהם לא יבחרו באסטרטגיה זו היא שאיש מהם אינו בטוח שחברו ינהג כמוהו. דילמת האסיר נראית כקוריוז מתמטי, אך משמעותה חורגת הרבה מעבר לכך. היא קוראת תיגר על ההנחה הבסיסית של הכלכלה הסמיתיאנית, שלפיה אנשים הפועלים בנפרד למען האינטרסים הפרטיים שלהם יוצרים יחד תוצאה המועילה לכולם. בניגוד גמור לכך, היא מראה ששני אנשים שכל אחד מהם פועל באופן רציונלי יוצרים תוצאה שהיא רעה לשניהם.
שנים רבות נותרה עובדה זו כפרדוקס, עד שהגיעה תובנה מכיוון אחר. זה מכבר העיבה על הביולוגיה מבית מדרשו של צ׳רלס דרווין שאלה שדרווין עצמו כבר היה מודע לה. במאבק ההישרדות מנצחים המתאימים ביותר. אף על פי כן, כמעט כל החברות האנושיות מייחסות ערך רב להתנהגות אלטרואיסטית ומציגות אותה כמופת. איזה יתרון אבולוציוני יכול לצמוח ליחיד מהקרבת האינטרסים שלו למען הקבוצה? הקבוצה עשויה להרוויח, אבל לא היחיד האלטרואיסט. כיצד זה אפוא ממשיכים הגנים האלטרואיסטיים לעבור בשרשרת הדורות? כפי שציין דרווין, אנשים אמיצים ״נהרגים בממוצע במספרים גדולים יותר מאנשים אחרים״. הגיבור ״לעתים קרובות לא ישאיר אחריו צאצאים שיירשו את טבעו האצילי״. תכונת האלטרואיזם אמורה אפוא להיכחד. אך היא שורדת היטב.
התשובה באה לבסוף מהתבוננות בדילמת האסיר, המלמדת שהתנהגות לפי האינטרס האישי אינה מניבה תמיד את התוצאה המיטבית. אך מה היה קורה לו נפגשו השניים פעם אחת? או כמה פעמים? האם לא היו מגלים לבסוף שיש דרך פעולה טובה יותר, והאחד יאמר לחברו ״אשמור על שתיקה בתנאי שגם אתה תעשה כך; אפעל על פי האינטרס שלך, כי זהו האינטרס שלי״? נראה שהשניים יעלו על המסלול הזה, מסלול שיתוף הפעולה, רק אם תהיה להם הזדמנות ללמוד — כלומר אם יימצאו שניהם שוב ושוב בדילמת אסיר. הרעיון הזה עשוי לפתור לא רק בעיה מתחום הכלכלה, אלא גם מן הביולוגיה: הוא מסביר את הישרדות האלטרואיזם.
בשנות השבעים המאוחרות עוצמתם של המחשבים הייתה מספקת כדי לדמות מפגשים כאלו. רוברט אקסלרוד, איש מדע המדינה, הכריז על תחרות בין־לאומית לתוכנות מחשב שישחקו זו נגד זו ונגד עצמן את דילמת האסיר החוזרת ונשנית: כל תוכנה תשחק מאתיים פעמים רצופות בדילמת האסיר, על פי אסטרטגיה משלה, נגד כל אחת מהתוכנות האחרות. התוכנה המנצחת — זו שצברה את שנות המאסר המעטות ביותר — הייתה של הקנדי אנטול רפופורט, ושמה היה ״מידה כנגד מידה״. היא פעלה לפי עיקרון מדהים בפשטותו: ״אעשה לך כאשר עשית לי״. בסיבוב הראשון בכל סדרה, שיתפה התוכנה פעולה עם השחקן השני ושתקה, ובכל סיבוב שלאחר מכן חזרה על בחירתו של השחקן השני בסיבוב הקודם. תוכנות אחרות, שעקרונות פעולתן היו תוקפניים יותר, הגיעו אמנם להישגים טובים יותר בסיבובים הראשונים, אולם עד מהרה איבדו את יתרונן משום שהתנהגותן גרמה ליריב להיעשות נקמני. פעולה בשיטת מידה כנגד מידה מלמדת את היריב שכדאי לו לשתף פעולה, וניצחונה של שיטה זו מלמד אפוא שלאלטרואיזם הדדי יש ערך הישרדותי. זהו כנראה יתרונו האבולוציוני של ההומו ספיינס.
ההישרדות, כך התברר, אינה תלויה בחוזק האישי אלא בהרגלים של שיתוף פעולה. בדו־קרב בין אדם אחד ואריה — ינצח האריה, אך אם יעמדו מול האריה עשרה אנשים ופעולותיהם תהיינה מתואמות, ייתכן מאוד שהם יוכלו לו. כיום משערים שהמאפיינים המייחדים את האדם מיתר בעלי החיים — גודלו היחסי של המוח ומורכבותה של השפה — קשורים בנטייתו לחיות בחברה גדולה, וביתרונות שנטייה זו מקנה לו. בקרב היונקים נמצא אפילו מתאם גבוה בין גודל המוח (ליתר דיוק: בין גודלו של הנאו־קורטקס, קליפת המוח, יחסית למוח כולו) לבין הקבוצה החברתית: ככל שהנאו־קורטקס גדול יותר, הקבוצה גדולה יותר. ממצא מעניין שנבע מהמחקר הזה הוא שגודלה המיטבי של קבוצה חברתית אנושית הוא 150 איש.<sup style="color: gray;">6</sup> זהו, בממוצע, המספר המרבי של האנשים שאנחנו יכולים להכיר היטב ולהחשיב כחברינו. הנה לנו רמז מסקרן לכך שלמבנה החברתי הקהילתי יש בסיס ביולוגי.
דילמת האסיר נתפסה, כאמור, כסותרת את עקרון האינטרס האישי של אדם סמית, משום שהיא הראתה שפעולה אנוכית לא מניבה תמיד תוצאות מיטביות. הניגוד, כפי שנוכחנו לדעת, נפתר כשהמשחק שוחק פעמים רבות בידי אותם שחקנים. הם לומדים בסופו של דבר לשתף פעולה ביניהם; ושיתוף פעולה מתבסס על אמון — על האמונה שהפעולה שאני נוקט למענך תיענה, עכשיו או כעבור זמן, בפעולה דומה מצדך. העיקרון הזה יסודי כל כך, שהכלכלנים נתנו לו שם. הם טבעו את המונח <b>הון חברתי</b> כמציין את מידת האמון השוררת בתוך חברה. אסור לשכוח כיצד נוצר אמון בדילמת האסיר החוזרת ונשנית: במגע גומלין ממושך בין הצדדים. זוהי, למשל, הסיבה לכך ששיעורי הפשיעה בערים גדולות גבוהים תמיד מאלו שבכפרים וביישובים. קל יותר לאדם לנצל אותך כשהוא יודע שלא תראה אותו יותר — כמו בדילמת האסיר החד־פעמית — ולא כשהוא יודע שמחר או מחרתיים תיפגשו שוב ברחוב. הרגלי שיתוף פעולה תלויים בקיומם של יחסים ארוכי טווח.
אבל איך והיכן מתחיל האמון הזה? יש כאן פרדוקס. אם, כפי שעולה מדילמת האסיר, אין זה רציונלי לסמוך על זר, היכן מתרחשת פריצת הדרך? התשובה טמונה בהתבוננות במוסדות המנהלים את חיינו המשותפים.
דמיינו שאתם מנסים להסביר למישהו על המוסדות החברתיים הבסיסיים. אתם מחליטים לעשות זאת באמצעות סיור רגלי במרכז לונדון. אתם עוברים ליד בתי הפרלמנט, ומסבירים שהבניינים הללו הם מקום מושבה של הממשלה וביתה של הפוליטיקה, ושהפוליטיקה עניינה יצירת כוח וחלוקתו. אתם נכנסים לסיטי, עוברים ברחובות של משרדים ושל חנויות, ורואים ממרחק את בניין הבורסה. אתם מסבירים שזהו ביתו של השוק, שזוהי ממלכת הכלכלה, ושהכלכלה עניינה יצירת עושר וחלוקתו. בעודכם הולכים, בן שיחכם מצביע אל המגדלים והצריחים של כנסיות לונדון ואל כיפתה הגדולה של קתדרלת סנט פול. ״ובתי התפילה האלה״, הוא שואל, ״מה הם מייצרים ומחלקים?״ מן הסתם תשיבו שאלו מוסדות מסוג שונה לחלוטין, לא מוסדות שמחלקים ומייצרים משהו — אך טעות תהיה בידכם. בתי תפילה, קהילות וקהל מאמינים יוצרים ומחלקים דבר מה — אם כי זהו דבר מה שונה בתכלית מעושר ומכוח.
יחסים פוליטיים וכלכליים הם <b>חוזיים</b>. הם מבוססים על ההנחה שהצדדים השותפים להם מרוויחים מקיומם. ביחסים כלכליים ברור מאליו שכך הוא, וביחסים פוליטיים — גם שם, כפי שעולה מתורותיהם המגוונות של הובס, לוק ורוסו, יש אמנה חברתית: התהליך, המפורש או הסמוי, שבו היחידים מוסרים חלק מכוחותיהם ומחירויותיהם לגוף מרכזי כמו המדינה. ובתמורה, המדינה מבטיחה את שלטון החוק, ובכך להגן על חייהם ועל קניינם.
אולם היחסים החוזיים אינם צורות ההתאגדות היחידות, ואפילו לא הבסיסיות; קחו למשל משפחה שבה אב, אם וילדים. הם אוכלים, שותים, משחקים ומדי פעם גם מתווכחים. הם מבצעים מטלות ביתיות על פי תור. הם פיתחו כוראוגרפיה לא מודעת של הדדיות. הם עוזרים זה לזה; הם תלויים זה בזה; וּמָחוֹל זה של נתינה וקבלה אינו חלק זניח מזהותם ומהתפתחותם האישית. ייתכן שיש להם כללים, ולעתים הם גם מפרים אותם. יש המריבות הקטנות, שמובילות בדרך כלל לטקסים של השלמה — מישהו אומר ״סליחה״, סולחים לו, או לה, והסדר מושב על כנו. כשאנחנו צופים במיקרו־קוסמוס הקהילתי הזה, ובחיי הגומלין שלו, אנחנו חוזים בהתרחשותו של דבר רב חשיבות: יצירתם של חיים מוסריים והתקיימותם.
מתחת לפני השטח של משפחה זו מצויים ערכי יסוד: אהבה, נאמנות, אחריות, סמכות, ציות, הגינות וחמלה. אלו הם החוטים הקושרים יחד את בני המשפחה. הם מגדירים את היחסים ביניהם ומעצבים את הציפיות שיש להם זה מזה — למשל, הציפייה שאם לאמא היה יום מעיק במיוחד בעבודה, בני המשפחה יהיו רגישים יותר משהם רגילים ותובעניים פחות משהם רגילים, והציפייה שכאשר שיעורי הבית קשים לאח הצעיר, אחד מאחיו הבוגרים יעזור לו. היחסים הללו אינם חוזיים. אין להם דבר עם עסקאות של כוח או של עושר. קבוצה שלכידותה נוצרה באמצעות איום באלימות, או לחלופין באמצעות תשלום על השירותים שחבריה נותנים זה לזה, איננה בשום אופן <b>משפחה</b>. היא איננה מה שאני מכנה, על פי מילת מפתח במקרא, יחסים <b>בריתיים</b>. לעומת החוזה, שעניינו הוא בָּעצמי, הברית עניינה הקבוצות הגדולות יותר, שבהן ובאמצעותן אנחנו מפתחים את זהותנו. בריתות עניינן ה״אנחנו״ שבתוכו אני מגלה את ה״אני״. יחסים בריתיים הם אלו הנשענים על אמון.<sup style="color: gray;">7</sup>
מושג העצמי המבודָד, האטומי, אותו ״אני״ שממנו נובעות המחשבה וההתנהגות, היה מאבני היסוד של המחשבה המודרנית. דקארט פתח, כידוע, את מסעו הפילוסופי בהטלת ספק שיטתית בכל דבר שהוא האמין בו. האם יש משהו שאני יכול להיות בטוח בו? הוא שאל וענה: רק בדבר אחד. אני חושב — משמע אני קיים. העצמי הבודד הזה, שאינו בטוח בדבר לבד מעצם קיומו שלו, הוא גיבורן של כמעט כל הדרמות הגדולות של הנאורוּת. זה אותו ״אני״ שעל פי הובס דואג לביטחונו באמצעות מתן כוח לריבון. זה אותו עצמי שעל פי לוק חווה תחושות ומשתמש בכוח תבונתו כדי לפתח שפה. פגשנו כבר את ה״אני״ הזה בסיפורו של אדם סמית על השוק, כשהוא רודף אחר טובת עצמו ובלי דעת תורם בכך לעושרה של האומה. חוזים נכרתים בין עצמִיִים.
אולם הגות המאה העשרים ערערה את העצמי הזה: התברר שהוא מִבְדֶה, או לפחות הפשטה. הסוציולוג ג׳ורג׳ הרברט מִיד הראה שאנחנו מפתחים תחושה של זהות אישית רק באמצעות שיח הדוק ומתמשך עם ״אחרים משמעותיים״; בדרך כלל, בשלב הראשון, אלו הם הורינו. הפילוסוף לודוויג ויטגנשטיין הראה ש״שפה פרטית״, הבעה מילולית המובנת רק לאדם שניסח אותה, היא רעיון הסותר את עצמו. אנחנו לומדים שפה רק באמצעות תקשורת ומגע, כלומר מתוך יחסים עם זולתנו. כבר בפרק ב רומזת התורה לרעיון הזה. אלוהים אומר על האדם הראשון: ״לא טוב היות האדם לבדו, אעשה לו עזר כנגדו״. הוא בורא את האישה הראשונה, וכשאדם מתעורר ורואה אותה הוא אומר: ״זאת הפעם עצם מעצמַי ובשר מבשרי; לזאת יקרא אשה, כי מאיש לֻקחה זאת״. זוהי הפעם הראשונה שבה נזכרת בתורה המילה ״איש״, המייחדת אדם מחברו; עד כה נקרא האדם רק ״אדם״, שמו הכללי כמין ביולוגי. עתה, כשהוא מכנה עצמו לראשונה ״איש״, הוא עושה זאת רק לאחר שהוא נוקב במילה ״אישה״: לפני ה״אני״ הוא חייב לומר ״אתה״ (ובמקרה שלנו ״אַתְּ״).
זו תפיסת הזהות האישית שעומדת בבסיס מושג הברית. ברית אינה קשר של אינטרס או של תועלת אלא קשר של שייכות. בריתות נכרתות כששני אנשים או יותר מתאגדים כדי ליצור ״אנחנו״. הן שונות מחוזים בכך שהן נוטות להיות בלתי מוגבלות בזמן. יש בהן מחויבות של אדם לאדם אחר, או לכמה אנשים אחרים. הנאמנות, המחויבות להישאר יחד גם בזמנים קשים, מהותית להן. הן דורשות לעתים הקרבה עצמית. אנשים הקשורים יחדיו בברית ״מחויבים להיענות זה לזה לפנים משורת הדין, ואינם מגבילים את מחויבותם לדרישות החוזיות במובנן הצר״.<sup style="color: gray;">8</sup> הדוגמה הפשוטה ביותר לברית היא קשר הנישואים. דוגמה אחרת היא הרעוּת — כמסופר למשל בספר שמואל: ״ויכרֹת יהונתן ודוד ברית באהבתו אֹתו כנפשו״ (שמואל א יח, ג). אולם בריתות הן לעתים מסגרות גדולות הרבה יותר. כפי שמציין דניאל אלעזר, הן מבטאות את ״הרעיון שאנשים חופשיים ליצור קהילות ומדינות, עמים וציבורים, ואף את החברה האזרחית עצמה, על ידי הסכמים מעוגנים מוסרית״.<sup style="color: gray;">9</sup>
ביחסי ברית אנחנו מפתחים את הדקדוק ואת התחביר של ההדדיות; אנחנו עוזרים ונעזרים בלי לערוך חישובים של תועלת יחסית. ביחסים מסוג זה נולד האמון, ובלעדיהם לא היו לא עצמיים ולא חוזים. חוזים, חברתיים או כלכליים, הם המערכת המתווכת בין זרים. אולם לו היינו תמיד אך ורק זרים, לא הייתה לנו סיבה לרחוש אמון זה לזה. תמיד היה עלינו להביא בחשבון את האפשרות שהזולת ימעל באמוננו כאשר הדבר יועיל לו. בעולם מרוקן כליל מנאמנות ומאמינות, לא היו יכולים לפעול שווקים ומדינות. פרנסיס פוקויאמה צודק אפוא בהבחנתו זו:
<span class="poetry indentAll">כדי שמוסדותיהם של הדמוקרטיה ושל הקפיטליזם יתפקדו היטב, עליהם לשמור על דו־קיום עם כמה הרגלים תרבותיים קדם־מודרניים. החוק, החוזה והרציונליות הכלכלית הם בסיס הכרחי אך בלתי מספיק ליציבותן ולשגשוגן של החברות הבתר־תעשייתיות. הם זקוקים לליווּיָם של ההדדיות, המחויבות המוסרית, החובה כלפי הקהילה והאמון — ערכים הנטועים במנהג יותר מאשר בחישוב רציונלי. אין אלו מנהגים שנתיישנו בחברה המודרנית, אלא תנאים בל יעברו להצלחתה.<sup style="color: gray;">10</sup> </span>
או בלשון אחר: שווקים תלויים במידות טובות שהשוק אינו מייצר, בדיוק כשם שמדינות תלויות במידות טובות שהמדינה אינה מייצרת.
היכן הם נוצרים? במשפחות, בקהילות, בחברויות, בקהילות דתיות, באגודות התנדבותיות ובאחווֹת למיניהן — למעשה, בכל התחברות של אנשים שאינה נעשית לשם סחר בכוח או בעושר, אלא מתוך מחויבות של חבריה זה לזה או למען מטרה משותפת. זו התובנה שהובילה את אדמונד בֶּרק, בהרהרו על המהפכה הצרפתית, להשמיע את קביעתו המפורסמת ש״חום רגשותינו הציבוריים ראשיתו במשפחותינו״.<sup style="color: gray;">11</sup> היא גם זו שהניעה את אלכסיס דה־טוקוויל לטעון ש״הרגלי ההתאגדות״ של האמריקנים — נטייתם ליצור אגודות התנדבותיות ולהצטרף לכנסיות — הם שהגנו על החירות בדרכים אזרחיות.<sup style="color: gray;">12</sup> ברק וטוקוויל מעוררים עניין רב בשנים האחרונות, מתוך הכרה גוברת בכך שהשוק והמדינה החלישו מוסדות מחוללי אמון — כאלו הנקראים לפעמים ״המגזר השלישי״ או ״מערכות מתווכות״. אלו המבקשים לחדש את נעוריהם של המוסדות הללו מכונים לעתים ״קהילתניים״ (קומוניטריאנים). אחרים מעדיפים את המונח ״חברה אזרחית״.<sup style="color: gray;">13</sup> יש גם אלו המעלים את המושג שהזכרנו לעיל, ״הון חברתי״. המשותף לכולם הוא הדגש שהם שמים על יחסים לא חוזיים — או, כפי שכיניתי אותם פה, בריתיים. בלעדיהם, לא רק השווקים והמדינות מתחילים לקרטע; גם החיים החברתיים עצמם מאבדים את החן ואת האדיבות. הקשרים המחברים אותנו זה לזה מתחילים להישחק. תחושת הזהות והשייכות מידלדלת עוד ועוד. אנחנו מתחילים לחוש פגיעים ובודדים. עכשיו אנחנו יכולים לשוב אל בן זוגנו לסיור בלונדון, ולהסביר לו מהו הדבר שבתי התפילה והקהילות המתכנסות בהם יצרו, ושנמצא עתה בסכנת כליה: הם יצרו את הממד הבריתי של החיים, זה המכונן את האמון.
לתופעה זו נתן רוברט פּוּטנַם, איש מדע המדינה מהרווארד, מטפורה ושֵם ב־1995. לנוכח הסמליות שבדבר כי יותר אמריקנים משחקים כדורת (באולינג), אך פחות אמריקנים מצטרפים לליגות, הוא כינה את התופעה ״משחקים כדורת לבַד״. טענתו הייתה שבדמוקרטיות הליברליות המערביות ההון החברתי נמצא בשקיעה. אפשר לראות זאת לא רק בהתפוררותן של משפחות ושל קהילות, אלא בכל מגוון העיסוקים החברתיים והאזרחיים. מעטים מבעבר מצטרפים לאגודות התנדבותיות. הנוכחות בכנסיות מצויה בירידה. אנשים מבלים פחות זמן עם שכניהם. הצעירים מתעניינים בפוליטיקה הרבה פחות מהוריהם. כבר אין ״הרגלי התאגדות״, והתוצאה בלתי נמנעת. ״דילמת האסיר החוזרת ונשנית״ מלמדת שאינטראקציה רב פעמית עם קבוצה יציבה של אנשים אחרים חיונית להתקיימותו של אמון. כאשר חברה מאבדת את ההתקשרויות הללו, בניה נעשים מסוגרים וחשדניים יותר. הם חשים עצמם מוקפים בזרים, לא בחברים. פוטנם ואחרים מדדו את היקף הירידה הזאת. הם מצאו שאנשים נעשו חשדנים יותר כלפי מניעיו של הזולת, וציניים יותר באשר לפוליטיקאים. נמצאה צניחה כללית באמון ברשויות ובמוסדות.
למרבה האירוניה, אדם סמית עצמו ידע זאת לאורך כל הדרך, שכן הוא חיבר לא יצירת מופת אחת אלא שתיים: לא רק את ״עושר העמים״ (1776) אלא גם, קודם לכן, את ״תאוריה של הרגש המוסרי״ (1759). ביצירה מוקדמת זו, המצויה מרחק רב מהאדרת האינטרס העצמי, הוא כתב למשל: ״לחוש הרבה כלפי אחרים ומעט כלפי עצמנו… זוהי הבאתו של הטבע האנושי אל שלמותו״. מלומדים גרמנים שנבוכו מהסתירה הגלויה בין שני הספרים קראו לה ״בעיית אדם סמית״. אולם הפתרון נראה עכשיו ברור. יש מערכת כלכלית ויש מערכת מוסרית. המערכת הכלכלית שייכת לשוק, והמערכת המוסרית למעגלי המשפחה, לחברים, לקהילה ולחברה. כשהמערכת המוסרית מקיפה את המערכת הכלכלית סביב, היא יוצרת את המידות הטובות שהשוק תלוי בהן — החריצות, היושר והאמון ההדדי. אולם כאשר המערכת הכלכלית חותרת תחת המערכת המוסרית, האמון נתון בסכנה ואנחנו צועדים לעבר המצב המיוצג בדילמת האסיר החד־פעמית, שבו הרדיפה אחר האינטרס האישי מזיקה יותר משהיא מועילה. הפרדוקס של התחרות הוא שהיא ברוכה רק כאשר הרגלים של שיתוף פעולה מאזנים אותה. עולם של תחרות טהורה הוא יצירתי בתחילתו, אך סופו שהוא מתגלגל להרס עצמי.
לכלכלה החדשה יש השפעה שלילית על האמון, והיא נגרמת בדרכים רבות. אחת מהן זכתה בפי רוברט רייך לכינוי המהדהד ״התיישנותה של הנאמנות״.<sup style="color: gray;">15</sup> על מקומות העבודה פועל לחץ מתמיד להשתנות, ומשמעות הדבר היא שאין הם בטוחים עוד. חברות ״מצטמצמות״, ״מתייעלות״ או ״מתארגנות מחדש״ בלי הרף, משילות מעליהן עובדים או מעבירות אותם למשרה חלקית או חותמים איתם על חוזים לפרויקט אחד. חברות שנהגו להשתבח בכך שהן מחויבות לעובדיהן לכל החיים נאלצו לנטוש את המדיניות הזאת ולהודיע על גלי פיטורים. תאגידים שהעסיקו שיעור ניכר מכוח העבודה של ערים מסוימות העבירו לחו״ל את רוב הייצור שלהם, וחדלו מלהיות בעלי נוכחות בחברה המקומית. תחומים שלמים של תעסוקה עשויים להימחות כמעט בן לילה. כך למשל ״אנציקלופדיה בריטניקה״, חברה שכבר פועלת 230 שנה, פירקה את חטיבת הסוכנים מדלת־לדלת שלה ברגע שהמכירות הפכו מקוונות. רייך כותב שבסביבה עסקית שבה מצופה מהמעסיקים, מהמועסקים, מהלקוחות ומהמשקיעים להשתדרג במהירות ובהתמדה, ״העסקים נעשים לאוסף של אנשים שמה שקושר אותם זה לזה אינו הרבה יותר מנוחות זמנית״.<sup style="color: gray;">16</sup> קשה לדעת מי חב נאמנות למי, והאם המילה ״נאמנות״ נוגעת בכלל לעולם העכשווי.
בספרו ״החברה הפתוחה בסכנה: משבר הקפיטליזם הגלובלי״ מעיר ג׳ורג׳ סורוס שכאשר הוא החל בקריירה שלו, בשנות החמישים, היו העסקים תלויים בבנייתן האטית של מערכות יחסים. עכשיו הם נעשו ״עִסְקָתִיים״: סדרה של מפגשים חד־פעמיים, חוזה אחר חוזה, עסקה אחר עסקה, התלויים לא באמון אלא בנוכחותם של עורכי דין:
<span class="poetry indentAll">בחברה עסקָתית ומשתנה, היחיד עומד מעל הכול. מנקודת מבטו של היחיד, אין צורך להיות הוגן מוסרית כדי להצליח; לאמיתו של דבר, זה עלול להיות מכשול… בחברה שבה שוררים יחסים יציבים, אין זו בעיה גדולה במיוחד, מפני שקשה להצליח אם מפרים את הנורמות החברתיות המקובלות. אבל כאשר אתם נעים בחופשיות ממקום למקום, הנורמות החברתיות נעשות פחות מחייבות; וכאשר הכדאיות מתבססת כנורמה חברתית, החברה מאבדת את יציבותה.<sup style="color: gray;">17</sup> </span>
אובדן הנאמנות מתרחש גם בחיים הפרטיים. יש סיבות רבות לקריסתה הדרמטית של המשפחה, אותה תופעה שהתרגשה על המערב למן שנות השישים. אולם אחת מהן היא לבטח חדירתם של ערכי השוק לתחומים שהיו בעבר חסינים מפניהם. תרבות שהצרכנות מניעה אותה ושהפרסום שולט בה מקשה על קיומן של זיקות ממושכות. היא מזמינה אותנו בלי הרף לעבור למותג שונה, לנסות משהו חדש, לרוץ למקום שמציע דיל טוב יותר. אין זה מפתיע שהדבר מתחיל להשפיע גם על יחסים בין בני אדם. בחברה רוויה בערכי שוק, גם היחסים הבין־אישיים יהיו זמניים, הנאמנויות תהיינה על תנאי, והמחויבויות תהיינה שבריריות. זו תהיה, בקיצור, חברה שבה לנישואים לא תהיה משמעות רבה. וזהו בקירוב מה שקרה.
גם הזמן עצמו פועל בכלכלה החדשה נגד מוסדות החברה האזרחית. כשאנשים נאלצים לעבוד קשה יותר ולהיות זמינים תמיד בפקס, בטלפון הנייד, בתא הקולי ובדואר האלקטרוני, הזמן שנהגו לבלות בו עם המשפחה, עם חברים ובעבודה התנדבותית אינו עומד עוד לרשותם. אין זה רק שהעבודה נעשתה תובענית יותר, וכרוכה בנסיעות רבות ובמעברי דירה תכופים; עצם האי־ביטחון התעסוקתי מאלץ אנשים לעבוד קשה יותר, שמא בחודש הבא או בשנה הבאה כבר לא תהיה להם עבודה, או תהיה להם עבודה אחרת משתלמת פחות. התוצאה היא שלאנשים, לפחות בשנות עבודתם, יש פחות פנאי לבלות בפעילות שאינה מכניסה. מלאכות בית שעשו בני המשפחה, מטיפול בילדים ועד בישול, עוברות בהדרגה לידי אנשים העושים אותן תמורת תשלום. המשפחה מוקטנת וממוקרת חוץ. ההורים מבלים פחות זמן עם ילדיהם, והללו מצדם מבלים זמן רב יותר מול מרקע הטלוויזיה או כשהם דבוקים לצג המחשב. כך נוצר המצב שמתאר ג׳רמי ריפקין:
<span class="poetry indentAll">כשרוב היחסים נעשים מסחריים, וכשחייו של כל אדם ממוסחרים עשרים וארבע שעות ביממה, מה נשאר ליחסים שאופיים אינו מסחרי — כאלו המבוססים על קרבת משפחה, שכנות, עניין תרבותי משותף, השתייכות דתית, הזדהות אתנית ומעורבות אחוותית או אזרחית? כשהזמן עצמו נקנה ונמכר, וחייו של אדם נעשים בעיקרם סדרה מתמשכת של עסקאות מסחריות המתקיימות באמצעות חוזים ומכשירים פיננסיים, מה קורה ליחסים ההדדיים המסורתיים, אלו הנולדים מחיבה, מאהבה וממסירות?<sup style="color: gray;">18</sup> </span>
לא רק הזמן מתמסחר אלא גם המקום. קיומה של החברה האזרחית תלוי במקומות שבהם אנשים נפגשים, מתערבים זה בזה ויוצרים זיקות החוצות מחסומים של מעמד ושל מוצא. זה היה אחד התפקידים ההיסטוריים של בתי התפילה, אך זהו גם, בדרכים אחרות, תפקידם של מקומות ציבוריים בכלל — גנים ציבוריים, כיכרות, שכונות מעורבות, מקומות שהולכים אליהם בלי צורך לשלם. המקומות הללו מתמעטים והולכים. הקהילות נעשות חדגוניות יותר כשהעשירים עוברים למקומות אחרים. נוכח התגברותה של פשיעת הרחוב הגנים והפארקים נעשים מקומות מסוכנים. הזירות הציבוריות הגדולות הן עתה הקניונים ומרכזי הבידור, אבל אלו אינם מרחבים אזרחיים. אנחנו הולכים אליהם כצרכנים, לא כאזרחים השותפים בחברה. יותר ויותר מהמפגשים שלנו נעשים נטולי פנים. הקשר בינינו נעשה פחות בנוכחות אישית ויותר בטלפון ובדואר האלקטרוני. בדרך זו אובד המגע האישי — על כל ההשלכות שיש לדבר. קהילות וירטואליות אינן תחליף לדבר האמיתי. ג׳ון גריי ממחיש את הסכנה:
<span class="poetry indentAll">התעתוע של הקהילה הווירטואלית מרגיל אותנו להיעלמותם הגוברת של המוסדות החברתיים והמקומות הציבוריים שבהם…מתרחשים מפגשים בלתי מתוכננים. אם מרכזי הערים שוממים ובבתי הספר אורב הפחד, אם אנחנו מתכווצים במקומנו כשאנחנו מבחינים בזרים ובילדים ורואים בהם איום לביטחוננו האישי, נסיגה לחופש הריק של החלל הקיברנטי עשויה להיראות לנו כשחרור. אולם לחיות זמן רב בתוך החלל הזה פירושו לוותר על חלק ממה שעושה אותנו לאנושיים.<sup style="color: gray;">19</sup> </span>
הדברים הללו חשובים, ובפרק זה ניסיתי להסביר מדוע. סוציולוגים מדברים על אמון, כלכלנים — על הון חברתי, סוציו־ביולוגים — על אלטרואיזם הדדי, ואנשי מדע המדינה — על חברה אזרחית. המונחים הללו מבקשים לומר, כל אחד בדרכו, שאי־אפשר לצמצם את החיים החברתיים לכדי סדרה של עסקאות שוק. אנחנו זקוקים לחוזים אבל גם לבריתות. להעדפות אבל גם למשמעויות. לנאמנויות, ולא רק להתחברויות זמניות לשם רווח הדדי. הדברים הללו נוגעים בלב מהותנו. אלו הם ״אותותיו של הנשגב״ בתוך עולם מהיר קצב.
כדי שלחיים תהיה משמעות אישית, חייבים להיות אנשים שהם חשובים לנו ואנחנו חשובים להם, באופן שאינו מותנה ואינו בר־החלפה. שאלו מישהו, או מישהי, מהו מקור אושרו הגדול ביותר; לא סביר שהתשובה תהיה המכונית שקנו, חופשתם האחרונה או ג׳ינס המעצבים החדש שלהם. סביר יותר, או סביר היה יותר, שהם יאמרו: בן זוגי, ילדיי, שמי הטוב, חבריי. אם נאבד את אלו, נאבד את עצם הרעיון של אושר, של חיים שנחיו כראוי, של התמסרות לדבר מה שהוא גדול מאיתנו. במידה מסוימת, זה מה שקרה. בתוך דור אחד, על אף ההתקדמות הכלכלית והטכנולוגית, התרבו מאוד מקרי הדיכאון הקליני, התסמונות הקשורות בעקה, ניסיונות ההתאבדות והשימוש באלכוהול ובסמים. אין אלו תסמינים של חיי רווחה. הם מזכירים לנו את מה שדברים רבים כל כך בעולם של היום מבקשים להשכיח מאיתנו: שלא נוצרנו כדי לשרת מערכות כלכליות, אלא הן נוצרו כדי לשרת אותנו.
צִרְכוּנָהּ של החברה הותיר אותנו חופשיים לבחור כמעט הכול: מה לעשות, לאן ללכת, כיצד לחיות ועם מי. אך בה בעת, החופש הזה מעלים את הדברים שפעם העניקו לחייו של אדם קביעות וכבוד. הנישואים נעשו שבריריים. הנוכחות בבתי התפילה מצטמצמת. אגודות הפועלות בהתנדבות הן עתה מפוצלות וארעיות יותר. קשה יותר לאנשים למצוא רשתות תמיכה יציבות — דווקא בתקופה שבה הם צריכים להן יותר מאי פעם. קשה יותר אפילו לומר מדוע אנחנו עושים מה שאנחנו עושים. הפוליטיקאים מעריכים אותנו בזכות קולנו בקלפי, המפרסמים — בזכות מה שאנחנו קונים, אבל מי נשאר להעריך אותנו בזכות מה שאנחנו? כשחוזים מחליפים בריתות, ואמצעים מחליפים מטרות, נותרת בידינו חירות בלא משמעות — שהיא ודאי נעימה יותר ממשמעות בלא חירות, אך לא בהכרח מסַפקת יותר.
כמובן, הבעיה אינה מתעוררת באותו אופן בכל רחבי תבל. בכמה חברות, בפרט בדמוקרטיות הליברליות המערביות, האינדיווידואליזם הרחיק לכת אולי יתר על המידה. אבל בחברות אחרות — אלו שעדיין לא נעשו דמוקרטיות, או שנעשו כאלה רק לאחרונה — הוא אולי לא הרחיק לכת די הצורך. ריכוזיות שלטונית מופרזת מעכבת את צמיחתן של התאגדויות אזרחיות, ממש כשם שמסחור יתר של החברה שוחק את ההתאגדויות הללו.<sup style="color: gray;">20</sup> האיזון הנכון הוא שברירי ופגיע. ובכל זאת, טיפוחה של חברה אזרחית הוא חיוני להצלחתו של המעבר מחברות טוטליטריות ומשקים ריכוזיים לקפיטליזם דמוקרטי, כשם שהוא יסוד הכרחי בדמוקרטיה הליברלית עצמה. בלי התקשרויות יציבות וממושכות עם אנשים אחרים, איננו רוכשים הרגלים של שיתוף פעולה — אותם הרגלים היוצרים את בסיס האמון שהמשק והפוליטיקה של החברה החופשית תלויים בו.
אחד התפקידים הקלסיים של הדת היה לשמר מרחב — פיזי ומטפיזי — שהוא חסין בפני לחצי השוק. כשאנחנו עומדים לפני האלוהים, אנחנו עושים זאת בלי שנהיה תלויים בשאלות כמה אנחנו משֹתכרים, אילו נכסים שייכים לנו, מה אנחנו קונים ואיזו רמת חיים אנחנו יכולים להרשות לעצמנו. אנחנו עושים זאת כישויות בעלות ערך מוחלט, לא שוֹוי־שוק, שבאו לכאן מפני שמישהו — כוח כלשהו בלבה של ההוויה — קרא אותנו אל הקיום וזימן אותנו אל ברכתו. כוחן של דתות העולם הגדולות נעוץ בכך שאין הן רק שיטות פילוסופיות, אמיתות מופשטות השזורות יחדיו בתצורות לוגיות הדוקות. הדת מציעה אמיתות חיות, המקבלות ממשיות חדה בחייהם של אנשים, בבתים, בקרב קהל מאמינים, בטקסים, בנרטיבים, בשירים ובתפילות — וכל אלו מתקיימים בקהילות בריתיות, שכוחן נעוץ דווקא בכך שאין הן נתונות להשפעת כוחות כלכליים. הן מעריכות אנשים בשל מה שהם; הן מעריכות פעולות בשל האידאלים המנחים אותן; הן משמרות מערכות יחסים בין־אישיות בהעניקן להן את הכריזמה של נצח המתממש כאן ועכשיו. כדבריו של רוג׳ר סקרוטון:
<span class="poetry indentAll">אמונה מרוממת את לב האדם בהרחיקה אותו מן השוק, ועושה אותו מקודש ולא ניתן לחליפין. בתחומה של הדת ותחת סמכותה רגשותינו הפנימיים מקבלים מעמד מקודש ונעשים חומר גלם לחיים האתיים: החיים שחיים מתוך שיפוט. כשהאמונה דועכת, על כל פנים, המקודש אינו מוגן מן המשחרים לגזל; הלב יכול להילכד ולעמוד למכירה.<sup style="color: gray;">21</sup> </span>
דתות המתנגדות עקרונית לשוק היו ועודן קיימות. היהדות, כפי שניסיתי להבהיר באחד הפרקים הקודמים, אינה אחת מהן. היא רואה בעין יפה את הכלכלה החופשית, מפני שזו רואה בעין יפה את החירות ומובילה ליצירתיות ולשחרורם המתמשך של חיי האדם משרירותו של הטבע — מעוני, מרעב, מעבודת פרך וממחלות. העולם שיצרנו הוא טוב מזה שאבותינו הכירו, ברמה החומרית. אנחנו חיים שנים רבות יותר, נוסעים למקומות רחוקים יותר ומבלים פחות זמן במעשי שגרה. אין ביהדות שמץ של נוסטלגיה לפשטות הקדם־טכנולוגית של איזה עבר מיתי, גן עדן אבוד, גן עדן שבזיכרונות. אולם אפילו דת הממוקדת בעולם הזה, כמו היהדות, מציבה גבולות. יש זמנים ומקומות — השבת, החגים, תפילות היום־יום, הבית, בית הספר, בית המדרש — שהשוק וקולות הסירנה שלו אינם מורשים לחדור אליהם. מה שג׳ורג׳ סורוס מכנה ״פונדמנטליזם של השוק״ הוא צורה של עבודת אלילים — שכן מיוחס פה ערך טרנסצנדנטי למעשה ידי אדם. השוק הוא אמצעי, לא מטרה.
אני מעוּדד מכך שהבנק העולמי, תחת נגידותו של ג׳יימס וולפנזון, החל בדיאלוג עם מנהיגים דתיים, מתוך רצון לכוון את הפיתוח הכלכלי בדרכים המכבדות את הקהילות המקומיות, את מסורותיהן ואת מוסדותיהן ומנסות לשמרן. הראיתי שהדבר חשוב לא רק מנקודת המבט של כבוד האדם; הוא חשוב גם מפני שהוא מחזק את הכלכלה. אין טעם לבנות בתי חרושת, מערכות תעבורה ורשתות מחשבים אם בתהליך הזה נהרסות קהילות ונקרעים הקשרים העדינים המחברים בני אדם זה לזה. אם שיתוף פעולה בלי תחרות הוא נכה, הרי תחרות בלי שיתוף פעולה היא עיוורת. האנשים שמוכרים וקונים, עובדים וצורכים, הם <b>אנשים</b>; ויצירת סביבה המכבדת אנשים ומוקירה את היחסים שאנשים זקוקים להם כדי לקיים ערך עצמי היא חלק חיוני ממה שסמואל בריטן מכנה ״קפיטליזם עם פני אנוש״.<sup style="color: gray;">22</sup>
<h2>פרק ח; שימור; קיימוּת סביבתית</h2>
<span class="poetry indentAll">אני מאמין שסיכויינו למנוע אסון סביבתי זעומים, כל עוד איננו מכירים בכך שאנחנו לא אדוניה של הישות, אלא רק חלק ממנה…עלינו להכיר בכך שאנחנו קשורים לא רק לרגע הנוכחי ולמקום הזה, אלא לָעולם כשלם ולנֶצח. אנחנו חייבים להכיר בכך שאם איננו מתחשבים באינטרסים אוניברסליים, על־יחידניים ועל־זמניים, אנחנו עושים שירות רע גם לאינטרסים הייחודיים, המקומיים והמיידיים. רק אנשים בעלי תחושת אחריות לעולם, ותחושת אחריות בפני העולם, אחראים באמת גם לעצמם ובפני עצמם. <br>(וצלב האוול, ״אמנות הבלתי אפשרי״)</span>
פסלי האבן הענקיים של אי הפסחא הם תזכורת מסתורית ליכולת של בני האדם לכלות את המשאבים האקולוגיים הדרושים להישרדותם. האי, השוכן באוקיינוס השקט, 3,700 קילומטר מערבה מחופי צ׳ילה, הוא מן המקומות הנידחים ביותר בכדור הארץ. כשמגלה הארצות ההולנדי יאקוב רוֹחֶבֶן הגיע לאי ב־1722 הוא מצא שם כמעט אלף פסלים, שגובהם עד 11 מטר ושמשקל הגדולים שבהם מגיע לכ־85 טון. הפסלים נחצבו מאבן וולקנית, וכ־300 מהם הוצבו מרחק קילומטרים מאתר החציבה והועמדו זקופים על כנים בידי תושבי האי, אף שאלו לא השתמשו לא במתכות, לא בגלגלים, ולא בכל מקור אחר של כוח לבד מאנרגיית גופם. מאות פסלים היו מונחים בלתי גמורים במחצבות, או נטושים על הדרך. המראה כולו היה בגדר תעלומה, והיא לא פוענחה עד העת האחרונה.
תור היירדאל, וחוקרים אחרים במאה העשרים, הצליחו לצרף את רסיסי המידע לכדי סיפור המסביר את שהתרחש. כשיושב האי בידי פולינזים במאה הרביעית או החמישית, הוא היה מכוסה ביער סבוך; בהדרגה הם כרתו את היערות. בחלק מהעצים השתמשו כגלגלות להובלת הפסלים, מעצים אחרים בנו סירות קאנו לצורך דיג, והיו שטחי יער שפונו לשם יצירת שטחי חקלאות. לבסוף לא נותר אפילו עץ אחד. עתה לא היה אפשר עוד להעביר את הפסלים, והם נותרו במקום שעמדו בו. הקרקע נסחפה — והיבולים פחתו. לא היה עוד עץ לבניית סירות, ולפיכך תושבי האי תפסו מעתה פחות דגים ובתזונתם חסרו חלבונים. הכלכלה התמוטטה בהדרגה. התושבים נחלקו לשבטים והחלו להילחם זה בזה. נוף האי נמלא ראשי רמחים. הקבוצות היריבות השחיתו זו את פסליה של זו. שבויים עלו על שולחנם של שוביהם, או היו להם לעבדים. אוכלוסיית האי, שמנתה 7,000 איש, פחתה כדי שליש, ובין התושבים הנותרים רבים עברו להתגורר במערות, מטעמי ביטחון. אי הפסחא הוא אזהרה למה שעלול לקרות לכוכב הלכת שלנו אם נמשיך לצרוך משאבים ולהרוס אזורי מִחְיה בהיקף הרווח בימינו.<sup style="color: gray;">1</sup>
התערבותו של האדם בטבע מתאפיינת זה שנים רבות בהרס בממדים גדולים. בתוך אלף שנה, תושביה האנושיים הראשונים של אמריקה נעו מהצפון הארקטי אל הקצה הדרומי של פטגוניה, חולפים על פני שתי יבשות ומשמידים בדרכם את רוב מיני היונקים הגדולים שחיו שם אז, בהם ממותות, מסטודונים, טפירים, גמלים, סוסים, אריות, צ׳יטות ודובים. כשהגיעו ראשוני המתיישבים הבריטים לניו זילנד, בתחילת המאה התשע עשרה, היונקים היחידים שמצאו שם היו עטלפים. עם זאת, הם גילו עקבות של ציפור גדולה דמוית יען שהילידים המאורים כינו ״מוֹאה״. עם הזמן נמצאו שלדים של תריסר מיני מואה שונים, בגבהים של מטר עד שלושה מטרים. נמצאו שרידיהם של 28 מיני בעלי חיים נוספים, בהם ברווזים נטולי כושר תעופה, אווזים ואגמיות שחורות, ובצדם שקנאים, ברבורים, עורבים ועיטים. בעלי חיים שמעולם לא נתקלו בטורף האנושי הם ציד קל, והמאורים, כשהגיעו לאי לראשונה בימי קדם, ודאי ראו בהם מקור מזון זמין ונוח. דפוס דומה של הכחדה אפשר למצוא כמעט בכל מקום שבו הניח האדם את כף רגלו.
במה אפוא שונה תקופתנו? מה שנשתנה הוא, כמובן, הקצב וההיקף של ההרס הסביבתי מאז החלו התיעוש, הזיהום ובירוא יערות הגשם. מתוך 9,000 מיני הציפורים בעולם 1,666 נמצאות בסכנת הכחדה, אחדות מהן בסכנה מיידית. אם המגמות הקיימות תימשכנה, מחצית מ־30 מיליון מיני הצמחים ובעלי החיים הקיימים בעולם ייכחדו במהלך המאה הקרובה. במקצת המקרים הסכנה נוצרה בשל ציד מופרז: כך הם למשל הפיל והקרנף האפריקניים, הניצודים בשל חטיהם וקרניהם. במקרים אחרים, הגורם הוא הכנסתם של מינים חדשים, טורפים או מזהמים לאזורי מחיה של מינים אחרים, או חדירתם של מזיקים, כמו במקרה של הפטריות שנשאו את מחלת הבוקיצה ההולנדית. הרס אזורי מִחיה, כמו למשל ייבוש ביצות, מפר את האיזון האקולוגי שצורות חיים רבות תלויות בו. אקוודור, מדגסקר והפיליפינים איבדו כבר לפחות שני שלישים מיערות הגשם שבשטחן — מהעשירים שבבתי הגידול של החי והצומח. הגורם הבולט ביותר להתמעטותם של מינים הוא הלחץ הסביבתי שמפעיל ריבוי האוכלוסייה האנושית. מספרם של בני האדם עלה מחצי מיליארד בשנת 1600 לשישה מיליארדים, ועודנו עולה היום. התחזית של ג׳ארד דיימונד בוטה למדי:
<span class="poetry indentAll">הניצול הנרחב של משאבי כדור הארץ, השמדת המינים והפגיעה בסביבה אינם יכולים להימשך עוד מאה שנים בקצב המואץ שבו הם מתרחשים כעת. אפשר להתנגד ולטעון שכאשר מביטים סביב, אין סימנים גלויים לכך ששיא ההיסטוריה שלנו קרב ובא. למעשה, הסימנים סביבנו ברורים מאוד כשמשליכים אותם לעתיד. גידול ברעב, בזיהום הסביבה ובשימוש בטכנולוגיה הרסנית; ופיחות באדמות חקלאיות טובות, במקורות מזון בים, במוצרים טבעיים אחרים וביכולת הסביבה לספוג שפכים. כאשר אנשים רבים יותר שלרשותם עוצמה רבה יותר יריבו על משאבים מעטים יותר, אין ספק שמשהו יקרוס.<sup style="color: gray;">2</sup> </span>
יותר מבכל תחום אחר המדאיג כיום את העולם, מתאפיין השיח הסביבתי בנימה דתית. ובצדק, מפני שכאן מוחשית במיוחד העמידה מול השאלות הבסיסיות בדבר מקומנו ביקום ואחריותנו כלפיו: עם הפוטנציאל ההרסני של ההתערבות האנושית מצד אחד, ועם יופיין הנשגב והמרוֹמם של צורות חיים רבות המצויות בסכנת הכחדה, מצד אחר. רעיונות פגניים קדומים זוכים עתה להחייאה, ביניהם השערת ״גאיה״ של ג׳יימס לַבלוֹק שלפיה הארץ היא אורגניזם אחד (הספר קרוי על שמה של גאיה, אלת האדמה היוונית, ואת השם הציע ללבלוק הסופר ויליאם גולדינג).<sup style="color: gray;">3</sup> עם זאת, ספק אם סגידה לאדמה היא הדרך שתקדם אותנו. הסוגדים לאדמה גרמו הרס לצורות חיים כפי שגרמה כל קבוצה אחרת, וכפי שמראה הפילוסוף ג׳ון פַּסְמור,<sup style="color: gray;">4</sup> התרופה הזאת עלולה להיות גרועה מהמחלה. הפניית עורף לטכנולוגיה לא תוסיף לרווחתו של האדם אלא תגרע ממנה, עכשיו ובעתיד. וחשוב יותר לענייננו, היא תפגע ביכולתנו לשמר את הטבע לא פחות משהיא תפגע ביכולתנו לנצלו. מה שנדרש עכשיו הוא לא פחות מדע אלא יותר מבט מרחיק ראות על השפעותיו.
השקפתו של פסמור עצמו היא שהתנ״ך הוא מקור מרכזי למודעות אקולוגית. מעטים הם הטקסטים שהשפעתם על הציוויליזציה המערבית הייתה עמוקה מזו של פרק א בבראשית, שבו קם ונהיה היקום בדברו של האלוהים. למין האנושי, האחרון שבנבראים, ניתנת ממשלה על הטבע: ״פרו ורבו ומִלאו את הארץ וכִבשוה״. יש כאן נימה של פליאה, המובעת במפורש יותר במזמור ח בתהלים, על דבר יכולתו הייחודית של האדם לעצב את הסביבה על אף קטנותו ופגיעותו:
<span class="poetry indentAll">כי אֶראה שָמֶיךָ מעשה אצבעותיך, ירח וכוכבים אשר כוננתה. מה אנוש כי תזכרנו ובן־אדם כי תִפקדֶנוּ. ותחַסרהו מעט מאלהים וכבוד והדר תְּעַטרהו (תהלים ח, ג–ה).</span>
מקס ובר, הסוציולוג בן המאה התשע עשרה, טען שכאן טמונים שורשיהם של הרציונליזם המערבי ושל ״הסרת הקסם״ מהטבע, או הדה־מיתולוגיזציה שלו. בפעם הראשונה אלוהים אינו מזוהה עם כוחות הטבע אלא מוצב כולו מעליהם. היקום הופשט מבגדי המיתוס. עתה אין הוא עוד מקום מגוריהם של אלים מסתוריים, גחמנים ובלתי מפוענחים, אלא זירה שבני אדם יכולים לפעול ולשלוט בה בכוח תבונתם. אלמלא ה״חילון״ הזה של העולם, אמר ובר, הפרויקט המדעי לא היה כנראה מתחיל לעולם.
אולם בראשית א הוא רק צד אחד במשוואה המקראית המסובכת. הוא מאוזן בסיפור בריאה מקביל, שונה מעט בנימתו, בבראשית ב, שבו האדם הראשון מוצב בגן עדן ״לעובדה ולשומרה״. שני הפעלים הללו רבי משמעות. ״לעובדה״ — כלומר לשרת אותה. האדם הוא אדון הטבע אך גם משרתו. ואילו הפועל ״שמר״ משמש בהמשך התורה, בפרשת משפטים, לתאר את אחריותו של מי שמפקידים בהשגחתו רכוש שאינו שייך לו. עליו להקפיד על ערנות ומוטלת עליו האחריות לנזקים שאירעו בשל רשלנותו. צמד המילים ״לעובדה ולשומרה״ הוא אולי ההגדרה הקולעת ביותר לאחריותו של האדם כלפי הטבע לפי תפיסתה של התורה.
אנחנו איננו הבעלים של הטבע: ״לה׳ הארץ ומלואה״. אנחנו רק נאמניו — בשמו של אלוהים שיצר אותו ושהוא בעליו, ולמען דורות העתיד. מסיבה זו, אגב, חתמתי ב־1995, עם עוד כמאתיים חותמים בני הדתות הגדולות, על גילוי דעת נגד רישום פטנטים על גֶנים של בני אדם ושל חיות, על איברים, על רקמות ועל אורגניזמים. צורות חיים אינן המצאות אלא תגליות. הן אינן שייכות למדענים או לתאגידים ביוכימיים, אלא, במידה שווה, לכולנו ולאף אחד מאיתנו: הן פיקדון מאלוהים, הנתון לשמירתנו המשותפת.
לא רק שאיננו בעליו של הטבע, אלא מוטלת עלינו גם החובה לכבד את שלמותו. ההוגה ופרשן המקרא בן אמצע המאה התשע עשרה הרב שמשון רפאל הירש מבטא זאת יפה בפירושו המקורי לפסוק בבראשית א ״נעשה אדם בצלמנו כדמותנו״. פסוק זה עורר תמיהות מאז ומעולם, מפני שבשלב הזה, לפני בריאת האדם, אלוהים היה לבדו. ה״אנחנו״ שבפסוק הזה, מסביר רש״ר הירש, מתייחס לשאר הברואים. כיוון שהאדם, ורק הוא, עתיד היה לפתח את היכולת לשנות, ואולי גם לסכן, את עולם הטבע, הבורא התייעץ עם הטבע עצמו ושאל להסכמתו לקיומו של יצור כזה. משתמע מכאן תנאי המוצב לאדם: מותר לו להשתמש בטבע רק בדרך שתִתאם לכוונותיו של בוראו. המנדט שניתן לאדם למשול בטבע הוא אפוא לא טכני אלא מוסרי, והוא מותנה בדרישה להגן ולשמר. ואכן, הסיפור המפורסם המופיע בפרקים ב–ג — האכילה מהפרי האסור וגירושם של אדם וחווה מגן העדן — עוסק כמדומה בנקודה זו ממש. לא הכול מותר. יש גבולות למה שאנחנו רשאים לעשות, וכאשר האיסורים מופרים בא אסון. ״כי עפר אתה ואל עפר תשוב״ (בראשית ג, יט).
הוגים סביבתיים טוענים לפעמים שבראשית א הוא המקור לזלזולו של המערב בטבע, ולאותה השקפה, שביטאו למשל בייקון ודקארט, המתייחסת לטבע כאל גורם אדיש הניתן לחישול ולעיצוב על פי רצונו של האדם. פסמור הפריך את הרעיון הזה ביעילות כה רבה, שאין כמעט מה להוסיף להערתו ש״רק השפעה יוונית״ הובילה את הוגי המאה השבע עשרה וממשיכיהם ״לראות את הטבע כלא יותר ממערכת של משאבים, שיחסו של האדם אליה אינו נתון בשום אופן לשיפוט מוסרי״.<sup style="color: gray;">5</sup> ספר בראשית, לעומת זאת, מציג תמונת טבע שבמרכזה לא האדם אלא אלוהים. מובן שהאנושות, המסוגלת לבחירה מוסרית, נמצאת במוקד עניינו של האל. אך הרמב״ם מזהיר אותנו מפני תפיסה אנתרופוצנטרית של המציאות: ״אין לסבור בכל הנמצאים שהם בגלל מציאות האדם, אלא יהיו גם שאר כל הנמצאים מטרה לעצמם, לא בגלל דבר אחר״.<sup style="color: gray;">6</sup> השקפה זו מובעת במפורש בספרות הנביאים ובמזמור הבריאה הגדול בתהלים:
<span class="poetry indentAll">המשַלח מַעֲיינים בנחלים, בין הרים יהלכון. ישקו כל חַיתו שָׂדַי, יִשברו פראים צמאם. עליהם עוף השמים ישכון, מִבין עפאים יתנו קול. משקה הרים מֵעליותיו, מפי מעשיך תִשׂבע הארץ. מצמיח חציר לבהמה, ועשב לעבודת האדם להוציא לחם מן הארץ (תהלים קד, י–יד).</span>
לבריאה יש כבוד סגולי משלה, כיצירת המופת של אלוהים. יש לנו מנדט להשתמש בה, אך לא להשחיתהּ ולבוזזהּ.
קריאה של המציאות בת המאה העשרים ואחת בתוך טקסטים עתיקים מצריכה זהירות רבה. עם זאת, כמעט שאין ספק כי חלק נכבד מהחקיקה המקראית עוסק במה שהיינו מכנים היום ״קיימוּת״. הדבר נכון במיוחד לשלוש מצוות חשובות המסדירות מועדי מנוחה: השבת, השמיטה והיובל. בשבת אסורה כל מלאכה חקלאית, ״למען ינוח שורך וחמֹרך״ (שמות כג, יב). זהו יום המציב גבול להתערבותנו בטבע ולמרוץ הכלכלי שלנו. ביום הזה אנחנו מודעים לדבר היותנו ברואים, לא בוראים. הארץ אינה שלנו אלא של ה׳. היא נמסרת לנו לשישה ימים, אך ביום השביעי אנחנו מוותרים סמלית על כוחנו. אסור לנו לעשות כל ״מלאכה״ — כלומר פעולה המשנה את מצבו של דבר מה לצורך מטרה אנושית. השבת היא תזכורת שבועית לשלמותו של הטבע ולגבולותיה של שאפתנות האדם.
מה שעושה השבת לבני האדם ולחיות, עושים השמיטה והיובל לארץ. גם האדמה זכאית לזמני מנוחה. התורה מזהירה שאם בני ישראל לא יכבדו את הצורך הזה, הם יֵצאו לגלות: ״אז תִרצה הארץ את שבתתיה כל ימי השַּׁמָּה ואתם בארץ אויביכם, אז תִשבַּת הארץ והִרְצָת את שבתתיה״ (ויקרא כו, לד). שתי כוונות לציווי זה. האחת היא סביבתית. כפי שמציין הרמב״ם, קרקע המנוצלת ניצול יתר נשחקת לבסוף ומאבדת את פוריותה. בני ישראל נצטוו אפוא לשמר את הקרקע באמצעות מנוחה מחזורית שלה, ולא לרדוף אחר רווח לטווח קצר במחיר שממה לטווח ארוך. האחרת היא תאולוגית: ״כי לי הארץ״, אומר ה׳, ״כי גרים ותושבים אתם עמדי״ (ויקרא כה, כג). אנחנו אורחים על פני האדמה.
קבוצה אחרת של מצוות מכוונת נגד התערבות בטבע. התורה אוסרת להכליא בין מינים שונים של בהמות, לזרוע מינים שונים בשדה אחד, וללבוש שעטנז — בד שמעורבים בו יחד צמר ופשתן. היא מכנה את האיסורים הללו ״חוקים״. רמב״ן, חכם מהמאה השלוש עשרה, סבר ש״חוקים״ אלו הם מצוות העוסקות בכיבוד שלמותו של הטבע. הוא מסביר כי בערבוב מינים שונים יש מן היומרה לשנות את סדרי הבריאה, ולפיכך זו גם העזת פנים כלפי הבורא. לכל מין יש דרכי התפתחות ורבייה משלו, ואין לחבל בהם: ״המרכיב שני מינין משנה ומכחיש במעשה בראשית, כאילו יחשוב שלא השלים הקב״ה בעולמו כל הצורך ויחפוץ הוא לעזור בבריאתו של עולם להוסיף בו בריות״ (פירוש רמב״ן לויקרא יט, יט). בספר דברים מופיע איסור על לקיחת גוזלים יחד עם אמם. רמב״ן סבור שטעמו של איסור זה דומה לטעמם של חוקי הכלאיים: הגנת המינים. אף שהתורה מתירה לנו להשתמש במקצת מיני החיות למאכל, אסור לנו לדון אותם להכחדה.
אולם את הפירוש המשכנע ביותר לחוקים הללו נתן הרב שמשון רפאל הירש במאה התשע עשרה. הוא הסביר שעניינם הוא הגנת הסביבה, והם מייצגים את העיקרון שלפיו ״כדין האדם כן דין כל נמצא מן הנמצאים שלמטה ממך; למן האדמה הנושאת הכול, עד עולם הצמח והחי״. החוקים מחילים כללים של מעין צדק חברתי על עולם הטבע: ״הם דורשים ממך: כיבוד היצורים כקניין ה׳: אל תשחית דבר מהם! אל תצר להם! אל תאבדם! השתמש בהם והשכל ודעת… השתמש בברואים כמשרתים במשק הבריאה״.<sup style="color: gray;">7</sup>
באותה תקופה שרש״ר הירש כתב את הדברים הללו בגרמניה, פיתח לראשונה יהודי בריטי ששמו לואיס גוֹמפֶּרְץ (1779–1861) את מושג זכויות החיות. מאמציו הובילו לייסודו של הארגון הידוע כיום כחברה המלכותית למניעת אכזריות כלפי בעלי חיים. פיטר זינגר, הפילוסוף שעשה לקידומו הרעיוני של התחום יותר מכל אחד אחר בזמננו, מספר כמה הופתע כאשר נתקל בספרייה הבריטית באחד מספריו של גומפרץ וגילה שהיה לו ״קו המחשבה שלי, 150 שנה לפניי״. במסתו ״חקירה מוסרית על דבר מצבם של האדם והחיות״ (1824) ציפה גומפרץ לימים שבהם
<span class="poetry indentAll">האדם, לאחר שייעשה דתי באמת, יתהלל בהשגחתו על מעשי ידיו של עושהו אשר הופקדו בידו. כמשרתו הנאמן של הבורא, הוא לא יתכחש אז למה שהוא רואה היום כרמש נחות. הוא יגן עליו ויראה אותו כאחיו, הדומה לו במבנהו, ואשר נברא באותה מידה של קפדנות בידי אדון הכול.<sup style="color: gray;">8</sup> </span>
אין כוונתי לגולל כאן לפרטיה את החקיקה הסביבתית היהודית, אשר לה מסורת ארוכה מן המקרא ואילך. לא כולם סברו שכל התערבות בסדרי הטבע אסורה, כפי שחשבו רמב״ן ורש״ר הירש. אחרים האמינו שהבריאה הושארה בלתי גמורה במכוון, כדי שגם אנחנו נוכל לתרום את חלקנו ו״לתקן עולם במלכות שדי״. מסיבה זו אין ההלכה מתנגדת, למשל, להפריות מבחנה, וגם לא, במגבלות הראויות, למחקר בתאי גזע. הטבע אינו קדוש. לוּ היה כזה, היה עלינו לכבד גם וירוסים, מחלות תורשתיות ואת ״אלף פגעי הטבע שירש בשָׂרנו״, כלשונו של המלט. כמה פוסקים, בעקבות הרמב״ן, היו ודאי אוסרים על אכילת יבולים מהונדסים גנטית. פוסקים אחרים היו מתירים, בתנאי שהגידולים הללו נבדקו היטב ושפיתוחם מסייע להפחתת הרעב והמחסור. אולם כולם היו מסכימים שמוטל עלינו לשמר את משאבי הטבע ולהגן עליהם, כדי שגם הדורות הבאים יוכלו ליהנות מהם. הרעיון הזה מובע היטב בסיפור תלמודי פשוט על חוני המעגל, קדוש עממי מראשית ימי המשנה:
<span class="poetry indentAll">יום אחד היה מהלך בדרך וראה איש נוטע חרוב. אמר לו: ״עץ זה, בעוד כמה שנים יישא פירות״? אמר לו: ״בעוד שבעים שנה״. אמר לו: ״בטוח אתה שתחיה בעוד שבעים שנה?״ אמר לו האיש: ״מצאתי חרובים בעולם. כשם ששתלו לי אבותיי, שותל גם אני לבניי״.<sup style="color: gray;">9</sup></span>
הניסיונות לבנות אתיקה סביבתית במונחים חילוניים בלבד נתקלו בקשיים בלתי צפויים. על איזה בסיס אפשר לקבוע שיש לנו ״חובות כלפי הטבע״, אם הטבע אינו מכיר בחובות לעצמו או לנו, ונמצא משום כך מחוץ לתחומיהם של החוזה ושל ההדדיות? באיזה מובן יש לנו חובות לדורות שטרם נולדו, כאשר ברור שאינם בעלי שיקול דעת מוסרי שכן הם אינם קיימים עכשיו? לפי איזה בסיס רציונלי עלינו לשקול את האובדן העתידי של הרבגוניות הביולוגית כנגד התועלת בהווה? איזה חישוב יכול להדריך ממשלות של מדינות עניות להימנע מכריתת יערות, שהן זקוקות לקרקעותיהם כדי לספק חקלאות ומזון לאוכלוסיות רעבות? האם מאחר שלמדיניות מקומית יש השפעה סביבתית גלובלית, שומה על מדינות עשירות לפצות מדינות עניות המטילות על עצמן מגבלות סביבתיות? ומה יכול לשכנע אזרחים במדינות העשירות הללו לוותר על הרגלי צריכה זוללי משאבים? לפי איזה בסיס לוגי, שאל הנס יונס, יש לנו בכלל אחריות מוסרית להבטיח שלדורות העתיד יהיה עולם לחיות בו?<sup style="color: gray;">10</sup>
כוחה של המחשבה הדתית אינו בכך שיש לה תשובות קלות לשאלות קשות, אלא בכך שהיא מספקת מסגרת רעיונית לדיון בסוגיות הגדולות והסוררות האלה. קל יותר להבין מגבלות מוסריות המוטלות על פעולותינו כאשר אנו מאמינים שיש מישהו שעלינו לתת בפניו דין וחשבון על מעשינו, שאנו איננו בעליו של כדור הארץ, ושאנו קשורים בברית עם אלו שיבואו אחרינו. כאותו אדם שנטע את החרוב, אנחנו מקפידים שלצאצאינו יהיה עולם ליהנות ממנו כפי שאנחנו נהנינו. הילארי פוטנם מציין שלא פחות משהאתיקה זקוקה למושגים מופשטים כמו זכויות וחובות, היא זקוקה לדבריו ל״דימוי מוסרי״, מעין תמונה הנותנת צורה לשלם.<sup style="color: gray;">11</sup> זהו הדבר שאנחנו זקוקים לו עתה. הדימוי הפשוט ביותר, ובוודאי גם הרגיש ביותר, שאנחנו יכולים לתת לאחריות האקולוגית שלנו, הוא ראייתו של כדור הארץ כשייך למקור ההוויה, וראיית עצמנו כנאמניו המחויבים לשמר אותו, ואם אפשר גם לייפותו, למען נכדינו שטרם נולדו.
זה לא הכול. כפי שציינתי בפרק הקודם, דתות אינן שיטות פילוסופיות. הן אמיתות בעלות גוף ופנים, המתממשות בחייהן של קהילות. דבר אחד הוא לאחוז במושגים מופשטים על אחריות אקולוגית, ודבר אחר הוא לשמור מדי שבוע את השבת, לוותר בכך ליום בשבוע על שליטתנו בטבע, ולברך, כפי שנוהגים יהודים, על כל דבר שאנחנו אוכלים ושותים כדי להזכיר לעצמנו את בעלותו של אלוהים על העולם. תפילה, טקס ונרטיב הם דרכים לעצב את מה שטוקוויל כינה ״הרגליו של הלב״. הם מחשלים אופי, יוצרים נטיות התנהגותיות, ומחנכים אותנו לדפוסי של ריסון עצמי. רוג׳ר סקרוטון העלה השערה מרתקת בדבר מחלת ״הפרה המשוגעת״ והאיסור המקראי ״לא תבשל גדי בחלב אמו״:
<span class="poetry indentAll">החוק היהודי האוסר בישול חיה צעירה בחלב אמה נשמע נטול היגיון מנקודת מבט תועלתנית נוקשה. אולם נטייתנו להסס נוכח המסתורין של הטבע, לוותר על תביעת האדנות שלנו, ולכבד את התהליך שבו החיים נוצרים, גורמת לנו בהכרח לחוש אהדה כלפי איסור זה. לוּ הנחנו לאותן תחושות לגבור עלינו, הן היו גורמות לנו להסס לפני שאנחנו מאכילים פָּרות, החיות ומשגשגות במרעה, בגוויות מתות של בנות מינן ומינים אחרים.<sup style="color: gray;">12</sup> </span>
אם אנחנו מבקשים לסגת מדפוסי הייצור והצריכה המאיימים על עתידו של כוכב הלכת שלנו, עלינו לטפח בתוכנו אינסטינקטים של זהירות.
כל דתות העולם הגדולות מגלות יחס של כבוד לטבע, וכך מאזנות את האדישות, הגובלת ביהירות, שהייתה אחד הצדדים הפחות נעימים במורשת הנאורוּת. אחת האמונות המגדירות של המודרנה הייתה שהמדע והטכנולוגיה יִפתחו את שערי הנדיבות הנעולים של הטבע, ויובילו להתקדמות אינסופית אל השפע הבלתי מוגבל. במילותיו של כריסטופר לאש, ״האופטימיות של הקִדמה עומדת, בשורה התחתונה, על הכחשת הגבולות הטבעיים של העוצמה האנושית והחירות. אין היא יכולה לשרוד זמן רב בעולם שבו אי־אפשר עוד לברוח מהכרת הגבולות הללו״.<sup style="color: gray;">14</sup>
הניסיון ההיסטורי מלמד שכאשר ציוויליזציות מגיעות לפסגת כוחן הן מתקשות לזכור את דבר קיומם של הגבולות. כל אחת בְּתורה נשבתה בקסם הרעיון שהיא לבדה חסינה מפני חוקי הצמיחה והשקיעה של הציוויליזציות, ושהיא יכולה לצרוך משאבים בלי גבול ולרדוף אחר הישגים בהווה בלי לחשוב על ההידלדלות העתידית. כשתרבות מאבדת את תחושת היראה מפני המוחלט, הסבירות שתשכח את מגבלותיה גבוהה במיוחד. ״ככל שאור האמונה מתעמעם, מצטמצם טווח ראייתו של האדם״, כתב אלכסיס דה־טוקוויל. ״כשבני אדם אינם מרשים לעצמם עוד לחשוב על הצפוי להם לאחר המוות, הם שוקעים בקלות אל אדישות גסה ומוחלטת כלפי העתיד, שכן הדבר נוח להפליא לכמה מן הנטיות של המין האנושי״.<sup style="color: gray;">15</sup> הדתות הגדולות מלמדות סוג אחר של חוכמה: <b>הוקרה</b> כלפי הבריאה, <b>אחריות</b> לדורות הבאים, ו<b>איפוק</b> מתוך ידיעה שלא כל מה שאנחנו יכולים לעשות, ראוי שנעשה.
שתי סכנות מנוגדות ניצבות בפני כל ציוויליזציה טכנולוגית. האחת היא ההיבריס האומר שכוחנו ככוח אלוהים, ולכן הבה נשב במקומו של אלוהים. האחרת היא הפחד האומר בשם אלוהים, אל נשתמש כלל בכוחנו הכמו־אלוהי הזה. שתי הגישות הללו שגויות. כל התקדמות טכנולוגית נושאת בחובה את האפשרות לצמצם את כבוד האדם ואת האפשרות לטפחו. הבחירה בין השתיים נעוצה בשאלת דרך השימוש בהישג הטכנולוגי החדש. והדרך הנכונה היא זו הנעשית מתוך ברית עם אלוהים, מתוך כבוד לצלמו — הלוא הוא האדם. אדוארד א׳ וילסון חותם את ספרו ״אחדות הדעת״ במסקנה הקודרת הבאה:
<span class="poetry indentAll">אנחנו לומדים את העיקרון היסודי שהאתיקה היא כל דבר… כבני אדם בוגרים גילינו אילו בריתות נחוצות להישרדותנו, והכרנו בצורך להבטיח את קיומן בשבועה מקודשת… אם נסגיר את טבענו התורשתי בידי היקש מכני, ואת האתיקה שלנו, את האמנות שלנו ואת עצם המשמעות שלנו נפקיר בידי דילוג פזיז הנעשה בשם הקִדְמה, תוך שאנחנו מדמים עצמנו לבני אלים ומתנתקים ממורשתנו הקדומה — או אז ניהפך ללא־כלום.<sup style="color: gray;">16</sup> </span>
או, כפי שמנסחת זו אחת מאגדות חז״ל: ״ראה מעשי כמה נאים ומשובחין הן, וכל מה שבראתי בשבילך בראתי. תן דעתך שלא תקלקל ותחריב את עולמי, שאם קלקלת אין מי שיתקן אחריך״.<sup style="color: gray;">17</sup>
הסביבה הטבעית היא דוגמה ומטפורה גם יחד לנושא השוזר יחדיו את פרקי הספר הזה: כבוד השוני — העמידה על כך שהדבר היקר ביותר בעולמנו, והמצוי בסיכון מתמיד, הוא הרבגוניות עצמה. מכמה בחינות, זוהי תגלית עכשווית. אנחנו יודעים כיום, יותר מבכל הדורות הקודמים, כמה תלוי קיומנו בנוכחותם של מינים אחרים, היוצרים את המזון שאנחנו אוכלים ואת החמצן שאנחנו נושמים, קולטים את הפחמן הדו־חמצני שאנחנו נושפים, משמרים את פוריותה של הקרקע ומספקים את חומרי הגלם הדרושים לנו. המינים הללו, בתורם, תלויים במינים אחרים. ומינים נוספים עשויים, בדרכים שעדיין אינן ידועות, להתגלות כאנטיביוטיים או כפעילים רפואית בדרכים אחרות; כבר עתה, 40 אחוז מכלל התרופות שבשימוש מבוססות על חומרים שמוצו מצמחים, מפטריות, מבעלי חיים וממיקרו־אורגניזמים. אנחנו מתחילים להבין כמה מורכבות ותלויות הדדית הן המערכות הביולוגיות, וכמה בלתי ניתנות לניבוי הן התוצאות של השמדת מינים או בתי גידול. הרבגוניות זקוקה להגנה.
הדברים חלים גם על תרבויות. טענתי כאן שהשוק החופשי קיים בזכות השוני. חוק היתרון היחסי של ריקרדו מלמד אותנו שלכל אחד מאיתנו יש דבר מה לתרום לטוב המשותף, ושכל אחד מאיתנו יוצא נשֹכר מהכישורים ומהכישרונות הייחודיים של אחרים. הדבר נכון בכל סוגי הסחר, ואין אפוא סיבה שלא להאמין שעצם התפשטותו של הסחר הבין־לאומי בזכות הגלובליזציה היא ביסודה מבורכת. שום שיטה אחרת, מראשיתה של הציוויליזציה ועד היום, לא הציעה סיכויים רבים יותר להפחתתם של הסבל, העוני, הבערות והמחלות בעולם.
ועם זאת, מבחינות רבות צודקים מחוללי המחאה נגד הגלובליזציה. חלוקת הרווחים בין מדינות ובתוכן מותירה בחוץ קבוצות גדולות, ומצבן של רבות מהן גרוע עתה מכפי שהיה לפני שנות דור. השפעתו המערערת של השוק המודרני, והקצב המהיר שבו התחוללו השינויים, העיבו על תחושת הביטחון של כולנו. לכך מצטרפת שחיקה באקולוגיה החברתית, זו שבעבר סיפקה רשתות תמיכה ומערכות של משמעות מוסרית. אין אלו בעיות זניחות. הן פוגעות בלב לבו של הפרויקט האנושי: בניית חברה של צדק אמיתי, של חן וחסד ושל גישה שווה לכל מה שנחוץ לקיומו של ערך עצמי.
אני מציע רשימה פשוטה של רעיונות שיוכלו לנווט את דרכנו במים הסוערים שלפנינו. <b>שליטה</b> פירושה לקיחת אחריות וסירוב לראות התפתחויות כלכליות או פוליטיות כבלתי נמנעות. <b>תרומה</b> פירושה שיש לכלכלה ממד מוסרי. מפרסמים המוליכים שולל את הציבור, יצרנים המעלימים עין מתנאי עבודה בלתי אנושיים וממשכורות רעב, אנשים שהשיטה היטיבה עמם אך אינם תורמים מזמנם ומברכתם לאחרים — כל התופעות הללו אינן קבילות, גם אם הן חוקיות. <b>חמלה</b> פירושה שהמדינות המפותחות חייבות למלא ברצינות את מחויבותן לעניי העולם, ולפלס להם דרכים לבריחה מהעוני תוך הקפדה על שמירת אי־התלות שלהם. <b>יצירתיות</b> היא הדרך הטובה ביותר, אם כי לא היחידה, לעשות זאת: להשקיע בחינוך. <b>שיתוף פעולה</b> מלמד אותנו ששווקים אינם יכולים להתקיים על תחרות בלבד, והם זקוקים למידות טובות כמו יושר, חריצות ואמון, ולמה שכיניתי מערכות יחסים בריתיות. בלעדיהן, כפי שמשתמע מדילמת האסיר, לא יוכלו האינטרסים האישיים של היחידים ליצור יחד טוב ציבורי. <b>שימור</b> מזכיר לנו את חובותינו כלפי הטבע וכלפי העתיד, שאם לא נמלא אותן, יהיה קצב הצמיחה הכלכלית שלנו רק מדד למהירות התקרבותנו לפתח השאול.
המסגרת המוסרית הזאת אינה ניסיון למזער את המורכבות האדירה של ההחלטות שצריכים לקבל ממשלות, תאגידים ויחידים. אולם לעתים מורכבוּת משמשת תירוץ להתעלמות מהממד המוסרי; ואם נעשה כך, נהיה אבודים. חירות משמעה איפוק: לא לעשות כל דבר שאנחנו יכולים לעשות, ולא לעשות דבר מה שאין לעשותו בתירוץ שבמילא יעשה אותו מישהו אחר. השוק החופשי הוא מכשיר מופלא, אך ההנחה שהוא, או כל תהליך אחר שהוא מכשיר ולא ערך — מאזַן הכוחות ביחסים בין־לאומיים, למשל, או פיתוח המחקר הגנטי — יובילו כשלעצמם לתוצאות מיטביות, הנחה זו היא אמונה תמימה ששייכת לעולם ישן ופשוט יותר. אל נשכח שפונדמנטליזם יכול להיות כלכלי או מדעי, ולא רק דתי. בלי חזון מוסרי אנחנו ניכשל. וכדי שהחזון הזה יהיה נחלת הכלל, עליו לצמוח מתוך שיחה, כלומר דיבור והאזנה בין אדם לזולתו, מעֵבר למחיצות של מעמד, הכנסה, גזע ואמונה.
דבר זה מחזיר אותי למקום שהתחלתי בו. המתחים שחשפו אירועי ה־11 בספטמבר לא פחתו מאז. המזרח התיכון נמצא בנקודת רתיחה. אירופה מתבשלת על אש קטנה של סכסוכים דתיים ואתניים. יש אלימות בהודו, בפקיסטן, בקשמיר. קשה להצביע על יסוד הגורם לסיכויי השלום במקום כלשהו בעולם להיות גדולים מכפי שהיו לפני שנה. האם יש מפתח ליישוב סכסוכים? האם יש דבר מה בעל כוח ליצור תקווה באזורים אכולי ייאוש? האם נוכל ביום מן הימים להפוך אויבים לידידים? התורה מציעה מפתח כזה. מפתח שהפעלתו דורשת מהאדם התגברות ותעצומות נפש: היכולת לסלוח, ובעקבות זאת להתפייס. לרשימת העקרונות שהצעתי — שליטה, תרומה, חמלה, יצירתיות, שיתוף פעולה ושימור — אוסיף עתה עוד אחד: ה<b>פיוס</b>.
<h2>פרק ט; פיוס; כוחה של מילה לשנות את העולם</h2>
<span class="poetry indentAll">איזהו גיבור שבגיבורים?… מי שעושה שונאו אוהבו. <br>(אבות דרבי נתן כג, א)</span>
בשלהי קיץ 1999 ביקרתי בקוסובו. פעולת נאט״ו התקרבה לסופה, והפליטים שבו לבתיהם. הייתה איזו חזות של חיים נורמליים, אבל היה אפשר להרגיש את המתח באוויר. כמה חודשים קודם לכן, האלבנים של חבל קוסובו היו אלה שחששו לחייהם; 10,000 איש נהרגו וכ־800,000 ברחו. עתה הסרבים הם שפחדו; מקצתם ברחו, ואחרים נשארו וחרדו. מדי לילה התרחשו מעשי רצח. בחזיתה של כל כנסייה שחלפנו על פניה עמד טנק של נאט״ו. בתחילת העימות הסרבים הנוצרים הם שתקפו מסגדים; עתה הם פחדו מנקמה. אנשי הצבא והכמרים שדיברתי איתם לא חזו טובות. הם סברו שהמבצע הצבאי לא שם קץ לסכסוך, אלא רק הקפיא אותו, ושהוא נכון לפרוץ שוב בכל רגע. הטינה בין הצדדים הייתה גדולה מכדי שיהיה אחרת.
או אז, בעומדי במרכז פרישטינה, בלב ההריסות והמבנים המנותצים שהותירה המלחמה, הבנתי כפי שלא הבנתי מעולם את כוחה של מילה אחת לשנות את העולם — המילה <b>סליחה</b>. הסכסוך החל לפני יותר מ־600 שנה, בקרב קוסובו של 1389. זכר האירוע נצרב מאז בתודעתם של שני הצדדים, ועד היום שב הנושא ועולה אצלם דרך קבע. אם הסרבים והאלבנים יוכלו לסלוח זה לזה ולפעול כך שהצד השני יסלח להם, יהיה להם עתיד. אם לא, הם נידונים להילחם שוב ושוב בקרב של 1389, עד לקץ הזמנים.<sup style="color: gray;">1</sup>
אין דבר מרפה ידיים יותר ממעגלי הנקמה הרודפים אזורי עימות ולוכדים את אוכלוסייתם בתוך עבָר שאינו מרפה לעולם מאחיזתו. זהו גורלם של הבלקן, אירלנד הצפונית, הודו וקשמיר והמזרח התיכון. וירוס השנאה עשוי להיות רדום לזמן מה, אך רק במקרים נדירים הוא מת. במקום זאת, הוא עובר מוטציות. תחת מגפיה של דיקטטורה קומוניסטית חיו סרבים וקרואטים יחדיו בשלום במשך 50 שנה. הם נעשו חברים ושכנים. אולם, כמו כמעט בכל אזור אחר של סכסוך היסטורי, משהו קורה — מבנה הכוח משתנה; שלטון טוטליטרי שחיבר יחד אוכלוסיות מקומיות התפורר; התרחש אירוע שבו אנשים מאחד הצדדים ביצעו מעשה זוועה נגד הצד האחר — ולפתע כמו לא היו מעולם שנות הדו־קיום. חברים הופכים אויבים ושכנים הופכים יריבים. במקרים כאלה חומת הפְרדה היא הפחות גרועה שבין התוצאות, אך במקרים רבים אפילו חומה אינה מצליחה לשים קץ לאלימות.
נקמה היא התגובה האינסטינקטיבית למה שנתפס כעוול. מונטסקיה כתב כי ״כל דת שדוכאה נעשית בעצמה מדכאת; שכן מיד עם היחלצותה, בחסותו של המקרה, ממצב הדיכוי שבו הייתה שרויה, היא תוקפת את הדת שדיכאה אותה״.<sup style="color: gray;">2</sup> לאומנות, אמר ישעיהו ברלין, ״היא בדרך כלל תוצר של פצע שהסבה אומה אחת לגאוותה או לשטחה של אומה אחרת״.<sup style="color: gray;">3</sup> מעשי עוול היסטוריים אינם נשכחים כמעט לעולם. הם נעשים חלק מזיכרונו הקולקטיבי של עם, לסיפור שהורה מספר לילדיו ושממנו שואבת קבוצה את תחושת הזהות שלה. הערה על דבר אי־צדק שלא כופַּר עדיין נרשמת בתסריט, והתסריט משוחק מחדש מדי פרוץ משבר. כך הופכת ההתנגשות לברירת המחדל ביחסיהם של יריבים נושנים, גם לאחר תקופות ארוכות של שקט יחסי. ״שום אדם״, כתב המשורר אוגדן נאש, ״אינו שוכח לעולם היכן קבר את הגרזן שלו״.
לפיכך הסליחה היא רעיון הנוגד את האינטואיציה. אין היא רק טכניקה ליישוב סכסוכים; זו היא אסטרטגיה מקורית עד להדהים. בעולם שאין בו סליחה רוע יורש רוע, כאב יוצר כאב, ברצף אינסופי שרק תשישות או שכחה יוכלו לקוטעו. הסליחה שוברת את השרשרת. היא מכניסה להגיונו של המפגש הבין־אישי את מגעו המפתיע של החן. היא מבטאת החלטה שלא לעשות את מה שהאינסטינקט והיצר דוחפים אותנו לעשותו. היא משיבה לשנאה בסירוב לשנוא, ולאיבה — באהבה. מעטים הם הרעיונות הנועזים מרעיון הסליחה שהשפיעו אי פעם על מצבו של האדם. הסליחה משמעה שאיננו נידונים לשחזר לנצח את מעשי העוול של האתמול. הסליחה היא היכולת לחיות עם העבר בלי להיות שבויים בידיו. לא יהיה זה מוגזם לומר שהסליחה היא העדות המשכנעת ביותר לחירות האנושית. היא פעולה שאינה תגובה. היא הסירוב להיות מוגדרים ומגודרים בידי הנסיבות. היא מבטאת את יכולתנו לשנות את מהלך הדברים, לשבץ את הנרטיב של העבר במסגרת חדשה, וליצור מגוון בלתי צפוי של אפשרויות לעתיד. חנה ארנדט הבינה זאת:
<span class="poetry indentAll">הגאולה האפשרית ממצוקת הבלתי־הפיכוּת, כלומר מהאי־יכולת לבטל מה שעשית אף שלא ידעת, ולא יכולת לדעת, מה אתה עושה — היא תחום המומחיות של הסליחה… הסליחה משמשת לביטול מעשים מן העבר, ״חטאים״ התלויים כחרב דמוקלס מעל ראשו של כל דור חדש.<sup style="color: gray;">4</sup> </span>
הסליחה היא קריאת תיגר על הטרגדיה, סיפור־שכנגד שמציעה התקווה. אין היא לוקסוס מוסרי, או מסלול לקדושים. לעתים היא הנתיב היחיד העובר דרך מַעבה השנאה ויוצא אל המרחב הפתוח של הדו־קיום. אני עדיין זוכר את ימי לימודיי לתואר הראשון, עת הייתי חוזר מחופשות עמוס בתרמילים. בימים ההם לא יכולתי להרשות לעצמי לנסוע במונית, והיה עליי לסחוב בעצמי את התיקים הכבדים מהתחנה למכללה שלי. הם היו כה כבדים, שכאשר אני נזכר באותם ימים אני יכול להרגיש את השרירים הכואבים ואת פרקי כף היד המנומלים. כזו ממש היא התחושה כשסוחבים שנאה, תרעומת ותחושת עוול. הן מכריעות אותנו ארצה בכובדן ואינן מניחות לנו לחשוב על שום דבר אחר. אנחנו עשויים להרגיש צודקים; אכן, אין עזה מתחושת הצדק של זה הנושא את כובד תחושת הקורבן. אולם עם הזמן נשחקת כך האנושיות. יותר משהשנאה הורסת את השנוא, היא הורסת את השונא.
הסליחה היא במקורה מידה דתית. הטבע אינו מכיר את הסליחה. היסודות הכימיים עיוורים, וחוקי הטבע נעדרי גמישות. מחסור, בצורת, מחלות ורעב אינם מעניקים פטור לצדיקים או לבעלי תשובה. גדולי משורריו של העולם הלא־סולח היו המחזאים של יוון העתיקה. לדידם הגורל שולט בחייו של האדם. כל ניסיון לחתור תחתיו או לעקוף אותו הוא היבריס שסופו נמזיס, נקמה. עולם שחוקיו הם חוקי הטרגדיה הוא עולם של כוחות נטולי אנושיות.
לעתים תכופות מציינים לזכותם של נביאי המקרא וחוזיו את גילוי המונותאיזם, הרעיון שיש רק אל אחד. תגלית כבירה זו היא לטעמי חשובה פחות מתגלית מקראית אחרת: התובנה שאלוהים הוא אישי, כלומר שיש בלבה של המציאות מישהו שמגיב לקיומנו האישי ומאשר אותו. היקום איננו רק מיליארדי גלקסיות הנעות בדממה בחלל. אנחנו איננו רק אבק קוסמי המרחף בשולי הנצח. אנחנו נמצאים כאן כי מישהו רצה בהיותנו. אלוהים לא ברא את היקום כמדען במעבדה, או כטכנוקרט הלוחץ על הכפתור של המפץ הגדול — אלא כאָב הנותן חיים לילד. היקום אינו אדיש לקיומנו ואינו עוין כלפיו. זהו הזינוק הגדול של המחשבה המקראית.
גרעינו של מושג הסליחה הוא רעיון האהבה — לא אהבה מופשטת אלא הזיקה הממשית, המוחשית שבין ישות אחת לזולתה. האהבה מבדילה בין האדם למעשהו. מעשה יכול להיות רע, אך כיוון שהאדם הוא חופשי, הוא אינו נקשר לרע שעשה בלא שתהיה לו יכולת להינתק ממנו. עשיית הרע פוגעת במבנה עולמנו. היא יוצרת אי־צדק. היא הורסת מערכות יחסים. אך הדברים הללו אינם חסרי תקנה. העקוב יכול להיות למישור, והנזק יכול להירפא. וכאשר עושה הרע מביע חרטה, מתנצל ומקבל על עצמו לא לשוב על רעתו, אין הוא מזוהה עוד עם מה שעשה. הסליחה היא — ורק כזו היא יכולה להיות — יחס בין שני אנשים חופשיים: בין הנסלח, שהראה שהוא יכול להשתנות, לבין הסולח שמאמין שזולתו ישתנה. החופש — היכולת לפעול בדרכים שאינן צפויות מראש — הוא ההפרכה של הטרגדיה.
הדוגמה המובהקת לסליחה היא האהבה שבין הורה לילדו. הורות אמיתית היא הנכונות, בשלב מסוים, לאפשר לילד לעשות טעויות, שאם לא כן הילד לעולם לא יהיה בשל ואחראי. הסליחה היא האִפשור הזה, מפני שהילד חש בטוח ביודעו ששום שגיאה אינה סופית, וששום עשיית רע אינה סופם של יחסיו עם ההורה. לא במקרה מקורה של המילה ״רחמים״ הוא המילה ״רֶחם״. שופט, שעליו לבטא את צו החוק, אינו יכול לסלוח — אך הורה יכול. מושג הסליחה יכול להתקיים כשאלוהים נתפס כשופט וכהורה גם יחד; כשהחוק והחֵיק, הדין והרחמים, משלבים ידיים. אלוהים סולח, ובעשותו כך הוא מלמד גם אותנו לסלוח.
אחת התגליות המרתקות של הסוציו־ביולוגיה מציעה לנו תובנה מדעית על תפקידה של הסליחה. תיארנו כבר בְּפרק קודם כיצד מסייעת תורת המשחקים להבנת הישרדותן של קבוצות בתנאי אי־ודאות. באמצעות הרצה סדרתית של דילמת האסיר אפשר למצוא לאן מובילות דרכים שונות של התייחסות לזולת. כפי שכבר סיפרנו, תחילה התגלתה יעילותה של האסטרטגיה הידועה כ״מידה כנגד מידה״ או כ״אלטרואיזם הדדי״. אולם עד מהרה מצאו המתמטיקאים שיש לה חולשה מכרעת. כאשר שיטה זו מופעלת מול יריב זדוני, המתעקש להלשין תמיד, היא מוצאת עצמה במעגל סגור של נקמה.
בשלהי שנות השמונים פיתח המתמטיקאי הפולני מרטין נובק תוכנה יעילה יותר מ״מידה כנגד מידה״. היא הייתה דומה לה, אך כללה תיקון קטן. בכשליש מהסיבובים, שנבחרו אקראית, היא התעלמה מבחירתו האחרונה של היריב. היה עליה לעשות זאת באקראי, שכן לו הייתה התנהגותה ניתנת לניבוי יכול היה היריב שוחר הרע לתכנן את צעדיו על פיה. אסטרטגיה זו הצליחה לתקן את הליקוי הגדול של קודמתה, קרי האפשרות ליפול למלכודת של נקמה — ובתוך כך נותרה חסינה מפני ניצול בידי היריב. נובק העניק לתוכנה שלו את השם ״נדיבה״. למעשה, זוהי הדמיה ממוחשבת של פיוס. המחשב אינו יודע לסלוח, אך הוא יכול לשכוח.<sup style="color: gray;">5</sup>
זכרו שאסטרטגיית ״מידה כנגד מידה״ הייתה דוגמה לצדק המיוסד על בסיס שכר ועונש: כאשר עשית לאחרים כן ייעשה לך. גישתו החדשה של נובק לדילמת האסיר החוזרת ונשנית מוסיפה גורם למשוואה: את היכולת להתעלם, לעתים, מהמהלכים העוינים שנעשו נגדך. למעשה, נובק גילה מחדש את האמת שניסחו חז״ל: ״בתחילה עלה במחשבה [לפני ה׳] לבראותו [לברוא את העולם] במידת הדין, וראה שאין העולם מתקיים — והקדים מידת רחמים ושיתפה למידת הדין״.<sup style="color: gray;">6</sup>
הסליחה היא רעיון מורכב, והופעתה במערכת הרגישויות היהודית היא דרמה בחמש מערכות. כל מערכה מוסיפה ממד חדש לעושרו של המושג. המערכה הראשונה מופיעה בראשיתה של התורה. בני האדם השחיתו את דרכם. הארץ ״מָלאה חמס״ — ״ויינחם ה׳ כי עשה את האדם בארץ״. הוא מביא מבול על הארץ, ומכל בני האדם נותרים רק נוח ובני משפחתו. בצאתו מן התיבה מעלה נוח קורבן לה׳, וה׳ מריח את ריח הניחוח ומגלה את רחמיו. ״לא אֹסִף לקלל עוד את האדמה בעבור האדם, כי יצר לב האדם רע מנעֻֻריו״. נחישותו זו של האלוהים היא הבסיס לברית, שסימנה הוא הקשת בענן: ״והיה בעננִי ענן על הארץ ונראתה הקשת בענן, וזכרתי את בריתי אשר ביני וביניכם ובין כל נפש חיה בכל בשר, ולא יהיה עוד המים למבול לשחת כל בשר״. הסליחה כאן היא מעשה של חנינה, החלטה חד־צדדית של אלוהים. לא הייתה כאן התנצלות, לא חרטה, לא פעולת פיצוי. אלו שראוי היה שיעשו את הדברים הללו, מתו במבול. נוח, ששרד, היה צדיק, ולא הייתה סיבה שיחוש חרטה. אפשר לומר כי ברית הקשת היא הצהרה על סליחה בטרם מעשה. אלוהים מתחייב מראש לרכך את הדין ברחמים. הוא מבין שאינו יכול לצפות מבני האדם לשלמות.
המערכה השנייה, שהיא המסה המקראית הנרחבת ביותר על מושג הסליחה, עוסקת ביחסים בין בני אדם. יוסף, בנו ה־11 של יעקב, מעורר את קנאת אֶחיו. הם נוטרים לו טינה על חלומותיו ועל התפארותו. הם חשים שיעקב מעדיף את יוסף על פניהם, וקנאתם גוברת. כתונת הפסים המרהיבה שיעקב נותן ליוסף היא בעיניהם התגרות מתמדת. בהיותם לבדם עם יוסף במרעה הם מתנכּלים להמיתו, ולבסוף מוכרים אותו לעבדות. לאחר תהפוכות רבות מתמנה יוסף למשנה למלך מצרים, ומכאן משתלשלת דרמה ארוכה בינו לבין אחיו הבאים מצרימה לשׁבּור אוכל. לכל אורך הדרמה אין הם עומדים על זהותו האמיתית. לבסוף יוסף אינו יכול יותר להתאפק והוא מתוודע אליהם, ובעודם שותקים מרוב בהלה, הוא אומר להם, ״אל תֵעצבו ואל יִחר בעיניכם כי מכרתם אֹתי הֵנה, כי למִחיה שלחני אלֹהים לפניכם״. זוהי מחווה מרשימה של סליחה, אך אין בה כדי לפוגג את פחדם של האחים. הם מאמינים שיוסף כבול בינתיים בשל אחד מחוקי נקמת הדם, הקובע שאסור לאחים לפגוע זה בזה כל עוד אביהם חי. לפיכך, כאשר יעקב נאסף אל עמיו, חוזר יוסף על הצהרת המחילה שלו, הפעם בכוח רב יותר: ״אל תִירָאו, כי התחת אלֹהים אני? ואתם חשבתם עלי רעה, אלֹהים חשבהּ לטובה למען עשֹה כיום הזה להחיֹת עַם רָב״.
סיפור יוסף ואחיו הוא מהבהירים שבסיפורי המקרא. באריכות, בפרטנות ובמבנה מחושב היטב הוא אורג את אחד המוטיבים המרכזיים של ספר בראשית, מוטיב יריבות האחים. אנחנו נוטים לשכוח ש<b>אחווה</b>, מילת מפתח בפוליטיקה המודרנית, רחוקה מלהיות תיאור מדויק של המצב המצוי. מערכות היחסים הארכיטיפיות שבספר בראשית — קין והבל, יצחק וישמעאל, יעקב ועשו, יוסף ואחיו — טעונות ועוינות. ״הנה מה טוב ומה נעים שבת אחים גם יחד״, אומר ספר תהלים, ולכך אנחנו מתפתים להוסיף: ״ומה נדיר!״. ועדיין, אפשר להבחין בהתקדמות. קין הורג את הבל. יצחק וישמעאל חיים בנפרד. יעקב ועשו, לאחר תקופה של מתיחות וחיכוך, נפרדים, ולבסוף, לאחר שנים, נפגשים ומתפייסים. אצל יוסף נכנסת לתמונה הסליחה, ומבשרת על דרך חדשה קדימה. יריבות בין אחים אינה חייבת להיגמר בטרגדיה, כל עוד אחד הצדדים מסוגל לומר ״אתם חשבתם עלי רעה, אלֹהים חשבהּ לטובה״.
סיפור יוסף לא רק מעביר את מושג הסליחה מאלוהים לעולמם של בני האדם, אלא גם קובע את התנאי המוקדם לסליחה. בין פגישתם הראשונה של האחים עם יוסף במצרים לבין התוודעותו להם מתרחשים אירועים רבים וסבוכים. יוסף מטיח באחיו כי מרגלים הם, ודורש מהם להביא איתם בפעם הבאה את אחיהם הצעיר בנימין. הוא מטמין באמתחותיהם כסף, ולבסוף גם את גביע הכסף שלו, כדי שיוכל להאשים את בנימין בגניבה ולאיים במאסרו. אלו הן לכאורה סטיות חסרות פשר מסיפור המעשה, אולם משמעותן פשוטה. יוסף מבקש לראות אם אחיו מסוגלים להתחרט ולהכות על חטא. הוא מגלה שהתשובה לכך חיובית. אחרי הפעם הראשונה שהוא מאשים אותם בריגול, הם אומרים זה לזה, בלי לדעת שיוסף מבין את לשונם: ״אבל אשמים אנחנו על אחינו אשר ראינו צרת נפשו בהתחננוֹ אלינו ולא שמענו, על כן באה אלינו הצרה הזאת״. במפגש השני, כאשר בנימין כמעט נידון לעבדות באשמת גניבת הגביע, מפציר יהודה ביוסף: ״ועתה יֵשב נא עבדך תחת הנער עֶבד לאדֹנִי״. זהו אותו יהודה ששנים קודם לכן הציע למכור את יוסף לעבדות. יהודה נעשה אב־טיפוס של חזרה בתשובה, ממש כשם שיוסף נעשה אב־טיפוס של סליחה.
המערכה השלישית היא דרמה דתית נשגבת. בני ישראל היו לעם. לאחר שנגאלו מעבדות במצרים הם מקבלים חוקה בהתגלות בהר סיני. אולם, לא לאורך זמן נמשכה ההתעלות הזאת. בהיעדרו של משה הם יוצרים עגל זהב ועובדים אותו. כשהוא יורד מההר ורואה את העם מפזז לפני האליל הוא שובר את לוחות האבן מעשה אלוהים, שעליהם נחרתו חוקי הברית. משה מתחנן לה׳ שיסלח להם, ורק בתום 40 ימים ולילות של השתדלות ניאות אלוהים לסלוח לעם, ומורה למשה לחרות לוחות שנִיים. לוחות אלו הופכים סמל לפיוס, ובמסורת היהודית המאוחרת יותר הם הבסיס ליום של חרטה וסליחה, יום הכיפורים, הנחוג בתאריך שבו משה הורידם לעם. תפילתו של משה מציגה את רעיון הכפרה הקולקטיבית. לא רק ליחידים אפשר לסלוח, אלא גם לְעם.
במערכה הרביעית עובר מושג הסליחה אל היחסים הבין־לאומיים. באחד מנאומיו לבני הדור הבא מורה משה לעם ישראל: ״לא תתעב מצרי כי גר היית בארצו״ (דברים כג, ח). זוהי אמירה מדהימה. מצרים נתפסת בתורה כדיכוי בהתגלמותו. שם שועבדו בני ישראל, ושם בפעם הראשונה ניסו להשמיד את עמם. המצווה שבפי משה מבטאת חוכמה נעלה. להיות חופשי, רומז משה, אין פירושו רק להשתחרר ממשטר עריץ; להיות חופשי משמעו גם לסרב להיות שבוי בידי הזיכרון. אם בני ישראל יטפחו את תחושת העוול כלפי אויביהם מן העבר, הם יישארו עבדים, אולי לא בגוף אך בוודאי בנפש. משה מורה להם להניח לשנאה ולתאוות הנקם.
במערכה החמישית מעוגנת הסליחה במרקם החיים הדתיים. אין היא עוד בבחינת אפשרות הנתונה לבחירה ותלויה בהתעוררות הלב. מעתה היא חלק ממעגל השנה. יום הכיפורים הוא זמן המוקדש לפיוס בינינו לבין אלוהים, ובינינו לבין אנשים אחרים. אחד מעקרונות הסליחה הוא שרק הצד הנפגע יכול לסלוח. ההלכה היהודית מסיקה מכך מסקנה רדיקלית: שאלוהים עצמו יכול לסלוח רק על עבירות שנעשו כלפיו. ״עבירות שבין אדם למקום יום הכיפורים מכפר; עבירות שבין אדם לחברו אין יום הכיפורים מכפר, עד שירַצה את חברו״.<sup style="color: gray;">7</sup> וכך, הימים שלפני יום הכיפורים הפכו לתקופה של התנצלות, פיצוי וסליחה.
ההלכה, באופן כללי, החשיבה מאוד את הפיוס והכירה בכך שהוא מסלק סכנות מדרכנו. אחת הדוגמאות שנותן הרמב״ם היא הסיפור המקראי על אבשלום ואמנון, בניו של דוד מנשים שונות. אמנון אנס את תמר אחות אבשלום. אבשלום לא אמר דבר. היה נדמה כי הוא שכח או סלח. אולם שנתיים לאחר מכן נקם אבשלום את נקמתו ורצח את אמנון. שתיקה אינה מעידה על סליחה. מוטב, מסיק הרמב״ם, להתעמת ישירות עם עושה העוול:
<span class="poetry indentAll">כשיחטא איש לאיש, לא ישטמנו וישתוק. כמו שנאמר ברשעים, ״ולא דִבר אבשלום את אמנון מאומה, למרע ועד טוב, כי שנא אבשלום את אמנון״. אלא מִצווה עליו להודיעו ולומר לו, ״למה עשית לי כך וכך, ולמה חטאת לי בדבר פלוני?״ שנאמר ״הוכח תוכיח את עמיתך״. ואם חזר וביקש ממנו למחול לו, צריך למחול — ולא יהא המוחל אכזרי.<sup style="color: gray;">8</sup> </span>
לא תמיד הדבר נחוץ. אפשר גם לסלוח בלי הדיאלקטיקה של האשמה והתנצלות — סליחה בלתי מותנית, סליחה שהיא חנינה. סליחה כזאת היא אף סימן לגדלות מוסרית:
<span class="poetry indentAll">מי שחטא עליו חברו, ולא רצה להוכיחו ולא לדבר לו כלום, מפני שהיה החוטא הדיוט ביותר או שהייתה דעתו משובשת, ומחל לו בלבו ולא שטמו ולא הוכיחו — הרי זו מידת חסידות.<sup style="color: gray;">9</sup> </span>
לדעת הרמב״ם, כמו גם לדעתם של פוסקים נוספים, איסור התורה ״לא תיקום ולא תיטור״ הוא תנאי חיוני לקיומה של חברה:
<span class="poetry indentAll">כל זמן שהוא [הנפגע] נוטר את הדבר וזוכרו, שמא יבוא [= הוא עלול] לנקום. לפיכך הקפידה תורה על הנטירה עד שימחה העוון מלבו ולא יזכרנו כלל. וזו היא הדעה הנכונה שאפשר שיתקיים בה יישוב הארץ ומשאם ומתנם של בני אדם זה עם זה.<sup style="color: gray;">10</sup> </span>
תכופות מתוארת היהדות כדת של צדק ולא של סליחה ורחמים. אני מקווה שהצלחתי להראות שלא כך הוא, ושהצדק והסליחה צועדים יד ביד. כל אחד מהם הוא מַענֶה לבעיית הנקמה, ואין די בכל אחד מהם בנפרד. הצדק נוטל את תחושת העוול ומעביר אותה מהשדה האישי — מהנקמה — אל ההליך המשפטי, הנקי מנגיעה אישית — אל הגְמול. הסליחה היא ההכרה בכך שלעתים אין די בצדק לבדו כדי לשכך את כאבו של הנפגע. גם לאחר שהראיות נבדקו, ההרשעה התקבלה וגזר הדין נאכף, נותר מִשקע של כאב ועצב שיש להסירו. הצדק והסליחה משקמים יחד את הסדר המוסרי; הצדק עושה זאת בממד העל־אישי, והסליחה בממד האישי. הצדק מתקן עוול; הסליחה בונה מחדש יחסים שנשברו. כפי שלימד אותנו הרמב״ם, אין דרך אחרת.
אי־אפשר להבין את כוחה של הסליחה בלי להכיר, באותה עת, גם בקושי הטמון בה. הסליחה קשה מפני שהיא מתנגשת עם התחושה שיש לשמור אמונים לעבר. אם נעשה לי עוול, אך טבעי הוא שארגיש שעושה העוול ראוי לעונש. כשהעוול הוא היסטורי — כשנפגעיו כבר אינם בין החיים — אנחנו מרגישים שאין זה רק עניין של צדק. רק הצד הנפגע יכול לסלוח, ועתה, כיוון שאינו חי עוד, אין מי שיסלח. אנחנו, בני משפחתו או חבריו של הנפגע, חשים חובת נאמנות לצעקה שלא נענתה, צעקתו של זה שאיננו עוד. מנקודת מבט זו, סליחה כמוה כבגידה. מייקל איגנטייף הבין זאת היטב:
<span class="poetry indentAll">המכשול המוסרי העיקרי בדרך להתפייסות הוא תאוות הנקם. הנקמה נחשבת כיום לרגש נחות ובלתי ראוי, וכיוון שכך, מעטים מאיתנו מבינים את אחיזתה המוסרית החזקה בבני האדם. אולם, דווקא בהסתכלות מוסרית, הנקמה היא הרצון לשמור אמונים למתים ולכבד את זכרם באמצעות נשיאת הדגל שנשמט מהם. הנקמה היא שמירת אמונים בין־דורית; האלימות שהיא מולידה היא צורה טקסית של חלוקת כבוד למתיה של הקהילה, ובכך נעוצה הלגיטימיות שלה. ומשום כך בדיוק קשה ההתפייסות: משום שעליה להתחרות בחלופה מוסרית מושכת, המוסריות של האלימות. הטרור הפוליטי הוא אפוא מימוש של אתיקה מסוימת, ובכך טמון סוד התמדתו. זהו פולחן מתים; דרך מוחלטת ונוראה לחלוק כבוד.<sup style="color: gray;">11</sup> </span>
אם כן, כיצד הסליחה אפשרית? היא אפשרית מפני שלאחר שבוצעו ההליכים המשפטיים חסרי הפניות, הצדק נעשה, פסק הדין מולא, הפיצויים שולמו וההתנצלויות הובעו, חייבת להישמע קריאת עצירה, פן לא יהיה סוף לאחיזתו של הכאב. סליחה איננה שכחה ואיננה ויתור על דרישת הצדק. היא הכרה בכך שהעבר הוא עבר, ואין להרשות לו להטיל את צלו על העתיד. הסליחה מרפאת את פצעי הנפש בדרך שבה הגוף מרפא את פצעיו שלו. בשיאה המוסרי, הסליחה היא תהליך של אֵבֶל ששותפים לו הצד הפוגע והצד הנפגע. הראשון אָבֵל על מה שעשה, והשני על מה שנעשה לו — וכמו כל אֵבֶל, זהו הגשר היחיד בין הכאב על האובדן לבין השתלבות מחודשת בהווה ובמשימות שהוא מציב.
ובכל זאת, את השלום עושים — אם בכלל — אנשים המכירים בממד האישי של יריביהם. כל עוד הישראלים והפלסטינים אינם מסוגלים להקשיב זה לזה, לשמוע את כעסו ואת סבלו של הצד האחר ולפַנות מקום תודעתי לתקוותיו, לא תיפרץ הדרך. אחד מהמופלאים שבסיפורי המקרא הוא סיפור משפט שלמה. כזכור, הגיעו אליו שתי נשים עם תינוק אחד, ובפיה של כל אישה הטענה שהיא היא אמו. שלמה מבין כי האם האמיתית היא זו שתהיה מוכנה להיפרד מהתינוק ובלבד שלא ייפגע. אהבה היא יותר מקניין; היא כוללת גם את היכולת לשחרר. סליחה היא היכולת לשחרר, ובלי יכולת זו אנחנו עלולים לפגוע באהוב עלינו מכול. כל מעשה של סליחה מתקן דבר שבור אחד בעולם מלא השברים הזה. זהו צעד, קטן אמנם, במסע הארוך והקשה אל הגאולה.
אני יהודי. כיהודי אני נושא עמי את דמעותיהם ואת סבלם של סביי וסבֵי־סביי לאורך הדורות. סיפורו של עמי הוא נרטיב של מאות שנות גלות וגירושים, רדיפות ופוגרומים, המתחיל במסע הצלב הראשון ומגיע לשיאו ברצח שני שלישים מיהודי אירופה, מהם מיליון וחצי ילדים. במשך מאות שנים ידעו יהודים שהם או ילדיהם עלולים להירצח פשוט מפני שהם יהודים. הדמעות הללו חלחלו לעומק הזיכרון היהודי, והן עתה חלק מהותי מהזהות היהודית. איך אני יכול לשלח לדרכו את הכאב הזה, החרות בעמקי נפשי?
קשה לי לעשות זאת, אך זו חובתי. למען ילדיי וילדיהם שטרם נולדו. איני יכול לבנות את עתידם על שנאות מן העבר, ואיני יכול גם ללמד אותם שהדרך לאהוב את אלוהים יותר היא לאהוב בני אדם פחות. כשאני מבקש מאלוהיי שיסלח לי אני שומע, תוך כדי מעשה, כיצד הוא מבקש ממני לסלוח לאחרים. אני סולח משום שיש לי חובה כלפי אבותיי וחובה כלפי ילדיי, והראשונה היא המגדירה את האחרונה: חובתי כלפי אבותיי, שנהרגו בגלל אמונתם, היא לבנות עולם שבו אנשים לא ימותו עוד בגלל אמונתם. אני מכבד את העבר לא בזה שאני חוזר עליו, אלא בכך שאני לומד ממנו: בסירוב להוסיף כאב לכאב, צער לצער. זוהי הסיבה לכך שעלינו לענות לשנאה באהבה, לאלימות בשלום, לתרעומת ברוח נדיבה ולסכסוך — בפיוס. כך נוכל להגיע לעיקרון השמיני והמסכם: ה<b>ברית</b>.
<h2>פרק י; ברית של תקווה</h2>
<span class="poetry indentAll">נניח שבורא העולם פונה אליך בטרם הבריאה, ואומר: ״בדעתי ליצור עולם שגאולתו אינה מובטחת; עולם ששלמותו תהיה מותנית בכך שכל ישות הפועלת בו תעשה את הטוב שביכולתה. אני מציע לך את ההזדמנות להשתתף בעולם כזה. כמובן שאין בו כל ערבות לביטחונך. זו הרפתקה של ממש, עם סכנות של ממש, אך ייתכן שתצלח את הקשיים ותגיע למטרה הנכספת. זו תכנית חברתית לשיתוף פעולה מתוך כנות. האם תרצה להצטרף לתהלוכה הזאת? האם יהיה לך די אמון בעצמך ובאחרים כדי להתמודד עם הסיכון?״ האם תיענה להזמנה, או שמא, במקום לצרור עצמך בחבילה זו של עולם מרובה פנים ובלתי רציונלי, תעדיף לשוב ולשקוע אל הנמנום של האַין, שממנו העיר אותך לרגע קולו של המפתה? <br>(ויליאם ג׳יימס, ״פרגמטיזם״)</span>
הנצח אינו מונח בכיסה של אף ציוויליזציה. דפי ההיסטוריה זרועים עיי הריסות של אימפריות שנראו חסונות בימי פריחתן, אך כעבור זמן קצר דעכו ונפלו אל תהום הנשייה. הֲנָחתי כאן הייתה שהקפיטליזם הגלובלי ועוצמתה של הטכנולוגיה פורסים בפנינו הזדמנויות כבירות שבכנפיהן ברכה. הן מבשרות על הפחתת העוני, על ביעור הבערות ועל אפשרויות שלא היו כמותן בעבר לטיפול במחלות. אולם גם הסיכונים הם עצומים.
יש סכנה אמיתית ומיידית כי השוק, הנשען על מנגנוניו שלו בלבד, ימשיך לרכז את העושר בידי מספר מתמעט והולך של אנשים, ויותיר אומות שלמות חסרות כול, ומספר רב של אנשים, אפילו בתוך מדינות בעלות משק מתקדם, בלא תעסוקה יציבה, בלא הכנסה סבירה ובלא סיכויי היחלצות. הקנאה, הכעס ועצם תחושת האי־צדק הם קרקע פורייה לצמיחתם של מחאה, אלימות וטרור, שמפניהם, דווקא בשל הפתיחות שהגלובליזציה תלויה בה, איש מאיתנו אינו חסין. שחיקתן המתמדת של המשפחה ושל הקהילה משאירה את היחיד נטול רשתות תמיכה. זניחתו של הערך המוסרי והמרתו במחיר השוק גורמות לנו לעמוד אילמים אל מול שרירותו של הגורל.
הרגלי הצריכה שלנו מערטלים את העולם ממשאביו הטבעיים, ועושקים מידיהם של בני הדורות הבאים את הדרוש להישרדותם. כשאנחנו בוזזים את הסביבה הטבעית אנחנו מסכנים מינים רבים יותר מכפי שהכחיד ההומו ספיינס מאז דרכה כף רגלו על האדמה. ההתחממות העולמית מסכנת את הביוספרה. ההתערבות הגנטית בשרשרת המזון גורמת לסיכוני בריאות אינספור. השיבוט לצורך השבחת הגזע, וטכנולוגיות רפואיות נוספות, עלולים להוביל את האנושות לעריכת שינויים פרומתאיים בגנום האנושי. שינויים אלה יחזקו את המעטים על חשבונם של הרבים ויציבו סימן שאלה על עצם רעיון הייחודיות והחד־פעמיות האנושית — הרעיון שתלויים בו מושגי האהבה, העצמיות וערכם המוחלט של חיי אדם. בצד כל אלו, וחשובים לא פחות, אפשר למנות את התפוררותה הגוברת של המערכת הפוליטית, את עלייתן של צורות חדשות של שבטיות ושל קיצוניות דתית, את התמשכותן העיקשת של המלחמות האתניות, ואת יכולתן של קבוצות מבוזרות מאוד, שקצתן מונות חברים אחדים בלבד, לסכן חייהם של רבים. יש לנו כלכלה גלובלית. עדיין אין לנו תרבות גלובלית, ממשל גלובלי או סדר יום גלובלי מוסכם.
בעולם המונע בידי כוחות כלכליים, חוכמתן של הדתות עלולה להיראות בלתי רלוונטית במקרה הטוב, ומסוכנת במקרה הרע. במערב, ובפרט במערב אירופה, עברה החברה חילון, ומנגד, במזרח התיכון ובחלקים של אסיה, החברה עדה לצמיחה של פונדמנטליזם המאיים על ההתפתחות ועל החירות הפוליטית גם יחד. וכך, בצדו האחד של העולם נראית הדת חלשה מכדי לחולל שינוי, ובצדו האחר — חזקה מכדי ששינוי כלשהו בעתיד יגבר עליה. בשני המקרים נראית הדת כחלק מהבעיה ולא מהפתרון.
אני מאמין שהסתכלות זו שגויה, אף שיש לה שורשים ענפים. שניים מהספרים המשפיעים ביותר על המודרנה המערבית — ״לווייתן״ של הובס ו״עושר העמים״ של אדם סמית — התבססו על תפיסה של ״האדם כַּחיה הממקסמת״. פוליטית, תפיסה זו הולידה את האמנה החברתית, וכלכלית, את חלוקת העבודה והשוק החופשי. אולם האדם אינו רק החיה הממקסמת. אנחנו גם, בדרך ייחודית, חיה המחפשת משמעות. אנחנו מנסים להבין את מקומנו ביקום. אנחנו רוצים לדעת מאין באנו, אנה פנינו מועדות, ולאיזה סיפור אנחנו שייכים. אנחנו יוצרים משפחות, קהילות וחברות. אנחנו מספרים סיפורים, שכמה מהם זוכים למעמד של כתבי קודש. אנחנו מבצעים טקסים הממחיזים את מבנה המציאות. יש לנו שפות, תרבויות, אמונות ושיטות מוסר. כל הדברים הללו חיוניים לקיומן של תחושת ההמשכיות כלפי העבר והאחריות כלפי העתיד. בלעדיהם ספק אם היו לנו בכלל סיבות לפעול, לבד מדחפי ההישרדות הבסיסיים. זו הסיבה לכך שהדת היא מאפיין מתמיד של המצב האנושי, ולכך שאין היא עתידה להיעלם כל עוד אנחנו שואלים את השאלות הבסיסיות — מדוע אנחנו כאן ואיזה מין עולם אנחנו מבקשים ליצור.
חלק מהתהליך שאנחנו קוראים לו מודרנה — בייחוד בהיבטיו הקשורים בנאורות האירופית — היה הטלת ספק בחשיבותו של כל דבר כמעט שהמילה ״דת״ מעלה על הדעת. ״מחצו את הטינופת״, קרא וולטייר, ואחרים, באופן בוטה פחות, הסכימו. הפרדיגמה החדשה הייתה מדע שמסקנותיו נשענו לא על התגלות ועל תובנה נבואית, אלא על השערות שניתנות לבדיקה, על ניסויים ועל הפרכות. האמונה הייתה שהטכנולוגיה תסייע לנו לשלוט בטבע. המונרכיה החוקתית, ולאחריה הדמוקרטיה הייצוגית, ירסנו את הכוח. תורת הכלכלה תמקסם את העושר. כל אלו יחד יפיקו את ההתקדמות הקווית שזכתה לשם חדש, ״קִדמה״.
זו הייתה שאיפה אצילית, וחלקה הגדול תקף גם כיום. אולם האנושות כיום מבוגרת יותר, עצובה יותר וחכמה יותר. התבונה לא גירשה את הדעה הקדומה. הטכנולוגיה, בדמותם של נשק להשמדה המונית, ניצול יתר של משאבי הטבע, זיהום האטמוספרה והתערבות גנטית, מאיימת על עמידותו של הטבע עצמו. הדמוקרטיה הייצוגית היא עדיין שיטת הממשל הטובה ביותר הידועה לנו, אך המדינות מתקשות יותר ויותר לשלוט בתופעות גלובליות — החל בתאגידים רב לאומיים וכלה בהרס אקולוגי — וטרם פיתחנו מסגרת של ממשל גלובלי. הקפיטליזם של השוק הגדיל את העושר מעבר למה שבני הדורות הקודמים העזו להעלות על דעתם, אך אין הוא יכול בכוחות עצמו לחלק את העושר באופן שוויוני או אפילו הוגן. כל אלו הן בעיות שאינן יכולות להיפתר בתוך מערכת המונחים שקבעה המודרנה, בשל הסיבה הפשוטה שהן אינן קשורות בהליכים אלא בקביעת ערכים, כלומר במוסר. אין כל אפשרות לעקוף הכרעות מוסריות קשות באמצעות הליך הכרעה מדעי הקובע: ״הבא את X למקסימום״. עלינו תחילה להכריע מהו ה־X שאנחנו רוצים למקסם, וכיצד יש לאזן בין X ל־Y במקרה שהרדיפה אחר האחד פוגעת בהגשמתו של האחר. המיזם האנושי הוא מיזם מוסרי; אין לברוח מכך. ולפיכך, הדתות הגדולות, שיש להן היסטוריה ארוכה של התבוננות בשאלות מוסריות, חייבות להיות חלק מהשיח.
למעצמות־על כלכליות, שבימי גבורתן נראות בלתי מנוצחות, יש אורך חיים קטן יחסית. כאלה היו ונציה במאה השש עשרה, הולנד במאה השבע עשרה, צרפת במאה השמונה עשרה, בריטניה במאה התשע עשרה וארצות הברית במאה העשרים. לעומת זאת, הדתות הגדולות שורדות. האסלאם הוא בן 1,500 שנה, הנצרות בת 2,000 שנה והיהדות בת 4,000 שנה. הסיבה לכך פתוחה לדיון. אני סבור שדתות העולם מגלמות אמיתות שהכלכלה והפוליטיקה אינן יכולות להגיע אליהן, אמיתות שנשארות בעלות ערך גם כשכל מה שסביבן משתנה. הן מזכירות לנו שציוויליזציות שורדות לא משום שהן חזקות, אלא בשל הדרך שבה הן נענות לחלשים; לא בזכות עושרן, אלא לפי מידת האכפתיות שהן מפגינות כלפי העניים; לא בכוח, אלא בזכות הדאגה לנטולי הכוח. ההיסטוריה מלמדת לקח אירוני אך גם אנושי מאוד: תרבות נעשית חסינה אם יש בה חמלה כלפי הַפָּגיע. הערך המוחלט שעלינו לדאוג לריבויו הוא כבוד האדם — כבודם של כל בני האדם, במידה שווה, כילדיו של האל הבורא והגואל.
האם זו תובנה ״דתית״? כן ולא. היא נשמעה גם מפי הומניסטים חילונים, ולעומת זאת הוכחשה בפיהם של קנאים דתיים. השאלה מדוע אנחנו שותפים לה אינה חשובה כל כך, החשוב הוא שאנחנו שותפים לה. הקפיטליזם הגלובלי מבשר סיכויים עצומים לשיפור המצב האנושי. באותה מידה, הוא גם מאיים ביצירת אי־שוויון שבסופו של דבר יהיה בלתי עמיד, וּוַנדליזם תרבותי שיהיה בלתי נסבל. האדם לא נוצר כדי לשרת את הכלכלה, אלא הכלכלה נוצרה כדי לשרת את האנושות, ובני האדם נוצרו — כך אני מאמין — כדי לשרת זה את זה, ולא רק את עצמם. כשאחרים טובעים — גם חיינו בסכנה; כשאחרים רעבים ללחם — אל לנו להתענג על מזוננו; כשאחרים נתונים בעבדות — גם אנחנו איננו חופשיים; וכשמיליארדי בני אדם מתייסרים במחלות ובמוות — גם אנחנו איננו בקו הבריאות.
אולם הדת היא חלק מהשיח גם מסיבה אחרת. פרנסיס פוקויאמה הפנה אליה את תשומת הלב. במסה המפורסמת שלו מ־1989, ״קץ ההיסטוריה״, שנכתבה על רקע סיומה של המלחמה הקרה, טען פוקויאמה שהעולם נע בנחישות בכיוונם של השווקים החופשיים והחברות החופשיות, לעבר מה שמייקל נובק מכנה ״קפיטליזם דמוקרטי״.<sup style="color: gray;">1</sup> התאוריה הזו ספגה זעזוע גם אם לא בהכרח הופרכה, אך ודאי אולצה להגדיר מחדש כמה מטענותיה כאשר האירועים טפחו על פניה: התרבותם של הסכסוכים האתניים והדתיים, כישלונו של תהליך אוסלו במזרח התיכון, ומעל לכול, אירועי 11 בספטמבר.
ובכל זאת, כעבור שנים אחדות הרחיב פוקויאמה את מאמרו לספר שנשא אותה כותרת, ובו הציג את טיעונו לדקויותיו. בפרק האחרון הוא העלה את האפשרות שלהיסטוריה לא יהיה קץ, מפני שכל מצב של שלום מניף, בשל גחמנותו של האופי האנושי, את החרב שעליה ייפול. ״השפל של חיי הקהילה רומז לכך שבעתיד נהיה נתונים בסכנת הפיכתנו לאנשים אחרונים, בטוחים ושקועים בעצמם״, הוא כותב. ״אך קיימת גם הסכנה הנגדית, והיא שנחזור להיות אנשים ראשונים, העוסקים בקרבות יוקרה נוראים וחסרי טעם, אלא שהפעם יהיו בידינו כלי נשק חדישים״.<sup style="color: gray;">2</sup>
באותה תכונה של הקפיטליזם שחסידיו מהללים כל כך — העובדה שהוא מרחיק את לבם של אנשים מהמלחמה ומקרבם במקום זה לרדיפת הסחר — גלומים, לדעת מבקריה של השיטה הזו, חסרונותיה. מעלותיו של הסדר הדמוקרטי־ליברלי נראות מנקודת מבט אחרת כחטאיו הגדולים. בני האדם מתנתקים מהחיים הציבוריים ומסתגרים בדל״ת אמות של היצרים והרצונות הפרטיים. הם נעשים שקועים בעצמם, יושבי בית, בורגנים. הם אינם קושרים עוד את חייהם במטרות גדולות, מסוג אלו שעוררו פעם את הפטריוטיזם, את הנאמנות, את מסירות הנפש למען ארצו או דתו של אדם. אלא שהדחף שהניע את הלהט של פעם לא פג. הוא נותר בנו כירושה גנטית מימי קדם, עת נאלצו בני האדם להילחם כדי להתקיים. הסכנה היא אפוא שהיצר הקדמוני הזה יעלה מחדש אל פני השטח, בדמות מרד נגד ניסיונו של השוק הקפיטליסטי לביית את יצר האלימות האנושי:
<span class="poetry indentAll">נניח שהעולם ״יתמלא״, כביכול, בדמוקרטיות ליברליות, ושאין עריצות או דיכוי שאפשר להיאבק נגדם. הניסיון אומר שאם אנשים אינם יכולים להיאבק למען סיבה צודקת, מאחר שאותה סיבה כבר ניצחה בדור קודם, הם ייאבקו <b>נגד</b> הסיבה הצודקת. הם ייאבקו לשם המאבק. במילים אחרות, הם ייאבקו מתוך שעמום מסוים: כי הם אינם יכולים לדמיין חיים בעולם ללא מאבק. אם חלקו הגדול של העולם שהם חיים בו מאופיין על ידי דמוקרטיות ליברליות משגשגות, הם ייאבקו <b>נגד</b> אותו שלום ושגשוג ונגד הדמוקרטיה.<sup style="color: gray;">3</sup> </span>
ב־1992, כאשר פוקויאמה כתב את ספרו, הסכנה הזו התממשה בדרכים שלא היה אפשר לשער. נראה היה אז כי השחקנים הראשיים בזירה הגלובלית הם מדינות. אולם בשנים שלאחר מכן התפתחו האינטרנט, הטלפון הלווייני והדואר האלקטרוני המוצפן, ונוצרה אפשרות לגייס יכולת מבצעית גלובלית, כפי שהוכיחו מבצעי הפיגועים ב־11 בספטמבר, שהשתמשו בטכניקות הללו. יכולת זו אמנם קטנה בהרבה מזו של מדינה, אך יש בכוחה לזרוע פניקה ואנדרלמוסיה, ולערער את הביטחון והסדר הבסיסיים הנחוצים לקיומם של חיי שגרה.
איסוף מודיעין על מדינות אויב והתגוננות מפניהן אינם עניין של מה בכך, אך הדבר קשה שִבעתיים כשהאויב אינו מדינה אלא ״יחידים מועצמי־על״. יחידים כאלו — אוסמה בן־לאדן הוא הדוגמה הבולטת, אך יש עוד רבים אחרים — מתאימים לתיאורו של פוקויאמה. הם באים ממשפחות מבוססות ואף עשירות. הם עצמם תוצריה של המערכת שהם מבקשים להשמיד. הסכנה האמיתית מתרגשת כשהם מנסים לארגן לא תא של כמה שותפים לרעיון, אלא קבוצות גדולות הפרוסות ברחבי העולם. או אז הופך כוחה של הדת ממשי ומבהיל. שכן דתות העולם, ובייחוד הנצרות והאסלאם, הן אכן תופעות גלובליות. לשתיהן יחד, נאמנים יותר ממחצית מאוכלוסיית העולם, שלושה מיליארד איש ויותר, שרבים מהם ממורמרים, מסיבות שונות, על הקפיטליזם הגלובלי. רבים מהם עניים ומובטלים. רבים מהם חיים במשטרי דיכוי. מראות מן המערב העשיר והרקוב (על פי אמות מידה מסורתיות) מגיעים אליהם דרך קבע דרך הטלוויזיה והאינטרנט, ומעוררים קנאה ועוינות גם יחד. כאשר איבה שרוחשים למערב כמה מבני האליטה מצליחה להפוך למאבק פופוליסטי דתי נגד הכופרים, ״השטן הגדול״, הנה לנו תחילתו של תרחיש הקרוב במידה מסוכנת לתחזיתו של הנטינגטון על התנגשות הציוויליזציות. זה לא יהיה מופרז לומר שזוהי הגדולה שבסכנות המאיימות על המאה העשרים ואחת.
איננו מוכנים לאתגר הזה, אפילו לא במעט, וגם את זאת הבין פוקויאמה. קחו את היעדר האמונה הדתית, הוסיפו לו את חוסר הצלחתו של ״פרויקט הנאורות״ ליצור מוסר אוניברסלי — והרי לכם יחסיות מוסרית. כדרך לחשוב (ליתר דיוק, הסירוב לחשוב) על החלטות בחיים, היחסיות המוסרית מתאימה אולי לתרבות הצרכנות. אולם אין היא מתאימה להגנתה של החירות מפני אותו אתגר אלים, קנאי ונלהב המאיים עליה:
<span class="poetry indentAll">חשיבה מודרנית אינה מעמידה מחסומים בפני מלחמה ניהיליסטית עתידית נגד דמוקרטיה ליברלית, שינהלו אלה שגדלו בקרבה. היחסיות — אותה מִשנה הטוענת שכל הערכים הם יחסיים ותוקפת את כל ״הפרספקטיבות בעלות היתרונות״ — חייבת להסתיים בחתירה תחת הערכים הדמוקרטיים והסובלניים. היחסיות איננה נשק שאפשר לכוונו באופן מבוקר כלפי אויבים רצויים. הוא יורה ללא הבחנה לא רק ברגלי הדוֹגמות, הדברים ה״מוחלטים״ והוודאויות של המסורת המערבית, אלא גם בדגש שאותה מסורת שמה בסובלנות, בגיוון ובחירות מחשבתית. אם אין דבר היכול להיות נכון באופן מוחלט, אם כל הערכים נקבעים רק על ידי התרבות, אזי גם עקרונות נצורים כגון שוויון אנושי ייעזבו בשולי הדרכים.<sup style="color: gray;">4</sup> </span>
היחסיות אינה יכולה להתמודד עם האתגר שמציבה מולה זהות אתנית תקיפה או מערכת דתית הרואה עצמה בלעדית. לאמיתו של דבר, עצם כישלונה של היחסיות לעגן את הזהות בדבר מה שהוא גדול מן העצמי, הוא שמעודד את היפוכה של היחסיות — את השאיפה לשייכות; ושייכות קשורה בטבורה לאלימות. ״ככל שאדם חש בחוזקה רבה יותר את קשרי השייכות שלו לקבוצתו״, כותב מייקל איגנטייף, ״כך מתחזקים רגשי העוינות והאלימות שהוא חש כלפי אלו שאינם שייכים לה. שייכות, כשמינונה גבוה, מעצבת בהכרח את מצפונו של היחיד: אם אומה נותנת לבניה סיבה למסור עליה את נפשם, היא נותנת להם גם סיבה להרוג״.<sup style="color: gray;">5</sup> הדברים הללו, שנכתבו כמעט עשור לפני 11 בספטמבר ולפני מבול פיגועי ההתאבדות במזרח התיכון, מהדהדים עתה ביתר דחיפות.
בעקבות מלחמות הדת של המאה השש עשרה והמאה השבע עשרה התפתחה דוקטרינה שהניחה את היסודות למדינת הלאום המודרנית. היא נקראה סובלנות. עיקרה היה הפרטת המצפון. היא אפשרה לאנשים להשתייך למערכת מדינית ואזרחית מסוימת גם בלי להיות שותפים לאמונות הרוב בתוכה. נהוג לראות זאת כחלק מתהליך של חילון. אולם בצדק מעיר ג׳ון פְּלָמֵנַץ שבכתבי מילטון, לוק ואחרים יש לסובלנות תשתית דתית במהותה. היא כרוכה במעבר מההשקפה שלפיה ״לאמונה חשיבות עליונה, ולכן כל האנשים חייבים לאחוז באמונה האמיתית היחידה״ — אל הקביעה כי ״לאמונה חשיבות עליונה, ולכן חובה לאפשר לכל אדם לחיות לפי האמונה שנראית לו אמיתית״. אין זו יחסיות, אלא הכרה, דתית עד היסוד, בכך שאמונה כפויה אינה אמונה; שכדי שפולחן דתי יבטא אמונה כנה וזכה הוא חייב להיות חופשי. ״חופש המצפון״, כותב פלמנץ, ״נולד לא מתוך אדישות, לא מתוך ספקנות, לא מתוך פתיחות לכשעצמה, אלא מתוך אמונה״.<sup style="color: gray;">6</sup> זהו ההבדל בין הגישה לחירות מהמאה השבע עשרה לבין זו של הוגים בני המאה העשרים דוגמת פרידריך האייק, קרל פופר וישעיהו ברלין. אלה ביססו את רעיונותיהם בדבר החברה החופשית על ספקנות ועל חוסר ודאות. בכך החלישו את ההגנה על החירות, שכן היא נחשפה עתה למתקפה אפשרית מצד נושאי דגלה של הוודאות.
אין די בחזרה לרעיון הסובלנות של המאה השבע עשרה. בשעתו היה די בו, משום שחָבְרה לו סמכותה המרכזית של המדינה. קבוצות שונות הוכרחו לדור בכפיפה אחת, משום שאף לא אחת מהן הייתה בעמדת כוח שתאפשר לה לכפות עצמה על האחרות. הכוח נמסר לרשות מרכזית שהייתה חזקה דיה להבטיח את שלטון החוק. בעידן הגלובליזציה, לעומת זאת, הכוח מבוזר, והציבור מצוי במצב של פגיעות: מעשי טרור של יחידים עלולים לערער את יציבותם של חלקים נרחבים של העולם, ואילו הטרוריסטים נותרים מחוץ לטווח השגתה של כל מדינה שהיא, אפילו מחוץ להשגתה של מעצמת־על דומיננטית כמו ארצות הברית. דרוש עתה דבר מה חזק יותר מסובלנות.
כבר טענתי שאם אנחנו מבקשים למצוא רעיון שבכוחו להתמודד עם האתגר של זמננו, עליו לבוא מתוך המסורות הדתיות הגדולות עצמן. ניסיתי לפרט צורה אפשרית אחת של רעיון זה. זה הרעיון שהאל האחד, בוראה של הרבגוניות, מצווה עלינו לכבד את בריאתו באמצעות כיבודה של הרבגוניות. אלוהים, יוצר הכול, טבע את צלמו באדם באשר הוא אדם, עוד לפני היות תרבויות וציוויליזציות ובלי קשר אליהן — ובכך האציל על חיי האדם כבוד וקדושה שהם למעלה מן ההבדלים שבינינו. זהו תורף בריתו עם נוח — שהיא בריתו עם האנושות כולה. זה הבסיס המוסרי לאנושיות המשותפת לכולנו, וכך, בהכרח, גם לזכויות האדם האוניברסליות. בשל כך הברית המאוחרת יותר, עם אברהם, אינה פוסלת נתיבים אחרים לגאולת הנפש. צדיקים שבכל האומות — אלו המכבדים את אלוהים ואת בריתו עם בני האדם — יש להם חלק לעולם הבא. עד שיגיע היום שבו הדתות הגדולות לא רק יסבלו זו את זו, אלא גם ימצאו ערך חיובי ברבגוניות הטבועה במצב האנושי, נמשיך לסבול ממלחמות, ומחיר הדמים שלהן ימשיך להאמיר.
ברעיון של כבוד השוני אין שמץ מן היחסיות. הוא מבוסס על נבדלותו הגמורה של אלוהים מן העולם שברא, עולם בעל רבגוניות מסחררת של צורות חיים — שכולן, כפי שאנחנו יודעים עתה בזכות המחקר הגנטי, מוצאן ממקור אחד — ובעל ריבוי של לשונות ותרבויות שבעזרתן אנחנו, כיצורים המחפשים משמעות, ניסינו להבין את המכלול של הקיום. כשם שהמצב האנושי היה מדולדל ומחוסר יכולת עמידה לו חיסלנו את כל צורות החיים למעט זו שלנו, כך הוא היה מרוט כנפיים ואכול בינוניוּת אילו חיסלנו את כל התרבויות והמסורות לבד מאלו שהן נחלתנו. הרעיון שכאשר אנחנו אוסרים מלחמה על הכופרים, או כופים את אורחות חיינו על אחרים מתוך שאיפה שהאנושות כולה תהיה בת דת אחת, אנחנו עושים את רצונו של אלוהים, הוא רעיון ששורשיו מצויים במידה רבה באימפריאליזם, ושיש לו מעט מאוד מן המשותף עם מורשתו של אברהם, זו שהיהודים, הנוצרים והמוסלמים רואים בה את מורשתם. רק כאשר באה אמונת אברהם במגע עם האימפריאליזם היווני והרומי החלה להתפתח בה השאיפה לכבוש את העולם או להמיר את דתו — שאיפה שעלינו לנטוש אם אנחנו רוצים להציל את עצמנו מחורבן הדדי. אם לחזור על הנוסחה שהצעתי באחד הפרקים הקודמים: הפונדמנטליזם, כמו האימפריאליזם, הוא הניסיון לכפות דרך חיים אחת על עולם של ריבוי. זהו מגדל בבל של זמננו.
מבחן האמונה הוא ביכולת שלי לפַנות מקום לַשוני. האם אני מסוגל להבחין בצלם אלוהים אצל אדם שאינו עשוי בצלמי, ואשר לשונו, אמונתו וערכיו שונים משלי? אם אינני מסוגל, סימן שעשיתי את אלוהים בצלמי במקום שאתן לו לעשותני בצלמו. האם יכולים יהודים, מוסלמים, הינדים, סיקים, קונפוציאנים ונוצרים אורתודוקסים, קתולים ופרוטסטנטים לפנות מקום זה לזה במזרח התיכון, בהודו, בסרי לנקה, בצ׳צ׳ניה, בקוסובו ועוד בעשרות מקומות שקבוצות אתניות ודתיות שונות חיות בהם בסמיכות רבה? האם אנחנו מסוגלים לחולל שינוי פרדיגמה שיגרום לנו להכיר בכך שהשוני אינו מצמצם את עולמנו אלא מרחיב אותו, כשם ש־6,000 השפות הקיימות היום, שלכל אחת רגישויות, צורות אמנות ודרכי ביטוי ספרותיות ייחודיות לה, מרחיבות את העולם ולא מצמצמות אותו? אין זו הקוסמופוליטיות של אלו שאינם שייכים לשום מקום, אלא ההבנה האנושית העמוקה של אדם שמתוך שהוא יודע כמה חשובים לו הדברים הקרובים ללבו, הוא יודע גם כמה יקרים לזולתו דברים אחרים, הקרובים ללבו שלו.
מכאן אני חוזר למושג שעמד ביסודן של רבות מטענותיי — מושג הברית. בראשיתה הייתה הברית סוג של אמנה בין מעצמות שכנות במזרח הקדום, אבל בתורה היא הפכה לסוג מרכזי, אולי לַסוג החשוב ביותר, של מערכת יחסים, הטעון במשמעות דתית ומוסרית. הברית היא תשובה לשאלת היסוד בהתפתחותן של חברות: כיצד אפשר ליצור יחסים בטוחים שיוכלו לשמש בסיס לשיתוף פעולה, בלי להשתמש בכוח כלכלי, פוליטי או צבאי? השימוש בכוח אינו עולה בקנה אחד עם כבוד האדם. כאשר אתה ואני קשורים מפני שבדרך זו או אחרת אני יכול לכפות עליך את רצוני, זהו קשר המבטיח לי חופש במחיר החופש שלך, ומאשר את האנושיות שלי במחיר הכחשת אנושיותך שלך. ברית היא ניסיון ליצור שותפות בלי שליטה ובלי הכנעה. היא קיימת בזכות תכונה אחת, יוצאת מהכלל, של הלשון. אנחנו יכולים להשתמש במילים כדי לכוף עצמנו למחויבויות. הפילוסוף הגדול איש אוקספורד ג׳ון ל׳ אוסטין קרא לזה ״מבע ביצועי״. ברית מתרחשת כששני פרטים או קבוצות, שאינם בהכרח בעלי כוחות שווים אך כל אחד מהם מכיר בשלמותו ובריבונותו של משנהו, מתחייבים לנאמנות הדדית כדי להשיג יחדיו דבר מה שאף אחד מהם אינו יכול להשיג לבדו. ברית היא שימוש בשפה ליצירת קשר של אמון באמצעות המילה הנאמרת, המילה הנשמעת, המילה המכובדת בנאמנות הדדית.
ברית איננה חוזה. היא שונה ממנו משלוש בחינות: אין היא מוגבלת לתנאים מסוימים ולנסיבות; היא ממושכת ואינה מוגבלת בזמן, ואין היא מבוססת על הרעיון של שני צדדים, שאחרת לא היו קשורים זה בזה, המבקשים להשיג יתרונות אישיים. בברית, ה״אנחנו״ מעניק זהות ל״אני״. יש מקום גם לחוזים, אך בריתות קודמות להם והן בסיסיות יותר. הן יוצרות את מערך ההדדיות שבתוכו יכולים יחסים חוזיים להתקיים. כפי שמעיר פיליפ זלצניק:
<span class="poetry indentAll">כל ברית אמיתית מנסחת מחדש ומאשרת מחדש את תכונותיה הבסיסיות של המוסריות: הישמעות למקור שיפוט שהוא מעל הרצון האוטונומי; ביקורת עצמית בונה; דאגה לרווחתם של אחרים. בו בזמן, הברית גם מבססת את עקרונותיה של דרך חיים <b>מסוימת</b>…אין זו מוסריות מופשטת.<sup style="color: gray;">7</sup> </span>
הברית היא רעיון ההולם את זמננו משום שהיא מאשרת את כבוד השוני. מערכות היחסים הבריתיות הגדולות — בין אלוהים והאנושות, בין איש ואישה בנישואים, בין חבריה של קהילה או אזרחיה של חברה — קיימות מפני ששני הצדדים מכירים בכך ש״לא טוב היות האדם לבדו״. אלוהים אינו יכול לגאול את העולם בלי השתתפותו של האדם; האנושות אינה יכולה לגאול את העולם בלי שתכיר באלוהות. גבר לבדו, ואישה לבדה, אינם יכולים להביא חיים חדשים לעולם. בני אדם אינם יכולים לקיים עצמם לבדם, קל וחומר לא להעמיד מסגרת של פעולה משותפת ושל טובה קולקטיבית. בריתות קיימות מפני שאנחנו שונים, ומבקשים לשמר את השוני הזה, גם כאשר אנחנו חוברים יחדיו כדי לתרום, איש איש את ברכתו ואת כישרונו, לַטוב הציבורי. בריתות נכרתות מפני שיחסי גומלין בין בני אדם אינם בבחינת משחק סכום אפס.
בריתות הן פלורליסטיות מיסודן היות שהן עוסקות ביחסים בין בני אדם ואין הן חלק מהטבע. יש לי יחסים מסוג מסוים עם הוריי, יחסים מסוג אחר עם בת זוגי, יחסים מסוג שלישי עם ילדיי, ומסוגים אחרים עם חבריי, עם שכניי, עם בני אמונתי, עם אזרחים אחרים במדינה שלי, ועם בני אדם הסובלים וזקוקים לעזרתי בכל מקום שהם נמצאים. סוגים שונים של יחסים, אך אף אחד מהם אינו מוציא מכלל אפשרות את יתר הסוגים. זהו טבעם של החיים המציאותיים, להבדיל מהפשטוֹת פילוסופיות: שיש לנו מחויבויות רבות, והן עלולות לעתים להתנגש זו בזו. העובדה הזו מצערת לפעמים, ואפילו מכאיבה, אך אינה טרגית במהותה. אדרבה, ריבוי פנים הוא צורה של תקווה, מפני שהוא מבוסס על ההבנה שדווקא מפני שאנחנו שונים, לכל אחד מאיתנו יש דבר מה ייחודי לתרום למיזם המשותף שאנחנו חלק ממנו. בטווח הקצר, הרצונות והצרכים שלנו עלולים להתנגש; אבל במקרים כאלו, עצם ההבנה שהשוני הוא מְקור ברכה מובילה למסלול של תיווך, יישוב סכסוכים, פיוס ושלום — שלום המבוסס על רבגוניות, לא על אחידות.
הבנת מושג הברית מאפשרת לנו להבין שאמונתנו הדתית היא צורה של מערכת יחסים עם אלוהים — וכאמור, <b>מערכת יחסים אחת אינה מוציאה מכלל אפשרות מערכות יחסים אחרות</b>. נאמר על אלוהים ש״רחמיו על כל מעשיו״, והוא עושה זאת בדרכים נשגבות מבינתנו. הביטוי המרומם ביותר של הרעיון נמצא בחזונו של ישעיהו, המתאר ימים שבהם שתי אויבותיה ההיסטוריות הגדולות של יהודה, מצרים ואשור, תהיינה עמיו הנבחרים של אלוהים לצד עם ישראל:
<span class="poetry indentAll">ביום ההוא יהיה מזבח לה׳ בתוך ארץ מצרים ומצבה אצל גבולה לה׳. והיה לאות ולעֵד לה׳ צבאות בארץ מצרים, כי יצעקו אל ה׳ מפני לֹחצים, וְישלח להם מושיע ורב והצילם… <br>ביום ההוא תהיה מסילה ממצרים אשורה, ובא אשור במצרים ומצרים באשור, ועבדו מצרים את אשור. ביום ההוא יהיה ישראל שלישיה למצרים ולאשור, ברכה בקרב הארץ. אשר בֵּרכוֹ ה׳ צבאות לאמור, ברוך עַמִּי מצרַים ומעשה ידי אשור ונחלָתי ישראל (ישעיהו יט, יט–כה).</span>
אלו הם פסוקים מפליאים. מייקל פישביין קורא להם ״שינוי הסדרים הקיצוני ביותר של זיכרון היסטורי לאומי שיכול להתקבל על הדעת״. מסע הגאולה הייחודי של עם ישראל, יציאת מצרים, עתיד להישנות אצל אויביו משכבר. בצדק מעיר פישביין כי ״ישעיהו הוריש למצרים, למען השלום, את הזיכרון האישי ביותר של עם ישראל. המטמורפוזה הזו מכה אותנו בתימהון״. כ־2,700 שנה לפני שהוראס קאלן טבע את המונח ״פלורליזם״, נתן לו ישעיהו משמעות דתית. יש עולמות מרובים של חוכמה, וכל אחד מעולמות אלו קולט אלומת אור מקרינתה של ההוויה ושובר אותה אל תוך חייהם של בני האדם החיים בו. אין אחד מעולמות אלו מפריך את קיומם של האחרים. כל אחד מהם מעניק לבניו שפת אם משלהם, וכולם יחד מצטרפים לשירת הלל אדירה לבורא עולם.
ולבסוף, בריתות הן בין־דוריות. ״ולא אִתכם לבדכם אנֹכי כורת את הברית הזאת ואת האלָה הזאת, כי את אשר ישנו פה עמנו עֹמד היום לפני ה׳ אלוהינו, ואת אשר איננו פה עמנו היום״, אומר משה באחרית ימיו (דברים כט, יג–יד). ברית היא, כדבריו של אדמונד בֶּרְק, שותפות ״בין החי, המת והעתיד עוד להיוולד״.<sup style="color: gray;">9</sup> היא מזכירה לנו שאנחנו מופקדים על שמירתו של העבר למען העתיד. היא מרחיבה את אופקינו לשרשרת של דורות שאנחנו חוליה בה. היא מטילה עלינו אחריות לתוצאות מעשינו, מניצול הסביבה, דרך מִסחורה המוגזם של החברה, ועד לתופעה הבלתי נסלחת של הסחר בנשק וכל יתר הדרכים שבהן תועלת אישית קצרת טווח יוצרת סכנה לטווח הארוך. ברית משמעה אחריות מורחבת: אחריות על צירי המרחב והזמן; אחריות לַשלם שאנחנו חלק ממנו.
יש דמיון מסוים בין מצבו של העולם כיום לבין מצבה של אירופה בעת מלחמות הדת הגדולות של המאה השש עשרה והשבע עשרה, לאחר הרפורמציה. אז, כמו עכשיו, חברות רבות נקרעו בעימותים אלימים. התעוררה השאלה כיצד יכולים אנשים בעלי אמונות מנוגדות ומסוכסכות לחיות יחד בשלום. מתוך המשבר הזה נולד הרעיון, שהובּס, לוק ורוסו הציעו בנוסחים מגוונים, בדבר חוזה חברתי שבו מסכימים היחידים למסור חלק מעוצמתם הפרטית לידי סמכות מרכזית שתופקד על שמירת הסדר ועל החתירה לטוב הציבורי.
חזון בדבר חוזה גלובלי, שבו מדינות העולם מסכימות לוותר על חלק מריבונותן כדי ליצור ממשלה עולמית, נראה עתה בלתי מציאותי. אולם יש לכך חלופה: <b>ברית </b>גלובלית. בריתות הן בסיסיות יותר מחוזים. בריתות חברתיות יוצרות חברוֹת; חוזים חברתיים יוצרים מדינות. ישראל הקדומה העמידה את החוזה החברתי שלה כאשר, לבקשת העם, שמואל משח את שאול למלך, והקים בכך את הממשל הלאומי הראשון של עם ישראל. אולם את הברית החברתית שלו קיבל עם ישראל מאות שנים קודם לכן במעמד הר סיני. היחס בין ברית לחוזה קרוב לזה שבין הצהרת העצמאות של ארצות הברית (1776) לבין החוקה שלה (1789). החוקה מפרטת את המבנה החוקתי של המדינה, ואילו הצהרת העצמאות — את העקרונות המוסריים של החברה שהיא ייסדה. בריתות הן התחלות, מעין אירוסין מוסריים. הן מנוסחות במונחים כלליים, שאף על פי שמשמעותם המדויקת נתונה לוויכוח מתמיד, הם ניצבים כאבני בוחן, כאידאלים, כנקודות התייחסות לשיפוטם של כל מדיניות ומעשה. איננו זקוקים עתה לחוזה שייצור מבנה פוליטי גלובלי, אלא לברית שתעמיד את החזון המשותף שלנו לעתידה של האנושות.
רעיון אחד שוזר את הפרק הראשון בספר בראשית ואת הצהרת העצמאות האמריקנית: הרעיון ש״כל בני האדם נבראו שווים״. הניסוח שפיליפ זלצניק מעניק לרעיון הזה נראה לי משכנע. ״שוויון מוסרי״, הוא כותב, ״הוא הנחת היסוד שלכל בני האדם ישנו ערך פנימי זהה. אין הם שווים בכישרונותיהם, בתרומתם לחיי החברה ובתביעותיהם התקפות לתגמולים ולמשאבים. אך כל מי שהוא בן אנוש זכאי מתוך כך להכרה באנושיות הזו״. בהתאם לכך, כל אדם זכאי ל״תנאים הבסיסיים לכך שחייו יהיו אפשריים, נסבלים ובעלי תקווה״ — כאלו שיקיימו את ״כבודו ושלמותו כאדם״.<sup style="color: gray;">10</sup> זוהי, לכל הפחות, נקודת התחלה לברית גלובלית, שבה יבטאו כל עמי העולם במשותף את מחויבותם לא רק לזכויות האדם אלא גם לאחריותו של האדם, ולא רק לטוב הציבורי הפוליטי אלא גם לזה הכלכלי, הסביבתי, המוסרי והתרבותי. עמודי התווך של הברית יהיו שניים: הכרה באנושיות המשותפת לכול והוקרה כלפי הרבגוניות.
התבוננות בהיסטוריה היהודית לימדה אותי הבחנה חשובה: ההבדל שבין <b>אופטימיות</b> ל<b>תקווה</b>. אופטימיות היא האמונה שפני הדברים ישתנו לטובה. תקווה היא האמונה שביחד אנחנו יכולים לשנות את פני הדברים לטובה. האופטימיות פסיבית; התקווה אקטיבית. כדי להיות אופטימי אין צורך באומץ, אבל כדי לשמור על תקווה צריך אומץ רב. בהתחשב בעברו של העם היהודי, אף יהודי אינו יכול להיות אופטימי. אולם מעולם, גם לא בשנות ייסוריהם הנוראות ביותר, לא נטשו היהודים את התקווה. אין זה מקרה שהתקווה היא גם שמו של ההמנון הלאומי היהודי.
תקווה אינה מתקיימת ברִיק מושגי, ולא בכל תצורותיה של התרבות היא אפשרית. היא נולדת מתוך האמונה שהאדם הוא מקור פעולותיו. אין אנחנו תוצרי לוואי של גורמים עיוורים — הגן האנוכי, מאבק ההישרדות הדרוויניסטי, הדיאלקטיקה ההיסטורית של הֶגל, מלחמת המעמדות המרקסיסטית, התנגשות הרצונות הניטשיאנית, מערכת של מגמות סוציולוגיות נוסח דירקהיים, או תסביך פרוידיאני של דחפים פסיכולוגיים שאנחנו מודעים להם רק במעורפל. האנושות לא ידעה מימיה מחסור בהשקפות עולם המציבות את מקור הפעולות מחוץ לנו; השקפות הזורות את גורלנו לרוחות הגורל ולגליו, ומותירות לנו לנסות לפייסם במקרה הטוב ולהתמסר להם במקרה הגרוע. התקווה היא הידיעה שאנחנו יכולים לבחור; שאנחנו יכולים ללמוד מהמשגים שלנו ובפעם הבאה לנהוג אחרת; שההיסטוריה אינה כפי שכינה אותה ג׳וזף הלר, ״שק אשפה של צירופי מקרים שנפתח בידי הרוח״, אלא מסע ארוך ואטי אל הגאולה, יהיו אשר יהיו הסטיות והפניות המוטעות לאורכו.
תקווה היא מעלה אנושית, אך יסודותיה דתיים. בשיאה, התקווה אינה האמונה שאלוהים כתב את ההיסטוריה מראש, ושהוא יתערב בה כדי להצילנו משגיאותינו או כדי להגן עלינו מפני תופעות קיצוניות של רוע, אלא, פשוט, האמונה שהוא מודע לשאיפותינו ומתבונן במאמצינו המגושמים, ושהוא נתן לנו את האמצעים הדרושים להציל את עצמנו מעצמנו; שאיננו שוגים כשאנחנו חולמים על עולם טוב יותר, מייחלים לו ועושים למענו. בסופו של דבר, שיטות הגותיות גדולות מגשימות את עצמן. למי שמאמין שהמצב האנושי הוא טרגי במהותו, המצב האנושי אכן יתגלה כסדרה של טרגדיות. למי שמאמין שאנחנו יכולים לכתוב את התסריט מחדש, ההיסטוריה תתגלה כסדרה של צעדים אטיים, מהוססים, לקראת סדר חברתי נעים יותר.
אני מאמין שאנחנו, המנהיגים הדתיים, איננו יכולים עוד להתנהג כאילו דבר לא השתנה במצב האנושי. משהו השתנה: הכוח שיש בידינו להיטיב ולהרע, וההיקף הרב, אדיר ההשלכות, של התערבותנו במציאות. ועוד דבר, אנחנו עומדים עתה פנים אל מול פנים עם הזר, והשאלה הגדולה היא אם אנחנו תופסים זאת כאִיום או שמא כצמיחה. בכתבי הקודש של כל דת ודת אפשר למצוא אמירות שאם קוראים אותן כפשוטן אפשר להבין כי הן מעודדות פרטיקולריזם צר, חשדנות כלפי זרים וחוסר סובלנות כלפי אלו שאמונתם אחרת — ואפשר גם למצוא אמירות בזכות ההתקרבות לזר, האמפתיה לנוכרי, והאומץ המוביל אנשים להושיט יד מעבר לגבולות של זרות ועוינות. הבחירה בידינו: האם הטקסטים נדיבי הלב שבמסורת שלנו ישמשו לנו מַפתח פרשני לכל היתר, או שמא דווקא מחלקיה המחוספסים יותר של המסורת נלמד מי אנחנו ומה עלינו לעשות. שום מסורת אינה פטורה מהצורך הקבוע להתפרש מחדש, ליישם אמיתות נצחיות בעולם משתנה תדיר, ולבקש להבין מה דברי האל דורשים ממני, כאן ועכשיו. את זאת עשו תמיד מנהיגים דתיים, בעבר לא פחות מאשר עתה.
השאלה היא אם נראה בקישוריות ההדדית והגלובלית בת זמננו איום, או אתגר; האם נראה בה יצירה אנושית או קריאה של אלוהים להרחיב את האנושיות שבנו ולהעמיק את השליטה העצמית. אשר לי, אני מאמין שאלוהים זימן לנו את המציאות הזו כדי שנראה באחֵר האנושי את עקבותיו של האחר האלוהי. המבחן — שהמעצמות הגדולות במאה העשרים כשלו בו כישלון עגום כל כך — הוא לראות את השכינה בפניו של זר; לשמוע את שוועתם של המוחלשים בעידן זה של כוחות עצומים: את קולם של הרעבים והעניים וחסרי ההשכלה, שמהפוטנציאל האנושי שלהם נשללה האפשרות לבוא לידי ביטוי. זוהי אמונתם של אברהם ושרה, שהיהדות, הנצרות והאסלאם רואות בהם את אבותיהן הרוחניים או הממשיים. זו אמונתו של האיש שראה עצמו כ״עפר ואפר״, ובכל זאת שאל את אלוהים עצמו, ״השופט כל הארץ לא יעשה משפט?״ אין אנחנו אֵלים, אך האל מינה אותנו לעשות את מלאכתו, מלאכת האהבה והצדק, החמלה והשלום.
לפני שנים רבות הייתה לי הזכות להיפגש עם אחד מגדולי המנהיגים הדתיים של העולם היהודי, שעמד בראש קבוצה גדולה של מקובלים. התרשמתי עמוקות מדבריו ומשאֵר הרוח של חסידיו, אולם תהיתי על דרך החיים שהוא הטיף לה, שהצטיירה מדבריו כדרך הנכונה היחידה, ושהאדיקות והפרישות סגרו אותה מפני כל מה שמחוצה לה. האם אין שום יופי ושום ערך בעולם שמחוץ לדל״ת אמותיך? שאלתי, והוא ענה לי במשל.
שווה בדמיונך שני אנשים המבלים את כל ימיהם בהובלת אבנים. תיקיו של האחד מלאים יהלומים, ואילו השני סוחב שקים של אבנים פשוטות. יום אחד מבקשים מהם להעביר משלוח של אבני אודם. מי מהם מסוגל להבין מה הוא עתיד לסחוב? זה שרגיל ליהלומים יודע שאבנים יכולות להיות יקרות, גם אם אין הן יהלומים. אבל האיש שכל חייו סחב אבנים פשוטות רואה בהן רק מעמסה. יש להן משקל, אך אין להן ערך. האודם הוא מעבר להשגתו.
כך הדבר גם באמונה, פירש המקובל. אם אנחנו מוקירים את אמונתנו שלנו, נבין גם את ערכן של אמונות אחרות. ייתכן שאת שלנו נחשיב יהלום, ואת האחרת אודם — אך אנחנו יודעים ששתיהן אבנים יקרות. אולם אם האמונה היא בעינינו רק נטל, לא רק שלא נכיר בערכה של אמונתנו שלנו, אלא גם לא נכיר בערך אמונתו של מישהו אחר. שתיהן תיראינה לנו מיותרות באותה מידה. סובלנות אמיתית, רמזו דבריו של הרב, אינה צומחת מהיעדר של אמונה, אלא דווקא מנוכחותה החיה. הבנתם של הדברים הייחודיים החשובים לנו היא הדרך הטובה ביותר להעריך את הדברים החשובים לאחרים.
השוני אינו מצמצם; הוא מרחיב את מעגל האפשרויות האנושיות. תקוותנו האחרונה היא שנזכור את הצהרתו הקלסית של ג׳ון דון ואת סיפורו העתיק יותר של נוח לאחר המבול, ונשמע, בלב המציאות המודרנית כל כך שלנו, קריאה ישנה־חדשה לברית גלובלית של אחריות אנושית ושל תקווה. רק הבנת הסכנה הגלומה בשאיפה שכל בני האדם יהיו זהים — בני דת זהה, מצד אחד, או מק־עולם זהה מצד אחר — תוכל למנוע את התנגשות הציוויליזציות ילידת האִיוּם והפחד. אנחנו נלמד לחיות בעולם של רבגוניות ברגע שנכיר בכך שכבוד השוני אינו אלא מתת ידו של אלוהים, מתת יד המרוממת את העולם.
<h2>ביבליוגרפיה</h2>
אנדרסון, בנדיקט (תשנ״ט), קהיליות מדומיינות: הגיגים על מקורות הלאומיות ועל התפשטותה, תרגם: דן דאור, עורך מדעי: הנרי וסרמן, תל־אביב: האוניברסיטה הפתוחה.
אפלטון (תשט״ו–תשכ״ה), כתבים, תרגם: יוסף ליבס, ירושלים: שוקן.
אריסטו (תשכ״ד), הפוליטיקה, תרגם: ח״י רות, ירושלים: מאגנס.
באומן, זיגמונט (2002), גלובליזציה: ההיבט האנושי, תרגם: גרשון חזנוב, תל אביב: הקיבוץ המאוחד.
בארבר, בנג׳מין ר׳ (תשס״ה), ג׳יהאד נגד מק־עולם: הטרור מציב אתגר לדמוקרטיה, תרגמה: דרורה בלישה, תל אביב: בבל.
בובר, מרטין (תשמ״ד), נתיבות באוטופיה, ערך: אברהם שפירא, תל אביב: עם עובד.
ברלין, ישעיהו (תשל״א), ארבע מסות על חירות, תרגם: יעקב שרת. תל־אביב: רשפים.
ברק, אדמנד (תשנ״ט), מחשבות על המהפכה בצרפת, תרגם: אהרן אמיר, ירושלים: שלם.
גלבריית, ג׳ון קנת (1996), תרבות השאננות, תרגם: עמנואל לוטם, תל אביב: הקיבוץ המאוחד.
גלדוול, מלקולם (2001), נקודת המפנה: חשיבותם הגדולה של הדברים הקטנים, תרגמה: עפרה אביגד, תל אביב: ידיעות אחרונות.
דיימונד, ג׳ארד (תשנ״ה), השימפנזה השלישי, תרגם: גבי פלג, אור יהודה: ספריית מעריב.
הובס, תומס (תשכ״ב), לויתן, או החומר, הצורה והשלטון של קהילייה כנסייתית ואזרחית, תרגם: יוסף אור, ירושלים: מאגנס.
הירש, שמשון רפאל (תשי״ב), איגרות צפון: תשע עשרה איגרות על היהדות, תרגם: יצחק היינמן, ירושלים: מוסד הרב קוק.
הנטינגטון, סמואל (תשס״ג), התנגשות הציביליזציות, תרגם: דוד בן־נחום, ירושלים: שלם.
ובר, מכס (תשמ״ד), האתיקה הפרוטסטנטית ורוח הקפיטליזם, תרגם: ברוך מורן, תל אביב: עם עובד.
וייטהד, אלפרד נורת (תשכ״ג), גלגולן של דעות, תרגם: משה מיזלש, ירושלים: מוסד ביאליק.
זקס, יונתן (תשס״ז), רדיקלית אז, רדיקלית עכשיו: מורשת הדת העתיקה בעולם, תרגם: מנשה ארבל, ירושלים: שלם.
טופלר, אלווין (תשל״ד), הלם העתיד, תרגם: יורם שדה, תל אביב: עם עובד.
טוקוויל, אלכסיס דה־ (תש״ל), הדימוקראטיה באמריקה, תרגמו: יוחנן טברסקי וישראל מרגלית, ירושלים: מוסד ביאליק.
יוסף בן מתתיהו (תשי״ט), קדמות היהודים (נגד אפיון), תרגם: י״נ שמחוני, תל אביב: מסדה.
לוי, פרימו (תשמ״ח), הזהו אדם?, תרגם: יצחק גרטי, תל אביב: עם עובד.
מונטסקיה, שארל דה סקונדה (תשנ״ח), על רוח החוקים, תרגם: עידו בסוק, ירושלים: מאגנס.
מקינטאייר, אלסדייר (תשס״ז), מעבר למידה הטובה, תרגם: יונתן לוי, ירושלים: שלם.
סורוס, ג׳ורג׳ (1999), החברה הפתוחה בסכנה: משבר הקפיטליזם הגלובלי, תרגמה: דפנה לוי, תל אביב: ידיעות אחרונות.
סמית, אדם (תשנ״ז), עושר העמים, תרגמו: יריב עיטם ושמשון ענבל, תל אביב: האוניברסיטה הפתוחה.
סקרוטון, רוג׳ר (תשס״ג), מדריך לתרבות המודרנית, תרגם: בן־ציון הרמן, אור יהודה: זמורה־ביתן.
פוקויאמה, פרנסיס (תשנ״ד), קץ ההיסטוריה והאדם האחרון, תרגמה: נדיבה פלוטקין, רמת גן: אור־עם.
פרידמן, תומס ל׳ (תש״ס), ה״לקסוס״ ועץ הזית: הגלובליזציה — מבט אל עולם משתנה, תרגם: עמוס כרמל, אור יהודה: הד ארצי.
קהיל, תומס (1999), מתת היהודים, תרגם: אריה אוריאל, תל אביב: כנרת.
קליין, נעמי (תשס״ב), בלי לוגו: המטרה: בריוני המותגים, תרגמה: עידית פז, תל אביב: בבל.
רורטי, ריצ׳רד (תשס״ו), קונטינגנטיות, אירוניה וסולידריות, תרגם: אהד זהבי, תל אביב: רסלינג.
רידלי, מאט (תש״ס), מוצא המידות הטובות, תרגם: עמוס כרמל, תל אביב: זמורה־ביתן.
(תשס״א), גנום: האוטוביוגרפיה של המין האנושי בעשרים ושלושה פרקים, תרגם: עמנואל לוטם, לוד: זמורה־ביתן.
שקספיר, ויליאם (תש״ם), טרואילוס וקרסידה, תרגם: שמעון זנדבנק, תל אביב: עם עובד.
תמרי, מאיר (תשנ״ד), כסף כשר: סוגיות מוסר במסחר, ירושלים: ראובן מס.
Abrams, Elliott (2001), <i>The Influence of Faith</i>, Lanham: Rowman and Littlefield.
Acton, H.B. (1993), <i>The Morals of Markets and Related Essays</i>, Indianapolis: Liberty Press.
Althusius, Johannes (1995), <i>Politica</i>, Indianapolis: Liberty Press.
Arendt, Hannah (1998), <i>The Human Condition</i>, Chicago: University of Chicago Press.
Aristotle (1988), <i>The Politics</i> (edited by Stephen Everson), Cambridge: Cambridge University Press.
Barber, Benjamin (1992), ‘Jihad vs. McWorld’, <i>Atlantic Monthly</i>, (March).
Baron, Salo (1945), <i>The Jewish Community</i>, volume 2, Philadelphia: Jewish Publication Society.
Barzun, Jacques (2000), <i>From Dawn to Decadence</i>, New York: HarperCollins.
Baum, Gregory and Wells, Harold (eds.) (1997), <i>The Reconciliation of Peoples</i>, New York: Orbis.
Bauman, Zygmunt (1996), “From pilgrim to tourist – or a short history of identity”, in: S. Hall and P. du Gay (eds.), <i>Questions of Cultural Identity</i>, London: Sage Publications.
Bellah, Robert et al. (1988), <i>Habits of the Heart</i>, London: Hutchinson.
Bentley, Tom and Stedman Jones, Daniel (2001), <i>The Moral Universe</i>, London: Demos.
Berger, Peter (1967), <i>The Sacred Canopy</i>, New York: Doubleday.
Berger, Brigitte and Kellner, Hansfried (1973), <i>The Homeless Mind</i>, London: Penguin.
(ed.) (1999), <i>The Desecularization of the World</i>, Grand Rapids, Michigan: William Eerdmans.
Booth, Ken, Dunne, Tim, and Cox, Michael (eds.) (2001), <i>How might we live?: Global Ethics in the New Century</i>, Cambridge: Cambridge University Press.
Brown, Gordon (2002), <i>Tackling Poverty: A Global New Deal</i>, London: HM Treasury.
Brown, William P. (1999), <i>The Ethos of the Cosmos</i>, Grand Rapids: Eerdmans.
Brittan, Samuel (1995), <i>Capitalism with a Human Face</i>, London: Edward Elgar.
Burley, Justine (1999), <i>The Genetic Revolution and Human Rights</i>, Oxford: Oxford University Press.
Clinton, Bill (2001), ‘The Struggle for the Soul of the 21st Century’, London: BBC, <i>Dimbleby Lecture</i>, 14 December 2001.
Cupitt, Don (1984), <i>The Sea of Faith</i>, London: BBC.
Dale, Graham (2000), <i>God’s Politicians</i>, London: HarperCollins.
Demos (1998), <i>The Good Life</i>, London: Demos.
Dennis, Norman and Halsey, A.H. (1988), <i>English Ethical Socialism</i>, Oxford: Clarendon Press.
Dionne, E.J. (1998), <i>Community Works</i>, Washington: Brookings Institution.
Diringer, David (1958), <i>The Story of the Aleph Beth</i>, London: Lincolns-Prager.
(1962), <i>Writing</i>, London: Thames and Hudson.
Donne, John (1930), <i>Complete Poetry and Selected Prose</i>, London: Nonesuch.
Dunning, J.H. (1997), <i>Alliance Capitalism and Global Business</i>, London and New York: Routledge.
(2002), ‘Relational Capital, Networks and International Business Activity’ in Contractor, F. and Lorange, P. (eds.), <i>Cooperative Strategies and Alliances</i>, Oxford: Elsevier Science.
Eberly, Don (ed.) (1994), <i>Building a Community of Citizens</i>, Lanham: University Press of America.
(ed.) (2000), <i>The Essential Civil Society Reader</i>, Lanham: Rowman and Littlefield.
Elazar, Daniel (1989), <i>People and Polity</i>, Detroit: Wayne State University Press.
(1995), <i>Covenant and Polity in Biblical Israel</i>, New Brunswick: Transaction.
(1998), <i>Covenant and Civil Society</i>, New Brunswick: Transaction.
Enright, Robert and North, Joanna (eds.) (1998), <i>Exploring Forgiveness</i>, Wisconsin: University of Wisconsin Press.
Etzioni, Amitai and Carney, David (eds.) (1997), <i>Repentance: A Comparative Perspective</i>, Lanham: Rowman and Littlefield.
Finkielkraut, Alain (2001), <i>In the Name of Humanity</i>, London: Pimlico.
Frank, Thomas (2002), <i>One Market Under God</i>, London: Vintage.
Fukuyama, Francis (1989), ‘The End of History?’ <i>The National Interest</i>, 16 (summer), pp. 3–18.
(1995), <i>Trust</i>, London: Hamish Hamilton.
(1999), <i>The Great Disruption</i>, London: Profile.
Glendon, M. and Blankenhorn, D. (eds.) (1995), <i>Seedbeds of Virtue</i>, Lanham: Madison Books.
Glover, Jonathan (1999), <i>Humanity</i>, London: Jonathan Cape.
Gompertz, Lewis (1992), <i>Moral Inquiries on the Situation of Man and the Beasts</i>, Fontwell, Sussex: Centaur Press.
Gopin, Marc (2000), <i>Between Eden and Armageddon</i>, Oxford: Oxford University Press.
Gottwald, Norman K. (1980), <i>The Tribes of Yahweh</i>, London: SCM Press.
Gray, John (1997), <i>Endgames</i>, Oxford: Blackwell.
Gunton, Colin (1993), <i>The One, The Three and The Many</i>, Cambridge: Cambridge University Press.
Hall, Stuart and du Gay, Paul (eds.) (1996), <i>Questions of cultural identity</i>, London: Sage Publications,
Harrison, Lawrence and Huntington, Samuel (eds.) (2000), <i>Culture Matters</i>, New York: Basic Books.
Havel, Vaclav (1998), <i>The Art of the Impossible</i>, New York: Fromm.
Held, David and McGrew, Anthony (eds.) (2000), <i>The Global Transformations Reader</i>, Cambridge: Polity.
Held, David (ed.) (2000), <i>A Globalizing World?</i>, London: Routledge.
Henderson, Michael (2002), <i>Forgiveness: Breaking the Chain of Hate</i>, London: Grosvenor Books.
Hertz, Noreena (2001), <i>The Silent Takeover</i>, London: William Heinemann.
Heschel, A.J. (1962), <i>The Prophets</i>, Philadelphia: Jewish Publication Society.
Hill, Christopher (1994), <i>The English Bible and the Seventeenth Century Revolution</i>, London: Penguin.
Hillers, Delbert (1969), <i>Covenant: The History of a Biblical Idea</i>, Baltimore: Johns Hopkins University Press.
Hirschman, Albert (1997), <i>The Passions and the Interests</i>, Princeton: Princeton University Press.
Howard, Michael (2000), <i>The Invention of Peace</i>, London: Profile.
Ignatieff, Michael (1993), <i>Blood and Belonging</i>, London: Viking.
(1997), <i>The Warrior’s Honor</i>, New York: Metropolitan Books.
(2001), <i>Human Rights as Politics and Idolatry</i>, Princeton: Princeton University Press.
James, Oliver (1997), <i>Britain on the Couch</i>, London: Century.
Jay, Peter (2001), <i>Road to Riches</i>, London: Phoenix.
Johnston, Douglas and Sampson, Cynthia (eds.) (1994), <i>Religion, The Missing Dimension of Statecraft</i>, Oxford: Oxford University Press.
Jonas, Hans (1984), <i>The Imperative of Responsibility</i>, Chicago: University of Chicago Press.
(1996), <i>Mortality and Morality</i>, Evanston, Illinois: Northwestern University Press.
Korten, David (2000), <i>Post-Corporate World</i>, West Hartford, CT: Kumarian.
Landes, David (1998), <i>The Wealth and Poverty of Nations</i>, London: Little, Brown and Company.
Lang, Berel (1996), <i>Heidegger’s Silence</i>, London: Athlone.
Lasch, Christopher (1991), <i>The True and Only Heaven</i>, New York: W. W. Norton.
Leadbeater, Charles (2000), <i>Living on Thin Air</i>, London: Penguin.
Lindblom, Johannes (1962), <i>Prophecy in Ancient Israel</i>, Oxford: Blackwell.
Man, John (2001), <i>Alpha Beta: How Our Alphabet Shaped the Western World</i>, London: Headline.
Meilaender, Gilbert (2000), <i>Working: Its Meaning and Its Limits</i>, Notre Dame, Indiana: University of Notre Dame Press.
Mendes-Flohr, Paul and Reinharz, Judah (1980), <i>The Jew in the Modern World</i>, New York: Oxford.
Micklethwait, John and Woolridge, Adrian (2001), <i>A Future Perfect</i>, London: Random House.
Monbiot, George (2001), <i>Captive State: The Corporate Takeover of Britain</i>, London: Pan.
Moore Karl, and Lewis David (1999), <i>Birth of the Multinational</i>, Copenhagen: Copenhagen Business Press.
Naisbitt, John and Aburdene, Patricia (1990), <i>Megatrends 2000</i>, London: Sidgwick and Jackson.
Nisbet, Robert (1980), <i>History of the Idea of Progress</i>, New York: Basic Books.
Novak, Michael (1991), <i>The Spirit of Democratic Capitalism</i>, London: Institute of Economic Affairs.
(1992), <i>This Hemisphere of Liberty</i>, Washington, DC: American Enterprise Institute.
(1993), <i>The Catholic Ethic and the Spirit of Capitalism</i>, New York: Free Press.
(1996), <i>Business as a Calling</i>, New York: Free Press.
(1999), <i>On Cultivating Liberty</i>, Lanham: Rowman and Littlefield.
Nye, Joseph S. (2002), <i>The Paradox of American Power</i>, New York: Oxford University Press.
Ogburn, William (1964), <i>Social Change</i>, Gloucester, Mass.: Peter Smith.
Ong, Walter J. (1992), <i>Orality and Literacy</i>, London: Routledge.
Passmore, John (1980), <i>Man’s Responsibility for Nature</i>, London: Duckworth.
Perlas, Nicanor (2000), <i>Shaping Globalization</i>, Philippines: Center for Alternative Development Initiatives.
Picco, Giandomenico (2001), <i>Crossing the Divide: Dialogue among Civilizations</i>, South Orange, Nj: Seton Hall University.
Plamenatz, John (1963), <i>Man and Society</i>, volume 1, London: Longman.
Rawls, John (1993), <i>Political Liberalism</i>, New York: Columbia University Press.
(2000), <i>The Law of Peoples</i>, Cambridge, Mass.: Harvard University Press.
Reich, Robert (1992), <i>The Work of Nations</i>, New York: Vintage.
(2001), <i>The Future of Success</i>, London: William Heinemann.
Rifkin, Jeremy (1999), <i>The Biotech Century</i>, London: Phoenix
(2000), <i>The Age of Access</i>, London: Penguin.
Rorty, Richard (1980), <i>Philosophy and the Mirror of Nature</i>, Oxford: Blackwell.
Rotenstreich, Nathan (1984), <i>Jews and German Philosophy</i>, New York: Schocken.
Sacks, Jonathan (1990), <i>Tradition in an Untraditional Age</i>, London: Vallentine, Mitchell.
(1995), <i>Community of Faith</i>, London: Peter Halban.
(1999), <i>Morals and Markets</i>, London: Institute of Economic Affairs.
(2000), <i>The Politics of Hope</i>, 2nd edition, London: Vintage.
Sandel, Michael (1982), <i>Liberalism and the Limits of Justice</i>, Cambridge: Cambridge University Press.
(ed.) (1984), <i>Liberalism and Its Critics</i>, Oxford: Blackwell.
Schumpeter, Joseph (1947), <i>Capitalism, Socialism and Democracy</i>, London: George Allen and Unwin.
Scruton, Roger (1996), <i>Animal Rights and Wrongs</i>, London: Demos.
Seligman, Adam (1997), <i>The Problem of Trust</i>, Princeton: Princeton University Press.
Selznick, Philip (1994), <i>The Moral Commonwealth</i>, Berkeley CA: University of California Press.
Sen, Amartya (1999), <i>Development as Freedom</i>, Oxford: Oxford University Press.
Shriver, Donald (1995), <i>An Ethic for Enemies</i>, Oxford: Oxford University Press.
Smith, Adam (1937), <i>An Inquiry into the Nature and Causes of the Wealth of Nations</i>, New York: Modern Library.
(1976), <i>The Theory of Moral Sentiments</i>, Indiana: Liberty Press.
Sombart, Werner (1997), <i>The Jews and Modern Capitalism</i>, New Brunswick: Transaction.
Soros, George (2000), <i>Open Society: Reforming Global Capitalism</i>, London: Little, Brown.
(2002), <i>On Globalization</i>, Oxford: Public Affairs.
Stackhouse, Max (ed.) (2000), <i>God and Globalization</i>, volume 1: Religion and the Powers of the Common Life, Pennsylvania: Trinity Press International.
(2001), <i>God and Globalization</i>, volume 2: The Spirit and the Modern Authorities, Pennsylvania: Trinity Press International.
Stitskin, Leon (1982), <i>Letters of Maimonides</i>, New York: Yeshiva University Press.
Tabb, William (2001), <i>The Amoral Elephant</i>, New York: Monthly Review Press.
(2002), <i>Unequal Partners</i>, New York: New Press.
Tamari, Meir (1987), <i>With All Your Possessions: Jewish Ethics and Economic Life</i>, New York: Free Press.
(1995), <i>The Challenge of Wealth</i>, Northvale, New Jersey: Jason Aronson.
Voegelin, Eric (1956), <i>Order and History</i>, volume 1, Israel and Revelation, Missouri: University of Missouri Press.
Walzer, Michael (1992), <i>Citizenship and Civil Society</i>. New Jersey: Rutgers.
(1994), <i>Thick and Thin</i>, Indiana: University of Notre Dame Press.
Warren, Mark (ed.) (1999), <i>Democracy and Trust</i>, Cambridge: Cambridge University Press.
(2001), <i>Democracy and Association</i>, Princeton: Princeton University Press.
Weber, Max (1952), <i>Ancient Judaism</i>, New York: Free Press.
Williams, Bernard (1985), <i>Ethics and the Limits of Philosophy</i>, London: Fontana.
Wilson, Edward O. (1999), <i>Consilience</i>, London: Abacus.
Wright, Robert (1995), <i>The Moral Animal</i>, London: Little, Brown.
