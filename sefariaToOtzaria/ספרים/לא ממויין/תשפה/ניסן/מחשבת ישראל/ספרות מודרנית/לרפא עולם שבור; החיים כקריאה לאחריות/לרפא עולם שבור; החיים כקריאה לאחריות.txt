<h1>לרפא עולם שבור; החיים כקריאה לאחריות</h1>

<h2>עם המהדורה העברית</h2>
<b>עם המהדורה העברית</b>
הופעתו של ׳לרפא עולם שבור׳ בתרגום עברי בישראל היא לי עונג וכבוד, שכן ישראל ממחישה את תכניו של הספר הזה באופן שאינו מתאפשר בשום מקום אחר. ארץ ישראל ומדינת ישראל נבנו בידי יהודים שנטלו אחריות לגורל היהודי. חלקם היו דתיים, אחרים לא, אך בכולם פיעמו הערכים המפכים בעומק התודעה היהודית עוד מימי המקרא.
מדינת ישראל השיבה לעם חסר בית את ביתו. היא נטלה שפה עתיקה והשיבה לה את הדיבור החי. היא אספה עם מרוסק והשיבה לו את שלמותו. לאומה שרק שלוש שנים קודם לכן שׂרתה עם מלאך המוות — היא השיבה את חייה.
ישראל מבודדת עתה בעולם, אך ראוי שהעולם יישא אליה את עיניו כאל סמל לתקווה. היא הוכיחה שאומה קטנה יכולה להגיע לגדוּלה, למרות כל המכשולים ונגד כל הסיכויים, אם ערכים נשגבים מאירים את דרכה. גם אם ספרי זה לא יעשה דבר זולת להזכיר לכולנו את הערכים הללו, הוא ישיג את מטרתו. היהדות היא קולה של התקווה בשיחתה הגדולה של האנושות, וישראל היא עדות חיה למה שבכוחה של תקווה לחולל.
<b>* * *</b> <br>אני חב תודה לאחי אלן ולרב ג׳ דיוויד בלייך, שלפני שנים רבות הציעו לי לכתוב על המושג ׳תיקון עולם׳. ספר זה הוא תגובתי המאוחרת להצעתם. כתמיד, אני חב תודה מיוחדת לרעייתי איליין, שלסבלנותה ולעידודה לא היה גבול. זו גם ההזדמנות להביע תודה מעומק הלב לאלפי המתנדבים בקהילה היהודית בבריטניה ולמתנדבים נוספים מחוץ לקהילה, שעבודתם היא התגלמותו החיה של כל מה שכתבתי בספר זה. תשרה השכינה בכל מעשה ידיהם.
תודה להוצאת טוֹבִּי ולעומד בראשה, מתיו מילר שהוציאו לאור את הספר בעברית. תודה מקרב לב למתרגם צור ארליך, שעשה עבודה נפלאה והעביר את רעיונותיי לשפה העברית בכשרון וברגישות הראויים לציון. כמו כן שלוחה תודתי לכל שאר העושים במלאכת המרכבה של ההוצאה לאור.
<h2>מבוא</h2>
<b>להוליך את העולם במעורבות ובאחריות</b>
<b>בנימין לאו</b><sup style="color: gray;">*</sup>
סיימתי בקריאה רציפה את ספרו החדש של הרב יונתן זקס, ״לרפא עולם שבור — החיים כקריאה לאחריות״, עם תמהיל של שמחה ועצב. שמחה על שהיו הדברים כמים זכים לנפש שוקקה. עצב — על היעדרותו של הרב זקס מן השיח התורני בישראל. כשל השפה חוצץ בינו לבין רוב לומדי התורה הישראליים, שגם אם מסוגלים להסתדר במרחבי העולם בתקשורת שבעל פה, הרי שהקריאה של ספרי מחשבה מוגבלת בדרך כלל לשפה העברית. כזה הוא המצב גם בקרב לומדי התורה שבחו״ל, המסוגלים להבין עברית ברמה מסוימת אך מתקשים להיכנס לעומק העיון התורני בשפה העברית. כך נוצר נתק בין יהדות חו״ל ליהדות ישראל, וכך מחמיצים אנחנו את זרמי הרוח והדעת איש של רעהו. את הקליפות אנו פוגשים, אך לא את התוֹך. כולנו חייבים תודה להוצאת הספרים טוֹבִּי ולעומד בראשה, מר מתיו מילר, שעמסו על שכמם את מלאכת ההנגשה והגישור בין שני חלקי העולם: מגישים לקוראי העברית את מיטב הכתיבה העיונית של אנשי הגולה, ולאנשי חו״ל — תרגומים של הכתיבה העיונית הישראלית.
<b>אורה של דת ישראל — האחריות לתיקון העולם</b>
בספר שלפנינו הרב זקס מזמין את הקורא לקריאה רצופה של מחשבה יהודית חברתית הטוענת בתוקף לנטל האחריות העולמית ויוצאת בחריפות נגד הפרשנות היהודית המשתבללת בתוך קונכייתה. חובתו של היהודי לתיקון החברה והעולם עולה מכל עמוד בספר. כל משמעות החיים מתבררת דרך האתיקה של האחריות. הרב זקס קורא תיגר על התפיסה המבדילה בין ה״קדוש״ ובין ה״טוב״, שלפיה הדת מזמינה את האדם לעבודת ה׳אני׳ הפנימי והאתיקה מזמינה אותו להכרה במערכת החיים החיצונית לו. מגמת ספרו של הרב זקס היא לנפץ את הפסל הזה שבא לעולם היהודי בהשפעת רוחות חיצוניות, ולתאר את הקדוש ואת הטוב כשלם העומד בתשתית חובתו של האדם בעולמו.
<b>בירה דולקת</b>
הרב זקס מבקש למקם את עצמו ברציפות רעיונית עם עולמה של התורה והנבואה, עם הקריאה הפילוסופית והמוסרית של ימי הביניים ועם התנועה החסידית של העת החדשה. מבחינה זו הייתי ממקם אותו על הרצף שנפתח באברהם אבינו, המנפץ את פסילי אביו וחותר לתיקון עולם במלכות שדי.
המדרש מתאר את אברהם כאיש המורד בעברו, ובכוחות בלתי נלאים חותר לתיקון העולם. רבו התיאורים על אברהם המנפץ את האלילים בבית אביו. אולם המדרש (בראשית רבה, פרשה לט) בחר לפתוח את פרשת ״לך לך״ עם פסוק מספר תהלים, המתאר את הרגע שלפני הליכתו של אברהם:
<span class="poetry indentAll">שִׁמְעִי בַת וּרְאִי וְהַטִּי אָזְנֵךְ וְשִׁכְחִי עַמֵּךְ וּבֵית אָבִיךְ וְיִתְאָו הַמֶּלֶךְ יָפְיֵךְ כִּי הוּא אֲדֹנַיִךְ וְהִשְׁתַּחֲוִי לוֹ (תהלים מה, יא).</span>
המדרש מוביל אותנו צעד אחד אחורה, לפני ניפוץ האלילים, לשלב שבו אברהם שומע ורואה משהו חדש בעולמו. הפסוק הפותח את סיפורו של אברהם, ״לך לך מארצך וממולדתך ומבית אביך״ (בראשית יב, א), אינו נותן שום רמז למה שהתחולל לפני כן. את החסר הזה המדרש מבקש להשלים. הפסוק בתהלים, המשמש נקודת מוצא למדרש, מתאר מלך המפתה את אהובתו לעזוב את כל עברה בעבורו: את תעזבי את ביתך ותתחברי אל בעל הארמון. ר׳ יצחק, בעל המדרש, מתאר כך את ראשית דרכו של אברהם ביחסיו אל אלוהיו:
<span class="poetry indentAll">משל לאחד שהיה עובר ממקום למקום, וראה בירה אחת דולקת [=ארמון מואר]. אמר תאמר שהבירה זו בלא מנהיג? הציץ עליו בעל הבירה, אמר לו אני הוא בעל הבירה (מדרש רבה, וילנא לט, א).</span>
אדם ״עובר ממקום למקום״ ומחפש. לא ברור כל כך מה הוא מחפש, אך מההמשך מתברר שהוא מבקש נקודת אחיזה מוארת בעולם. בנקודה אחת הוא נתקל בארמון המואר ומבין שיש מנהיג לבירה. כאן מתחילה נקודת החיבור בין בעל הארמון לאותו הלך. הפסוק שפותח במילים ״שמעי בת וראי״ מבקש לומר שאברהם נבחר בגלל הערנות והחיפוש שלו. בעל הבירה היה שם כבר קודם, הארמון היה מואר מאז ומעולם, אבל עד לאברהם אנשים עברו ליד הארמון ולא הציצו עליו.
<b>לקרוא בשם ה׳</b>
מכאן ואילך הופך אברהם להיות הקורא בשם ה׳. הוא מחדש לכל סביבותיו ש״לקרוא בשם ה׳״ משמעותו לקבל אחריות למערכת החברתית שבה אתה פועל, ולא רק לציר הפנימי והאינטימי שבינך לבין אלוהיך. ההתבוננות שלו לאורו של הארמון מניעה אותו לצאת מארבע אמותיו, מארצו וממולדתו ולהתחיל דרך חדשה, ״לעשות משפט וצדקה בארץ״. נדגים זאת באמצעות הסיפור על הכנסת המלאכים שבאו לפקוד את ביתו. הסיפור נפתח בתיאור אברהם היושב פתח האוהל כחום היום, כשלפתע שלושה אנשים ניצבים עליו. הכתוב מתאר איך הוא רץ לקראתם ומשדל אותם להתכבד באוהלו:
<span class="poetry indentAll">וַיֹּאמַר אֲדֹנָי אִם נָא מָצָאתִי חֵן בְּעֵינֶיךָ אַל נָא תַעֲבֹר מֵעַל עַבְדֶּךָ (שם יח, ג).</span>
המילה ״אדני״ מובנת כפנייה של כבוד אל האורחים (כך מציע רש״י בפירושו הראשון), אולם היא סובלת גם פרשנות דתית המכוונת לה׳. על פי זה יתבאר הפסוק באופן אחר לגמרי. אברהם פונה אל ה׳ ומתנצל על משהו. רש״י מסביר שהוא מבקש מהקב״ה להמתין לו עד שירוץ ויכניס את האורחים. הרמב״ן מפתח פירוש זה וטוען שמהלך העניינים היה כך: אברהם ישב בבדידות בפתח האוהל והתייחד עם אלוהיו בחוויה אינטימית המנתקת את האדם מכל סביבתו. התופעה מוכרת לנו היטב מדתות המזרח בתור סוג של תרגיל במדיטציה. מטרת ישיבה זו היא להתאחד עם האל בהתנתקות מהגוף. אולם תוך כדי העשייה הדתית הזאת נתקלו עיניו בשלושה עוברי דרך. ההחלטה להתנתק מהערוץ הפתוח בינו לאלוהיו ולרוץ לקראת האורחים הפכה לסמלו של אברהם: ״גדולה הכנסת אורחים יותר מקבלת פני שכינה״ (תלמוד בבלי, שבת קכז, ע״א). אברהם בא להנחיל לבניו את התודעה שדאגה לזולת היא הגבוהה שבמעלות האדם.
הפרשה נמשכת בסיפור על אותם מלאכים שיוצאים בשליחות האל להפוך את סדום ואת סביבותיה. ה׳ מבקש לשתף את אברהם בתכניותיו, והנימוק לשיתוף זה הוא:
<span class="poetry indentAll">כִּי יְדַעְתִּיו לְמַעַן אֲשֶׁר יְצַוֶּה אֶת בָּנָיו וְאֶת בֵּיתוֹ אַחֲרָיו וְשָׁמְרוּ דֶּרֶךְ ה׳ לַעֲשׂוֹת צְדָקָה וּמִשְׁפָּט (בראשית יח, יט).</span>
מהי דרך ה׳? לעשות צדקה ומשפט! החידוש הזה מסיט את המעשה הדתי ממחוזות ההתבודדות וההתעלות הרוחנית אל עבר מחוזות החברה והדאגה לזולת. המדד הקובע את מידת דתיותו של אדם הוא תשומת הלב שהוא מעניק לצורכי החיים שמסביבו, ולא רק למערכת היחסים שבינו לאלוהיו.
לעתים פרשנות זו נתקלת בתגובה צוננת, כאילו יש בה איזו פחיתות ביחס לדירוג הנכון והאמיתי של מערכת החיים הנדרשת מעובד האלוהים. המגמה החברתית נתפסת כמס שפתיים לחברה, ולא כדופק פועם של תורת ה׳. אולם קריאה ישרה ופשוטה של מקורות ישראל, מוקדמים ומאוחרים, מחזקת את המגמה החברתית. נטייל מעט בארון הספרים ונדגים את הדבר:
ירמיה הנביא חי בתקופה שלפני החורבן וראה שלטון בריקבון. הוא תובע את החזרה אל ה׳ על ידי תיקון החברה:
<span class="poetry indentAll">אַל יִתְהַלֵּל חָכָם בְּחָכְמָתוֹ וְאַל יִתְהַלֵּל הַגִּבּוֹר בִּגְבוּרָתוֹ אַל יִתְהַלֵּל עָשִׁיר בְּעָשְׁרוֹ: כִּי אִם בְּזֹאת יִתְהַלֵּל הַמִּתְהַלֵּל הַשְׂכֵּל וְיָדֹעַ אוֹתִי כִּי אֲנִי ה׳ עֹשֶׂה חֶסֶד מִשְׁפָּט וּצְדָקָה בָּאָרֶץ כִּי בְאֵלֶּה חָפַצְתִּי נְאֻם ה׳ (ירמיה ט, כב-כג).</span>
כשבא ירמיה לתקוף את אחד ממלכי ישראל המושחתים ביותר, אליקים בן יאשיה, הוא העמיד מולו מראה המתארת את גודל הפער שבין הבן לאביו:
<span class="poetry indentAll">הֲתִמְלֹךְ? כִּי אַתָּה מְתַחֲרֶה בָאָרֶז אָבִיךָ?! הֲלוֹא אָכַל וְשָׁתָה וְעָשָׂה מִשְׁפָּט וּצְדָקָה אָז טוֹב לוֹ! <br>דָּן דִּין עָנִי וְאֶבְיוֹן אָז טוֹב! הֲלוֹא הִיא הַדַּעַת אֹתִי נְאֻם ה׳ (שם כב, טו-טז).</span>
דברים מפורשים. ״לדעת את ה׳״ מתבטא בטוהר השלטון. שלטון שיש בו יראת אלוהים מתנהל בצדק ובמשפט. היפוכו של המשפט אומר שבמקום שיש שחיתות אין אלוהים.
גם התלמוד הבבלי (מסכת מכות כג, ע״ב) הוביל לקו הזה, כשביקש לתאר את היסודות שעליהם מבוסס הבית היהודי. העמדה הראשונה בתלמוד סופרת 613 (=תרי״ג) יסודות, שהם מניין המצוות. אולם חכמים נוספים ביקשו לצמצם את הרשימה ולהעמידה על עיקרים בודדים. מתרי״ג מדלגת הרשימה לאחד עשר יסודות, על פי מזמור של דוד המלך:
<span class="poetry indentAll">מִזְמוֹר לְדָוִד ה׳ מִי יָגוּר בְּאָהֳלֶךָ מִי יִשְׁכֹּן בְּהַר קָדְשֶׁךָ: הוֹלֵךְ תָּמִים וּפֹעֵל צֶדֶק וְדֹבֵר אֱמֶת בִּלְבָבוֹ: לֹא רָגַל עַל לְשֹׁנוֹ לֹא עָשָׂה לְרֵעֵהוּ רָעָה וְחֶרְפָּה לֹא נָשָׂא עַל קְרֹבוֹ: נִבְזֶה בְּעֵינָיו נִמְאָס וְאֶת יִרְאֵי ה׳ יְכַבֵּד נִשְׁבַּע לְהָרַע וְלֹא יָמִר: כַּסְפּוֹ לֹא נָתַן בְּנֶשֶׁךְ וְשֹׁחַד עַל נָקִי לֹא לָקָח עֹשֵׂה אֵלֶּה לֹא יִמּוֹט לְעוֹלָם (תהלים טו).</span>
גם רשימה זו אינה מצומצמת דיה. בא התלמוד ומעמיד את היסודות על שישה, על פי נבואת ישעיה:
<span class="poetry indentAll">הֹלֵךְ צְדָקוֹת וְדֹבֵר מֵישָׁרִים, מֹאֵס בְּבֶצַע מַעֲשַׁקּוֹת, נֹעֵר כַּפָּיו מִתְּמֹךְ בַּשֹּׁחַד, אֹטֵם אָזְנוֹ מִשְּׁמֹעַ דָּמִים וְעֹצֵם עֵינָיו מֵרְאוֹת בְּרָע (ישעיה לג, טו).</span>
התלמוד ממשיך בתהליך הצמצום, לשלושה יסודות, על פי נבואת מיכה:
<span class="poetry indentAll">הִגִּיד לְךָ אָדָם מַה טּוֹב וּמָה ה׳ דּוֹרֵשׁ מִמְּךָ כִּי אִם עֲשׂוֹת מִשְׁפָּט וְאַהֲבַת חֶסֶד וְהַצְנֵעַ לֶכֶת עִם אֱלֹהֶיךָ (מיכה ו, ח).</span>
את הרשימה חותם הנביא חבקוק, המעמיד את העשייה הדתית על יסוד אחד:
<span class="poetry indentAll">הִנֵּה עֻפְּלָה לֹא יָשְׁרָה נַפְשׁוֹ בּוֹ וְצַדִּיק בֶּאֱמוּנָתוֹ יִחְיֶה (חבקוק ב, ד).</span>
״עופלה״ = חוזק והשתלטות. חבקוק מבקש ללמד את היסוד האחד שעליו עומד כל בניין היהדות. הניסיון להגיע לתוצאות בדרך של אלימות ורמיסת האחר אינו שייך לעולמו של ה׳. היסוד האחד הוא ״צדיק באמונתו יחיה״. היושר שבעשייה האנושית הוא זה שיביא חיים לאדם, וממילא הוא המחייב את מי שמבקש להיות מחובר למקום החיים. כל המהלך בקטע תלמודי מוביל להכרה שיסודות היהדות מבוססים על עקרונות הצדק החברתי ונקיות הכפיים שבין אדם לחברו.
<b>יהדות של אחריות</b>
במשך דורות רבים לא השתתפו היהודים בנטילת אחריות שלטונית. הם ניהלו את עצמם ואת קהילתם ושרדו מפני חרב אויב. ההתנהגות הולידה את הפרשנות שלהיות יהודי משמעו להיות עובד ה׳ במובן הדתי הצר של המילה. רק מעטים הצליחו להרים את הראש ולהתבונן מתוך עולם של חושך אל אורו של אברהם המבקש להוליך את העולם במעורבות ובאחריות. אחד הבולטים שבאותם יחידים היה הרב אברהם יהושע השל. השל היה הוגה הדעות היהודי המוכר ביותר בארצות הברית של שנות השישים. נוסף על עולם הגותי מפואר הוא התבלט במעורבות חברתית אקטיבית. כצאצא למשפחה חסידית מיוחסת (סבו, האדמו״ר ר׳ אברהם יהושע השל, מאפטא) הוא הוביל את היהדות למחוזות של שבירת מחיצות ותיקון עולם. ידועה תמונתו לצד רעהו, מרטין לותר קינג, במאבק לזכויות השחורים (עליו ועל משנתו ראו לאחרונה בספרו של דרור בונדי, איכה, ירושלים תשס״ח). עיקר מגמת פניו של השל הייתה לחשוף את פניו של האל דרך עשיית הצדקה והמשפט על ידי בני בניו של אברהם:
<span class="poetry indentAll">הצו המוסרי לא נגלה לראשונה על ידי אברהם אבינו או במעמד הר סיני. ראיית הרצח כמעשה פלילי ידועה הייתה לבני האדם לפני כן […] גם רעיון הצדק האלוהי לא היה בלתי מוכר. החידוש היה הרעיון שהצדק הוא מחויבות לאלוהים, דרכו ולא רק תביעתו; כי אי־צדק אינו רק דבר־מה שאלוהים מגנהו כאשר הוא נעשה על ידי אחרים, אלא שזהו ניגודו המוחלט של אלוהים; כי זכויות האדם אינם אינטרסים של החברה המוגנים בחוק, אלא אינטרסים מקודשים של אלוהים. אלוהים אינו רק מגן הסדר המוסרי, ״שופט כל הארץ״, אלא גם מי שלא יכול לפעול שלא בצדק אהובו לא היה נמרוד […] אלא אברהם: ״כי ידעתיו למען אשר יצוה את בניו […] ושמרו את דרך ה׳ לעשות צדקה ומשפט״ (בראשית יח, יט). התורה היא בראש ובראשונה דרכי אלוהים ולא חוקי אלוהים. ומשה התפלל: ״הודיעני נא את דרכיך״ (א״י השל, אלהים מבקש את האדם, ירושלים 2003, עמ׳ 228).</span>
כעת מצטרף גם הרב זקס אל אותם יחידים הרואים את הבירה הדולקת ומבקשים להבקיע את אורה בכל ארצות החיים. כבר בספרו הקודם שראה אור בעברית: ״רדיקלית אז, רדיקלית עכשיו״ (ירושלים תשס״ז) בחר הרב זקס להעמיד את מדרשו של אברהם אבינו הרואה בירה דולקת במרכז ספרו: ״אברהם רואה ארמון. בעולם יש סדר ומכאן שיש לו בורא. אך הארמון עולה בלהבות. העולם מלא באי סדר, ברוע, באלימות ובאי צדק. אך כלום ייתכן שמישהו בונה בניין ואחר כך נוטש אותו? אם פרצה בו אש חייב להיות מישהו שיכבה אותה. מן הדין שיהיה בעלים לבניין. אם כך, היכן הוא? זו אכן השאלה והיא לא נותנת לאברהם מנוח״ (עמ׳ 36–37).
נראה לי שהמהדורה האנגלית של הספר הנוכחי נועדה להראות לעמים את יופייה של דת ישראל ואת גובה קומתה — כי רבה היא. אני תפילה ותקווה שהספר הזה, במהדורתו העברית, יילמד בקהל ישראל, ויאיר את פניה של תורת ישראל גם בעבור בניה.
<h2>חלק ראשון; הקריאה לאחריות</h2>
<h3>פרק א; האתיקה של האחריות</h3>
<span class="poetry indentAll">כי אראה שָׁמֶיךָ, מעשה אצבעֹתיך, <br>ירח וכוכבים אשר כוננתה.</span>
<span class="poetry indentAll">מה אנוש כי תזכרנו <br>ובן אדם כי תפקדנו? <br>וַתְּחַסרהו מעט מאלהים <br>וכבוד והדר תַעטרהו (תהלים ח, ג–ה).</span>
<span class="poetry indentAll">להיות אדם משמעו להיות בעל מצפון ואחריות (ויקטור פרַאנקל).<sup style="color: gray;">1</sup> </span>
<b>האתיקה של האחריות </b>היא מן הרעיונות הייחודיים והמאתגרים ביותר של היהדות. לפי רעיון זה, אלוהים מזמין אותנו להיות, כלשון חכמים, ״שותפים במעשה בראשית״. האלוהים שברא את העולם באהבה קורא לנו לברוא באהבה. האלוהים שנתן לנו את מתנת החירות מבקש מאיתנו להשתמש בה כדי לכבד את חירותו של זולתנו ולהעצימה. אלוהים, ה׳אחֵר׳ האולטימטיבי, מבקש מאיתנו להושיט את ידנו ל׳אחר׳ האנושי. אלוהים דומה למורה יותר מכפי שהוא דומה למאמן אישי: יותר משהוא עושה את רצוננו, הוא מלמד אותנו כיצד לעשות את רצונו שלו. החיים הם קריאתו של אלוהים לאחריות. זה נושאו של הספר שלפנינו.
דורנו, יותר מכל דור שקדם לו אי־פעם, רואה ביחיד, בפרט, המקור הבלעדי למשמעות. הקוּרים הדקיקים המחברים אדם אל זולתו, אותם קורים שאיגדו עד לא מכבר משפחות, קהילות וחברות, התרופפו. נעשינו אוסף של אטוֹמים בודדים העסוקים כל אחד בחיפוש אחר הגשמתו העצמית. אולם ברור שמשהו כאן שגוי. החיים כשלעצמם הם רק מחצית חיים. חיים המוקדשים לסיפוק מאוויים לעולם לא יהיה בהם סיפוק, ולעולם לא יהיו מה שאיווינו לו. כדאי אפוא שנזכיר לעצמנו שיש דבר ששמו אתיקה, והוא קשור לחיים שאנו חיים יחד ולדברים שאנו חולקים בינינו — דברים שעצם קיומם נעוץ בהיותם משותפים לכולנו.
זו אחת התובנות הוותיקות של היהדות. רק לשם דוגמה: הרמב״ם, הוא רבי משה בן מימון, גדול חכמי היהדות בימי הביניים, פרסם בשנת 1190 את ספרו ׳מורה נבוכים׳, היצירה המאתגרת ביותר שנכתבה אי־פעם בתחום הפילוסופיה היהודית. הוא עוסק שם בנושאים הנשגבים ביותר של המחשבה הדתית: קיום האלוהים, גבולות הידיעה האנושית, בעיית הרוע וטעמי המצוות. זו יצירה קשה מאין כמוה. ובכל זאת, בפרק הסיום הוא מסכם אותה בציטוט מספר ירמיה.
<span class="poetry indentAll">כה אמר ה׳: <br>אַל יתהלל חכם בחָכְמתו <br>ואל יתהלל הגִבּור בגבורתו, <br>אל יתהלל עשיר בעָשְׁרו. <br>כי אם בזאת יתהלל המתהלל: <br>הַשְׂכֵּל ויָדֹעַ אותי, <br>כי אני ה׳ עֹשֶׂה חסד, משפט וצדקה בארץ — <br>כי באֵלה חפצתי, נאום ה׳ (ירמיה ט, כג–כד).</span>
מרגש לראות כיצד בסוף מסעו במרחב האינטלקטואלי הרמב״ם שב אל אישושם הפשוט של ערכי החסד, המשפט והצדקה. איננו יכולים, הוא רומז, להבין את כל דרכי האל (״אילו ידעתיו״, אמר רבי יוסף אלבו בספר העיקרים [ב, ל], ״הייתיו״), אך אנו יכולים לנהוג כמוהו. אנו יכולים, במגבלות שכלנו האנושי, להעפיל לפחות חלק מהדרך אל השמים, אך מטרתה של העפלה זו היא השיבה ארצה, מתוך ידיעה שזה המקום שאלוהים רצה שנהיה בו, וזה המקום שהוא הותיר לנו בו מלאכה לעשותה. יש ביהדות גם תעלומות, אך תכליתה המרכזית אינה נעלמה כלל. תכלית זו היא שהאדם יכבד את צלם אלוהים המתגלם באנשים זולתו, וכך תשרה בעולם שכינת האל.
נאה דרש הרמב״ם וגם נאה קיים. הוא העריך אמנם, יותר מרובנו, את ההתבודדות ואת החשיבה, וכתב על כך ברהיטות. רק כשהנפש נחלצת מדאגות העולם ומטרדותיו, הוא אומר, היא יכולה להגביה עוּף ולהתאחד עם חוכמתו של יוצר הכול. ובכל זאת, הרמב״ם שימש שנים רבות רופא (הוא היה רופאו של הסולטאן בקהיר וניהל מרפאה גדולה בעירו פוסטאט) ומנהיג קהילתי שיהודים וגויים כאחד שיחרו לעצתו. כמנהיגה הידוע של יהדות מצרים הוא ענה לשאלות שנשלחו אליו מקהילות יהודיות ברחבי העולם. כשהמלומד איש פרובאנס שמואל אבן־תיבון פנה לרמב״ם וביקש לבוא אליו לביקור ולהיוועץ בו בתרגום ׳מורה נבוכים׳ מערבית לעברית, כתב לו הרמב״ם בתשובה מכתב שתיאר שבוע טיפוסי בחייו, שבו הוא מתקשה למצוא זמן לחטוף ארוחה, קל וחומר לדון ברזיה של תורת התרגום. זו הצצה מרגשת לחייו של ההוגה הגדול, שהקדיש את מיטב זמנו לריפוי חולים, להדרכת בני קהילתו וללימוד ותפילה בצוותא, כשצורכי הגוף שלהם מעסיקים אותו לא פחות מצורכי הנפש.
תלמידו של רבי חיים מבריסק (1853–1918), בכיר חכמי הישיבות בשלהי המאה הי״ט, ביקש מרבו פעם להגדיר מהי תעודתו של רב. תשובתו הייתה: ״לתבוע עלבונם של גלמודים ועזובים, להגן על כבוד עניים ולהציל עשוק מיד עושקו״.<sup style="color: gray;">2</sup> אף שהרב מבריסק היה נתון בחובות דרך קבע, הוא חילק לעניים את רוב משכורתו. בלילות החורף נהג להותיר את חנות העצים שלו לא נעולה, כדי שעניי העיר יוכלו לקחת את עצי ההסקה הדרושים להם בלי לחוות את הבושה שבבקשת צדקה. כשפרנסי העיר התלוננו שנגרמים כך הפסדים לסוחרים, השיב להם שהוא חוסך להם הוצאות רפואיות, שכן אם יפסיק ממנהגו יהיה עליו לשבת בקור והוא יחלה בדלקת ריאות: אי־אפשר לו, אמר, להבעיר את האח בביתו כשהוא יודע שבבתים אחרים העניים רועדים מקור.
היהדות היא דת מורכבת ומעודנת, אך מעולם היא לא איבדה את המגע עם צווי המוסר הבסיסיים. באנו לכאן כדי לשנות משהו, כדי לתקן בקצב שלנו את העולם השבור ולעשות את הנדרש כדי להפוך את העולם למשכן של צדק ורחמים, למקום שבו הגלמודים אינם לבדם, העניים אינם נזנחים לנפשם ושוועת העשוקים נשמעת. ״צורכי גופו של הזולת הם אחריותי הרוחנית שלי״, לימד אחד מחכמי הקבלה. עקרונותיה של האמונה נשגבים, אך המשימות שהיא מטילה עלינו מצויות מרחק הושטת יד. יותר משאנו מכירים את האל בשכלנו, אנו מכירים אותו במעשינו: כשאנו מנסים ללכת בדרכיו. הבחירה שבפנינו אינה בין ״אמונה״ ל״מעשים״, שכן מעשינו הם המבטאים את אמונתנו והיוצקים אותה כממשות אל חייהם של אחרים ואל העולם כולו.
האתיקה היהודית היא תופעה מרנינה: זו אתיקה המחוברת לקרקע. אם מישהו שרוי במחסור — תנו לו. אם מישהו בודד — הזמינו אותו לביתכם. אם מי ממכריכם איבד בן משפחה קרוב — בקרו אצלו והציעו לו תנחומים. אם נודע לכם שמישהו איבד את עבודתו, עשו כל שביכולתכם כדי למצוא לו עבודה אחרת. חכמים קראו לזה ״ללכת בדרכי ה׳״, ואף הרחיקו לכת באומרם כי ״גדולה הכנסת אורחים מהקבלת פני שכינה״<sup style="color: gray;">3</sup> (תלמוד בבלי, שבת קכז, ע״א). זוהי הדת במיטב האנושיות שבה.
כזו היא גם עמדתה של היהדות, שהחיים המוסריים הם צורה של חגיגה. עשיית הטוב אינה כואבת. אין היא עניין של חובה קודרת ומצפון מייסר. המילה המקראית ׳שמחה׳ מתורגמת בדרך כלל לאנגלית כ־joy, אך זהו תרגום חלקי בלבד. שמחה היא, למען האמת, <b>האושר שאנו חולקים עם אחרים</b>, וליתר דיוק <b>האושר שאנו יוצרים כשאנו חולקים עם אחרים</b>. היהדות היא אחת ההצהרות החשובות ביותר בדבר כבודו של היחיד ואחריותו, אך היא גם דת קהילתית מאוד. יש בה הרבה יותר מאותו חיפוש של הנשמה הבודדה אחר אלוהים, אותו חיפוש שפלוטינוס כינה ״בריחתו של היחיד אל היחיד״. היא קוראת לנו לחלוק את מה שיש לנו עם זולתנו. היא מאמינה ברכוש פרטי, אך רואה בו פיקדון שניתן בידינו בתנאי שנשתמש בחלק ממנו כדי לעזור לאחרים. אין מדובר בהקרבה עצמית. האמירה הנפוצה ביותר ששמעתי מפי אנשים המקדישים מזמנם לעזרה לזולת, היא שהם מקבלים יותר משהם נותנים. הם אינם רוצים שיודו להם; הם רוצים להודות. כשהם מרוממים את זולתם, הם מגלים שהם עצמם התעלו.
האתיקה של האחריות היא התשובה הטובה ביותר שאני מכיר לשאלת המשמעות והמשמעותיוּת של החיים. בראשית דרכי כרב ראיתי בעריכת לוויות את הקשה בתפקידיי. הייתי חדש במשרה ובקהילה, ולעתים כמעט לא הכרתי את הנפטר בעוד כל יתר הנוכחים היו בני משפחתו או חבריו הוותיקים והקרובים. כדי להספידו לא יכולתי אלא להיעזר באחרים. נהגתי לשאול אותם מה היה המנוח בשבילם. לא עבר זמן רב עד שזיהיתי תבנית קבועה בתשובות.
בדרך כלל אמרו האנשים שהמנוח היה בעל תומך (או אישה תומכת), הורה אוהב, חבר נאמן. הם דיברו על הטוב שהנפטר עשה לאחרים, בדרך כלל בשקט, בדיסקרטיות, בלי להתרברב בכך. כשנזקקו לו הוא היה במקום הנכון. הוא נטל על עצמו משימות בחיי הקהילה. הוא תרם למען מטרות חשובות, ואם לא היה יכול לתת מכספו נתן מזמנו. האנשים שהגעגוע אליהם היה הגדול ביותר לא היו דווקא המצליחים, העשירים או המפורסמים, אלא אלה שרוממו את חייהם של אחרים. אלה היו הנאהבים שבאנשים.
הדבר חיזק אצלי את האבחנה המכרעת בין ה<b>דחוף</b> ל<b>חשוב</b>. כשדובר בשבחי נפטר, מעולם לא הוזכרו המכונית שנהג בה, הבית שגר בו, הבגדים שלבש או החופשות האקזוטיות שהרשה לעצמו לצאת אליהן. מחשבתו האחרונה של אדם לפני מותו לא הייתה מעולם ״הלוואי שהייתי מבלה זמן רב יותר במשרד״. הדברים שאנו מבלים את רוב ימינו במרדף אחריהם נראים זניחים עד להתמיה כשאנו בוחנים את ערכם של חיינו כשלם. הדברים הללו דחופים, אך אינם חשובים — ובמירוץ הדוחק של חיי היומיום, הדחוף נוטה לגבור על החשוב.
אושר, להבדיל מעונג, כרוך בחיים הנֶחיִים כָּראוי. חיים המכבדים את החשוב, ולא רק את הדחוף. באבחנה זו תומכים מחקרים מדעיים רבים מן העת האחרונה. אחד מהם הראה שבקרב אנשים המרבים בפעילות אלטרואיסטית, שביעות הרצון מהחיים גבוהה ב־24 אחוזים בממוצע מזו שבקרב אלה הממעטים בפעילות כזו.<sup style="color: gray;">4</sup> מחקר אחר גילה שאנשים שהיו להם הזדמנויות רבות יותר לעזור לזולת נהנו מתחושה טובה יותר כלפי עצמם מזו שחשו אחרים, בשיעור של 11 אחוזים.<sup style="color: gray;">5</sup> מחקרים אחדים הראו שהמנבא הטוב ביותר לאושר הוא תחושתו של אדם שיש מטרה לחייו.<sup style="color: gray;">6</sup> נמצא גם שבעלי אמונות רוחניות חזקות מרוצים בדרך כלל מחייהם, בעוד חסרי אמונות כאלו בדרך כלל אינם מרוצים.<sup style="color: gray;">7</sup> אנשים שחשים אחראים לחייהם שלהם הביעו שביעות רצון בשיעור גבוה בשליש מאלה שחשו חוסר שליטה.<sup style="color: gray;">8</sup> כשנבדקים נתבקשו לבחור בין עשרים גורמים אפשריים התורמים לאושר, היה גורם אחד שאיש לא בחר בו: מעמד כלכלי.<sup style="color: gray;">9</sup> אושרם הממוצע של בעלי הרכוש הרב ביותר שווה לזה של בעלי הרכוש המעט ביותר, וקטן כדי מחצית מאושרם של אנשים שחשו מרוצים ממעשיהם.<sup style="color: gray;">10</sup> תשוקת הנתינה חזקה מתשוקת הבעלות. די בידיעה זו לבדה כדי למגר את היחס הציני והפטליסטי למצב האנושי.
האושר הוא היכולת לומר: חייתי למען ערכים מסוימים ופעלתי לפיהם. הייתי חלק ממשפחה שבה חיבקתי וחובקתי. הייתי חלק מקהילה, כיבדתי את מסורותיה, השתתפתי בצערה ובשמחתה, הייתי נכון לעזור לבניה וידעתי שהם נכונים להושיט לי את ידם. לא שאלתי רק מה אני יכול לקחת, אלא גם מה אני יכול לתרום. לדעת ששינית משהו, שבשנותיך המעטות־מדי על פני האדמה עודדת את רוחו של מישהו, הקלת במקצת מעל כתפיו של מישהו את עול הבדידות או העוני, או הענקת רגע של חסד או של צדק לעולם, רגע שלא היה מתקיים בלעדיך — אלה הם הדברים המקרבים אותנו ביותר אל המשמעותיות של חיים, והם דברים של יומיום יותר משהם גילויים של מעלות גיבורים. מקיאוולי אמר, כידוע, שמוטב שיפחדו ממך משיאהבו אותך. הוא טעה.
<b>* * *</b> <br>האחריות החברתית זקוקה לאישור מחודש, מפני שבזמננו היא נהייתה בעייתית. מה קושר אותי לילדים רעבים באפריקה, או לקורבנות רעידת אדמה בהודו? יותר מכך: מה מחבר אותי לגורלם של המובטלים, דרי הרחוב והעניים בחברה שלי, בשכונה שלי? הבעיות עצומות מכדי שמעשה שלי יחולל תמורה. את האחריות על כגון אלה התרגלנו זה כבר להשליך על הממשלה, ובתמורה להם לשלם מיסים. וכך את המוסר המרנו בפוליטיקה, את המחויבות המוסרית החלפנו בחוק, ואת המעורבות האישית — בסוכנויות שאינן אישיות. כתוצאה מכך, האתיקה הופנתה פנימה, ומתחום האחריות הקולקטיבית עברה לתחום הבחירה האישית. אז חיו בני האדם במגע קרוב ומתמשך עם שכניהם, ויצרו רשתות של משמעות משותפת ושל מחויבות הדדית. כיום אנו חיים כאלמונים בין זרים שהקודים הדתיים, התרבותיים והמוסריים שלהם שונים מאלה שלנו. מכוחה של איזו חובה או זכות עלינו להיות שותפים באחריות לגורלם?
על כמה מהמורכבויות של האתיקה בת זמננו עמד לראשונה הַנְס יוֹנַס בספרו ׳צו האחריות׳.<sup style="color: gray;">11</sup> בדורות הקודמים, טען, הייתה לבני האדם תחושה ברורה למדי של קשר בין מעשה לתוצאה, בין מה שהם <b>עשו</b> למה ש<b>קרה</b>. אך אתגרי ההווה אינם כאלה. התחממות כדור הארץ אינה תוצאת מעשהו של אדם אחד שהשתמש בדלק המכיל עופרת או בתרסיס, אלא תוצאת מיליארדי פעולות שנעשו בכל רחבי תבל. ייתכן שרק בדורות הבאים יורגשו השפעות הנזק הסביבתי שנגרם מהרס יערות הגשם או מניצול יתר של מקורות אנרגיה בלתי מתחדשים. היכן, אם כן, נמצאת האחריות שלי? מעשיי שלי הם פחות מטיפה באוקיינוס של האנושות כולה. מה שאני עושה, או נמנע מלעשות, השפעתו על שאר העולם שואפת לאפס. אלו חובות יכולים להיות לי כלפי הישות האמורפית של האנושות בכללותה, היישות נטולת החיים של הטבע, או היישות הבלתי־מוחשית של הדורות שטרם נולדו? שום מושג פשוט של אחריות אינו הולם בעיות כגון אלו, וזו הסיבה שאחריות דתית — אחריות כלפי המוחלט, במונחים של מרחב, וכלפי הנצחי, במונחים של זמן — עשויה לעתים להלום אותן יותר מחלופותיה החילוניות (וכאן אזדרז להוסיף: אין פירוש הדבר שאנשים דתיים פעילים למען הסביבה יותר מעמיתיהם החילונים. כולנו מודעים לבעיה, וכולנו מנסים לעזור). ג׳יימס לאבלוק נאלץ לשוב אל אלת־האדמה הפגאנית גאיה כדי ליצור אתיקה סביבתית משכנעת.<sup style="color: gray;">12</sup> אינני חושב שאנו מוכרחים ללכת רחוק כל כך.
מפנה נוסף, אירוני מאוד, כרוך בהשפעתם של כמה ממדעי החברה והטבע על תחושת החופש שלנו כבני אדם. כל תכליתה של המחשבה המודרנית, ממרקס ועד פרויד, מחֵקר המוח עד לפסיכולוגיה האבולוציונית, הייתה לקעקע את הרעיון שאנו פועלים מפני שאנו בוחרים, שאנו בוחרים מפני שאנו מתכוונים, שאנו מתכוונים מפני שאנו חופשיים, ושהֱיוֹת שאנו חופשיים, יש לנו אחריות. התוצאה פרדוקסלית. מצד אחד, תקופתנו מזמנת לבני האדם טווח אפשרויות חסר תקדים בגודלו. המודרנה, בעיני הסוציולוגים, פירושה המעבר ממעמד מוכתב מראש לאמנה חברתית, ומגורל לבחירה. אולם בה בעת, עצם מושג הבחירה התערפל. אנחנו מה שאנחנו לא מתוך בחירה, ולא בהכרח בידיעה או בהסכמה, אלא מתוך פעולתם של כוחות כלכליים, דחפים אי־רציונליים, דטרמיניזם גנטי, או מאבק עיוור שהגֵנים שלנו מנהלים כדי לשכפל את עצמם ולהתקיים בדור הבא. כששתי המגמות האלה מתחברות זו עם זו, התוצאה היא שילוב של הֵדוניזם, ציניות וסטואיות — הלכי רוח אשר, כפי ששמותיהם מלמדים, שררו גם ביוון העתיקה זמן לא רב לפני שקיעתה ונפילתה. הרעיון של חיים אנושיים נטולי אחריות אינו עושה צדק עם כבוד האדם, ואינו הדרך הנכונה להבטיח את המשך קיומה של האנושות.
תהליך נוסף, מזיק אף יותר מאלה, הוא השתלטותה של תרבות הצרכנות: תרבות של צרכים הנוצרים באופן מלאכותי, נענים באמצעות ייצור־יתר של מוצרים הזוכים לפרסום־יתר (מוצרי ה״חובה בכל בית״), ונוצרים שנית עקב תסכולים שהם מלאכותיים לא פחות. אלוהי הצרכנות הוא אל פתייני להפליא. אין עוד אל מלטף ומחמיא כמוהו (״מגיע לך יותר״), או תובעני פחות ממנו (בניסוחו של אלן בלום, כפרפרזה על הדיבר הראשון: ״אנוכי ה׳ אלוהיך אשר הוצאתיך מארץ מצרים — הירגע״). ובכל זאת, אם יש דבר אחד שלמדתי מהאנשים שפגשתי בימי חיי, עשירים ועניים, חזקים ונטולי השפעה, זוהי הידיעה שמשמעות החיים טמונה לא במה שאדם לוקח, אלא במה שאדם נותן. כלשונו של המשורר האנגלי ויליאם וורדסוורת׳:
<span class="poetry indentAll">העולם מִדַי נוגע בנו; מוקדם ומאוחר, <br/>בלהשיג ולבזבז כָּלים כוחותינו.<sup style="color: gray;">13</sup> </span>
באותה רוח התבטא גם המשורר האנגלי פיליפ לרקין בכותבו על בית תפילה:
<span class="poetry indentAll">אף פעם לא יהיה הוא מיושן, <br/>כי מישהו תמיד יופתע לחוש <br/>רעָב להיות איש רציני יותר.<sup style="color: gray;">14</sup> </span>
כמדומני רובנו חשים, מפעם לפעם, רעב להיות רציניים יותר. לכן כתבתי את הספר הזה.
מדוע עכשיו? אחת הסיבות היא שאני מוטרד מהפנים שהדת מראה לעיני העולם הפוסט־מודרני. לעתים קרובות מדי הם מופיעים בחדשות — ומתמקמים בתודעה — כפנים של קיצוניות, אלימות ותוקפנות. אין לטעות: הדת אינה הגורם לסכסוך בבלקן, במזרח התיכון או בכל מקום אחר; היא רק ניצבת כקו פרשת המים בין צדדים הנִצים מסיבות אחרות. אולם עובדה זו חמורה בפני עצמה. כאשר סכסוך פוליטי נעשה דתי, הוא נעשה מוחלט. הנכונות להקשבה ליריב, להתפשרות עמו ולוויתור על הצדק המוחלט, שנחשבת בעולם הפוליטי למידה טובה — בעולם הדתי היא מידה רעה. הדת עשויה אפוא לתפקד לא כמיישבת סכסוכים אלא כמעצימת סכסוכים. ספרי זה הוא מחאתי האישית נגד מחבלים מתאבדים, טרוריסטים בעלי מניע דתי, ומטיפי שנאה מכל דת שהיא. הצו הדתי שאני מבקש לדובב בעמודים אלה הוא זה האומר: צוֹר, אל תהרוס, כי עולם זה שאתה הורס הוא עולמי, ובריות אלו שאתה הורג הן בריותיי. הכוח היחיד השווה בעוצמתו לפונדמנטליזם של השנאה הוא פונדמנטליזם נגדי של אהבה.
דאגה נוספת שלי נוגעת לדת באופן כללי. הנביאים הזהירו מפני היווצרותו של שסע בין ה<b>קדוש</b> ובין ה<b>טוב</b>; בין חובותינו לאלוהים ובין חובותינו לבני אדם כמונו. השסע הזה עדיין קיים. יש אנשים שבשבילם עבודת אלוהים פירושה פנייה פנימה — אל הנפש, אל בית היראה ואל חיים של פולחן ותפילה, ויש אנשים שצדק חברתי הוא בשבילם תחליף לחיים דתיים מעשיים או לאלוהים. התוצאה, כפי שאסביר בהמשך הספר, דומה לנתק עצבי בין שני חצאיו של המוח. המסר של התנ״ך הוא שעבודת אלוהים ועזרה לבני אדם קשורות זו בזו לבלי הפרד ומעשירות זו את זו. אם הקדוש אינו מוליך אותנו החוצה, אל עבר הטוב, והטוב אינו שולח אותנו בתורו בחזרה אל הקדוש, לשם התחדשות, מעיינות הכוח היוצר של האמונה מתייבשים. שכן שישה ימים, מספרת לנו פתיחתו של ספר בראשית, ברא אלוהים את היקום ואמר כי טוב — וביום השביעי שבת מכל מלאכתו וקידש אותו. רק אם נחבר שוב בין הקדוש ובין הטוב נעשה צדק עם האחדות, אבן היסוד של המחשבה המונותאיסטית.
לשמחתנו אין אנו חסרים דוגמאות חיות לחיבור בין הקדוש ובין הטוב. אני כותב עמודים אלה כהצדעה לאנשים שפגשתי בקהילות יהודיות ברחבי בריטניה וארצות הקהילייה הבריטית, המקדישים את מרב זמנם למען זולתם. הם הגיבורים שלי. לא תשמעו עליהם בחדשות. עבודתם אינה זוכה לרוב להכרה, אבל היא זו שעושה את כל ההבדל; היא זו שמעניקה צלם אנוש לעולמנו, העולם שלעתים קרובות מדי אנושיותו מחוּללת. על פי המסורת היהודית, כשבני ישראל כילו לבנות את המשכן במדבר סיני, משה בירך אותם במילים אלו: ״יהי רצון שתשרה שכינה במעשה ידיכם״.<sup style="color: gray;">15</sup> זו מנחת התודה שלי לאותם רבים שבמעשה ידיהם, כך חשתי, שורה השכינה.
מהם למדתי שלחיות פירושו לתת. הם נושאים בעול האחריות לחברה בלי לחשוב שהדבר ראוי לציון, ודווקא משום כך הם מספקים עדות רהוטה למה שמסורת דתית במיטבה יכולה לעשות: לגרום לאנשים רגילים, באמצעות דרישות בלתי רגילות, לחיות חיים בלתי רגילים. יש אנשים, כתב שייקספיר, שנולדו גדולים; יש המגיעים לגַדלוּת; ויש גם כאלה שהגדלות כופה את עצמה עליהם. לסוג האחרון, דומני, שייך סיפורו של העם היהודי: עם רגיל, עיקש לעתים, מרדן, עצבני, גחמני, עם שאיש לא היה מכנה בטעות קהילת קדושים, ושלמרות כל זאת נהיה גדול, משום שהוא נדרש לעשות דברים גדולים.
אולם אין זה סיפורה של היהדות לבדה. ספרי זה עוסק בדת שאני אוהב ובעם שאני מכיר, אך אני יודע היטב שטוּב הלב והמידות הטובות נפוצים על פני האנושות כולה. פעמים רבות השתאיתי נוכח מעשיהם בוני־הקהילות, משַנֵי־החיים ויוצרי־התקווה של נוצרים, מוסלמים, הינדים, סיקים, בודהיסטים, יַינים, זורואסטרים, בהאים — בעצם של מאמיני כל הדתות שהייתה לי הזכות לבוא עמן במגע אישי. באותה מידה אני מעריך גם את עוצמתן המוסרית של צורות רבות של ההומניזם החילוני, מג׳ון סטיוארט מיל ועד ברטרנד ראסל ואחריו. מניסיוני למדתי מה רבה האמת בדבריו החכמים של הרב אברהם יצחק הכהן קוק (1865–1935):
<span class="poetry indentAll">צרות העין הגורמת לראות בכל מה שחוץ לגבול האומה המיוחדת […] רק כיעור וטומאה, היא מהמחשכים הנוראים שגורמים הריסה כללית לכל בניין הטוב הרוחני, שכל נפש עדינה מצפה לאורו.<sup style="color: gray;">16</sup> </span>
אין זו עמדה רלטיביסטית, אלא עמדה המציגה אבחנה מהותית בין הקדוש ובין הטוב. החוויות הדתיות של האנושות (כלומר, הקדוש) אינן ניתנות למדידה ולהשוואה, ואילו הטוב — הבאת ברכה לחייהם של אנשים אחרים — הוא שפה אוניברסלית, ככל שאנו יכולים להתקרב לשפה כזו. עוני, רעב וחולי רעים בעיניה של כל תרבות, ואלה המרפאים אותם הם ענקי הרוח. אם תבלו את כל זמנכם בחיפוש הוכחה לדבריו של קאנט כי ״מבול העץ המעוקם הקרוי אנושות לא נעשה עוד מעולם דבר ישר״, בוודאי תמצאו אותה. אולם אם תקדישו את זמנכם לחיפוש ניצוצות האור אשר, כפי שמתארת זאת חוכמת הקבלה, פזורים בכל רחבי היקום, לבטח תמצאו גם אותם, שכן השקפה זו על המצב האנושי מוצדקת לא פחות מזו של קאנט.
מעולם לא שוכנעתי שראיית האנושות במשקפיים שחורים מציאותית יותר מהאפשרות האחרת. נהפוך הוא: אני מאמין שכולנו נבראנו בצלם אלוהים, ושלכל תרבות יש מה לתרום למורשת האנושית. אני מאמין גם שאינך חייב להיות דתי כדי שתהיה טוב. הדבר התבטא בבירור בקרב אותם גיבורים וגיבורות שקטים שהצילו נפשות בתקופת השואה. המשותף להם, הראו מחקרים, לא היה אמונה דתית, וגם לא סוג מסוים של חינוך. רובם לא סברו שהם עושים מעשה מיוחד, אף שרבים מהם לבטח ידעו שהמעשה מסוכן ושהם עלולים לשלם עליו בחייהם. הם היו פשוט אנושיים ועשו מה שמצופה מבני אנוש לעשות.
בניתוח שיוצג בעמודי ספר זה שזרתי סיפורים על אנשים שפגשתי, או ששמעתי עליהם מעדותם של אחרים. ספרים העוסקים במוסר הם לעתים קרובות מופשטים למדי, אף שסיפור סיפורים הוא אחת הדרכים הטובות ביותר להבהרת רעיונות מוסריים. הפילוסוף הישראלי אבישי מרגלית כתב על ההבדל בין פילוסופיות של ׳כלומר׳ לפילוסופיות של ׳למשל׳: הראשונות נשענות על חשיבה מופשטת, ואילו האחרונות נותנות דוגמאות.<sup style="color: gray;">17</sup> היהדות מלאה בסיפורים (מימרה יהודית אומרת ש״אלוהים ברא את האדם כי הוא אוהב סיפורים״). התנ״ך עצמו הוא אחת מדוגמאות המפתח לרעיון <b>האמת כסיפור</b>, המנוגד למודל המצוי יותר בחשיבה המערבית של <b>האמת כשיטה</b>. מה שאני אוהב בסיפורים היהודיים הוא שרובם מספרים על אנשים רגילים. אין הם דומים לסיפורים המיתולוגיים והאֶפּיים על גיבורים גדולים מהחיים, על אלים הפועלים כבני אדם ועל בני אדם הפועלים כאלים. לעומת יוון הקדומה, שדיברה על סגולתה של הדמוקרטיה, היהדות מדברת על <b>הדמוקרטיה של הסגולה</b>: על הטוב שהוא ממשי, מפני שעושים אותו אנשים כמונו.
המסורת היהודית העממית מספרת על ל״ו הצדיקים הנסתרים שישנם בכל דור ושבזכותם העולם קיים. המאפיין החשוב ביותר שלהם הוא שהם עצמם אינם יודעים שהם כאלה. בסיפורי העם, הלמ״ד־ו״וניקים הם בדרך כלל אנשים שאף אחד אינו חושד שהם מיוחדים: חוטב העצים או העגלון של העיירה, עמי הארצות, העניים, האנשים שיושבים בירכתי בית הכנסת ואינם יודעים לקרוא בסידור. זו מסורת שראוי לחדש. קל לספר סיפורים על דמויות שצדיקותן על־אנושית, אך מהותה של האנושיות שלנו היא שאנו רק בני אדם — טועים לעתים, שבריריים, נתונים לספקות, נוחים להתייאש, ממש כמו הגיבורים והגיבורות הגדולים של התנ״ך. בשנות עבודתי כרב נתקלתי בהרבה למ״ד־ו״וניקים, והפגישות עמם לימדו אותי יותר מכל ספר מוסר. לא רק ספרי לימוד אנו צריכים, אלא גם אנשי לימוד. זו הסיבה לריבוי הסיפורים בספרי זה.
אולם זהו גם ספר על רעיונות. אודה: הדרמה של הרעיונות אהובה עליי. רעיונות הם מה שמשנה אנשים, לטוב או לרע. הם קובעים כיצד נפרש את העולם ואת מה שקורה לנו. הם מסמנים את אופקי הדמיון שלנו. לעתים הם מרוממים בני אדם לפסגות נישאות, ולעתים אחרות הם נושאים אותם לשיגיונות או לאלימות. אנו נוטים לשכוח שמה שאנו מכנים ״היגיון פשוט״ אינו עניין של היגיון בלבד, וודאי שאינו פשוט. הנחות היסוד שלנו על מהותנו, על זהותנו, על מקומנו ביקום ועל המשמעות או חוסר המשמעות של החיים — כולן תוצרים של מחשבה רבה שהשקיעו אלה שחיו לפנינו. החיים המוסריים דומים לאותו אדון בורגני במחזהו של מולייר, שגילה שכל חייו דיבר פרוזה בלי להבחין בכך. אנו סופגים רעיונות מוסריים בדרך שבה אנו לומדים שפה: בלי להיות מודעים לכך. אולם יש עניין רב לצעוד מדי פעם צעד אחד לאחור ולשאול את עצמנו מה גרם לנו לראות את העולם כפי שאנו רואים אותו.
רעיון האתיקה של האחריות לא היה טבעי כלל, ובשום אופן איננו יכולים לראותו כמובן מאליו. הוא התגבש בעקבות תגליות אינטלקטואליות שהיו מהפכניות בזמנן, ועודן מאתגרות בזמננו. ליהדות יש השקפה ייחודית בדבר הדרך שבה אלוהים מעודד אותנו, באמצעות החופש שהוא מעניק לנו, ליצור סדר חברתי המטפח את כבוד האדם — סדר חברתי שהאל עצמו משרה בו את שכינתו. התנ״ך מספר לנו על כך סיפור שכדאי לספרו שוב.
היהדות אינה דת של ציות טהור, של כניעה לרצון שמימי. בסיפור נוח והמבול התנ״ך מעניק לנו, בגלוי ובמפתיע, את <b>ביקורת הציות הטהור</b>. נוח עושה כל מה שאלוהים מצווה עליו, אבל בינתיים העולם נהרס. מאברהם אלוהים כבר דורש דרישה מאתגרת יותר: ״התהלך לפנַי והיֵה תמים״ (בראשית יז, א), ובמילים אחרות: אל תחכה שאצווה עליך. לפעמים אתה הוא שצריך ליזום, ללכת לפניי. התנ״ך הוא, בין השאר, סיפור של עידוד היוזמה האנושית. חשוב לספר את הסיפור הזה, כי רק מעטים מבחינים בו.
בלב הסיפור שאני מספר עומד רעיון שהוא אמנם קשה, אך הוא עונה להפליא לאתגרי זמננו. אלוהים בוטח בנו ונותן לנו כוח. פירוש הדבר, בהכרח, שהוא נותן לנו גם את הכוח לטעות, את הכוח להבין שלא כראוי. זו דרכה של אנושיות, ואלוהים אינו מבקש מאיתנו להיות על־אנושיים. ״כי אדם אין צדיק בארץ אשר יעשה־טוב ולא יחטא״, אומר קהלת (ז, כ). אנו חוטאים, אך אלוהים סולח. אנו שוגים, אך משגיאותינו אנו לומדים. אנו נופלים, אך אלוהים מרים אותנו. אנו נכשלים, אבל כדברי רבי טרפון, ״לא עליך המלאכה לגמור, ולא אתה בן חורין להיבטל ממנה״.<sup style="color: gray;">18</sup> אנו עושים את הטוב שביכולתנו; זה כל מה שאלוהים מבקש. האתיקה של היהדות היא תובענית, אך גם סלחנית בעומק מהותה. סוֹפר מזהיר אחד, יהודי חילוני, אמר לי פעם: ״היהדות מלאה באשמה, האין זאת?״ ״כן״, עניתי, ״אבל היא מלאה גם בסליחה״. היהדות אינה רומזת שאנו חלשים ולפיכך נועדים לחיי אשמה. אפילו הפסימי שבנביאים, ירמיה, הוא דמות של תקווה. הייאוש אינו רגש יהודי.
מאחורי האתיקה של האחריות עומד הרעיון הנועז שיותר משאנו מאמינים באלוהים, אלוהים מאמין בנו. למרות אכזבותיו התכופות מאיתנו, לעולם אין הוא מוותר עלינו, ולעולם לא יעשה זאת. בסיפור המבול אנו קוראים כמה התאבל אלוהים על הרעה שעשו בני האדם זה לזה, וכיצד קרע את דפי התסריט שכתב לתולדות האנושות כדי להתחילו מחדש עם איש צדיק ושמו נוח. ההתרה המפתיעה של עלילת הסיפור מתרחשת כשאלוהים עצמו מתחרט על מה שעשה, על המבול, ונשבע שלא לדרוש עוד מהאדם יותר ממה שטבעו מאפשר לו לקיים. אלוהים אינו משמיד את העולם, ואינו נסוג מהתקוות שתלה במין האנושי, אולם עתה הוא יודע שיעבור זמן רב עד שאלו תתגשמנה. כזה הוא רעיון התקווה, כפי שמעצבת אותו היהדות: סירוב לוותר על האידאלים הנעלים, אבל גם סירוב לומר, בעולם שהרוע עדיין מעוות אותו, שהמשיח כבר בא ושהעולם ניצל. נותרה עוד עבודה רבה לעשות, המסע עוד לא נשלם, והדבר תלוי בנו אנו, שפסיעתנו על במת הזמן קצרה כל כך.
<b>* * *</b> <br/>השתדלתי ככל יכולתי שספר זה יהיה פשוט וקריא. עם זאת, על הקורא לדעת שיידונו בו נושאים סבוכים למדי. כדי לבנות תיאור הולם של האתיקה החברתית היהודית, היה עליי לחבר בו יחדיו משפט ותאולוגיה, פרשנות מקראית והגות פילוסופית, עקרונות כלליים ודוגמאות פרטניות, סיפור וניתוח. בפרשנות שאציע פה, רעיונות מובנים מאליהם יהיו נדירים. כמעט כל נקודה בה חשופה לוויכוח אפשרי. זוהי טבעה של מסורת חיה כה מורכבת וכה רבת־פנים כמו היהדות. היהדות היא, במידה בלתי מצויה, שיחה של קולות רבים. כתביה הבסיסיים הם אנתולוגיות של ויכוחים. ״אלו ואלו״, אומרים חז״ל, ״דברי אלוהים חיים״.<sup style="color: gray;">19</sup> בחשבון אחרון ״אין לַדיין אלא מה שעיניו רואות״.<sup style="color: gray;">20</sup> על כל אחד להיטיב ככל יכולתו לספר את הסיפור, אך לזכור שיש דרכים נוספות לספר אותו; דרכים שהן שונות מצד הסגנון, ואף מצד המשמעות.
דרכים שונות הן, למשל, דרכיהן של האתיקה היהודית וההלכה היהודית, אף שהן כרוכות זו בזו. הרמב״ן, פרשן המקרא בן המאה השלוש עשרה, הבהיר זאת הבהר היטב בפירושו לציווי לעשות את ״הישר והטוב בעיני ה׳״ (דברים ו, יח). אי־אפשר, הוא מסביר, למנות מראש את כל האתגרים שהחיים המוסריים מציבים, שכן הם תלויי הקשר ומצב. לכן עושה התורה שני דברים: היא נותנת דוגמאות קונקרטיות (״לא תלך רכיל בעמֶיךָ״, ״לא תִקֹּם ולא תִטֹּר״, ״לא תעמֹד על דם רעך״) ועקרונות כלליים כגון ״ואהבת לרעך כמוך״ ו״ועשית הישר והטוב״. ניסוחה של אתיקה יהודית ישלב תמיד סינתזה עם אנליזה, יקבץ יחדיו מקורות מסוגים שונים, יסרטט את הקשת הרחבה של ההגות המקראית והבתר־מקראית, וינסה להתאים את החלקים אל השלם ואת השלם אל החלקים.
בתארי את האתיקה היהודית הבלטתי את היסוד הפעיל על פני היסוד הסביל: את מה שאנו עושים, ולא את תגובתנו למה שאחרים עושים לנו. נכון שיש ביהדות גם מן הפסיביות; יש בה הודיה לאלוהים על החיים שנתן לנו, ביטחון בו בעת צרה, ונכונות להמתין בסבלנות לישועתו. ובכל זאת בחרתי כפי שבחרתי, וההסבר הטוב ביותר שאני יכול לתת לכך הוא שכאשר ניסיתי להיות קשוב ככל האפשר לאותו ״קול דממה דקה״ שבו המוחלט והנצחי מדבר אליי כאן ועכשיו, זה מה ששמעתי. האתגר האמיתי כיום, ליהודים בפרט ולאנושות בכלל, הוא ההתמודדות עם השלכותיהם הגדלות והולכות של מעשי בני האדם. האמונה שאין אנו חייבים דין וחשבון לאיש, או שאלוהים יתערב איכשהו ויציל אותנו מידי עצמנו, היא אולי עקיבה אך בכל מקרה חסרת אחריות. לא כך אני מבין את האמונה שלי, ולא כך אני קורא את תמונת המצב האנושי.
כמה מילים על מבנה הספר. אני פותח בעימות עם הטענה החזקה ביותר נגד הדת ככוח המרומם את המצב האנושי, הלוא היא טענתו של קרל מרקס. היהדות, אני טוען, היא ההפך הגמור מ״אופיום להמונים״: היא דת של מחאה, ״אי־נחת מקודשת״ כלשונו של הרברט שְנַיידאוֹ.<sup style="color: gray;">21</sup> בפרקים 3–9 אני מציג את מושגי המפתח של האתיקה החברתית של היהדות: הצדקה כצדק, האהבה כפעולה, קידוש השם, דרכי שלום ותיקון עולם. עוד שניים מפרקים אלה מוקדשים לרעיון האחריות הקולקטיבית — בתוך ברית המאמינים ובאנושות כולה כשלם. פרקים 10–14 עוסקים בתאולוגיה המצמיחה מושגים אלה, ופרקים 15–20 מסבירים כיצד נראים חיים שהם מיושמים בהם.
״גנותו של איש אחריו רואָה חיים. זכותו — לָרוב עם עצמותיו נטמנת״, אומר מרקוס אנטוניוס ב׳יוליוס קיסר׳ של שייקספיר. הוא ידע, כמובן, שאין זה כך; זהו העוקץ האירוני בנאום. לפני שנים אחדות, לאחר שאבי נפטר, למדתי לראשונה מה שיודע כל מי שישב שבעה. אנשים שהכירו את אבי — רבים מהם הכירוהו עוד לפני שנולדנו אחיי ואני — סיפרו לנו על הטובות שעשה עמם ועל תכונותיו שהעריצו: יושרה, להט מוסרי וגאווה יהודית. חוויתי אז על בשרי מה שלמדתי בכל הלוויות שניהלתי קודם לכן: שהטוב שאנו עושים חי אחרינו, הרבה יותר מכל דבר אחר.
אודה ולא אבוש: בימי השבעה בכיתי כמה פעמים, לא רק מפני שאבי הלך מאיתנו, אלא גם משום שהוא לא היה יכול לשמוע מה עמוק החותם שהותיר על אנשים אחרים. חייו לא היו קלים, ומאחורי חיוכו הקורן תדיר חשתי שיש מאגרים אדירים של כאב. ״מדוע לא אמרתם לו זאת אף פעם בימי חייו?״ מצאתי עצמי חושב פעם אחר פעם. אבל כזה הוא המצב האנושי, וכולנו יודעים זאת. רק לעתים נדירות אנו מבחינים להרף עין במה ששינינו בחייו של הזולת. לעולם לא נקרא את ההספדים עלינו, אלא אם אנו מרק טוויין. ובכל זאת, באותם ימי שבעה ידעתי מעל לכל ספק או ספקנות ש<b>המתנה הגדולה ביותר היא היכולת לתת</b>, ושהחיים שאנו מנהלים נמדדים על פי הטוב שאנו עושים.
כתבתי ספר זה לא רק לקוראים יהודים, אלא גם כקול יהודי בשיחתה של האנושות, שהרי כולנו מתמודדים עם שאלות על משמעות חיינו ועל אופיו של העולם שנותיר לבאים אחרינו. בזמנים כאלה אנו זקוקים לא רק לתשוקות ההווה אלא גם לחוכמתן של מסורותינו המגוונות, שנמסרו באהבה מדור לדור: מתנתו של העבר לעתיד, ומנחתה של כל מורשת להעשרת הדמיון המוסרי של האנושות.
<h3>פרק ב; האמונה כמחאה</h3>
<span class="poetry indentAll">לִמדו היטב, דִרשו משפט, אַשרו חמוֹץ, <br>שִפטו יתום, ריבו אלמנה (ישעיה א, יז).</span>
כיוון שעניינו של ספר זה באתיקה דתית, עלינו להתמודד בראשיתו עם הטענה הנפוצה שהדת אינה כוח של טוב. בשנת 1844, באחת הפסקאות המפורסמות ביותר שנכתבו בעידן המודרני, שטח קרל מרקס את כתב האישום. ״הדת״, כתב, היא ״אנחתו של יצור מדוכא, יגונו של עולם ללא־לב, כשם שהיא נפשן של נסיבות ללא־נפש. היא האופיום של העם״.<sup style="color: gray;">1</sup> האמונה הדתית, סבר מרקס, היא שגרמה לבני האדם להשלים עם מצבם — עם עוניים, חולייָם ומותם, עם מעמדם הכלכלי, עם כפיפותם לשליטים עריצים, ועם עצם מצבם העגום של רוב האנשים רוב הזמן.
האמונה הדתית, טען, מרדימה את החושים. היא הופכת את הבלתי־נסבל לנסבל. היא מלמדת שהדברים הם כפי שהם משום שזהו רצון האל. אלוהים ברא אנשים מסוימים עשירים ואחרים עניים; אנשים מסוימים הוא ברא כשליטים, ואחרים כנשלטים. הדת היא האמצעי היעיל ביותר שהומצא אי־פעם להשאיר אנשים במקומם ולשמר את המצב הקיים. היא הלבישה את חייהם בגלימת פולחן. היא העלתה את דמעותיהם לדרגת תפילה. היא נתנה לסדר החברתי תוקף מטפיזי מוחלט. וכיוון שכך, אם העולם צריך להשתנות, על הדת להיעלם מן העולם:
<span class="poetry indentAll">ביטולה של הדת בתור אושרו האשלייתי של העם היא בעת ובעונה אחת התביעה למען אושרו הממשי. התביעה לביטולן של האשליות בדבר מצב מסוים היא התביעה לביטולו של מצב המצריך אשליות. הביקורת קטפה את הפרחים הדמיוניים שהיו תלויים בשלשלאות לא על מנת שיהא האדם נושא שלשלאות ללא־דמיון וללא־נוחם, אלא על מנת שישליך את שלשלאותיו ויקטוף את הפרח החי. הדת אינה אלא השמש האשלייתית שסביבה סובב האדם כל זמן שאין הוא סובב סביב עצמו.<sup style="color: gray;">2</sup> </span>
מאה ומחצית לאחר מכן אנו יודעים מה שמרקס עצמו לא היה יכול לדעת: שגן העדן עלי אדמות שהוא חזה הפך, תחת ידיו של סטלין, לאחד המשטרים האכזריים והדכאניים ביותר שידעה האנושות. חלום האוטופיה נגמר בסיוט של גיהינום.
הרקע המשפחתי של מרקס היה יהודי: סבא שלו היה רב.<sup style="color: gray;">3</sup> עם זאת, יחסו ליהדות היה עוין,<sup style="color: gray;">4</sup> ותיאורו את הדת אינו עולה בקנה אחד עם זה שבמקרא. היהדות אינה דת המסגלת את מאמיניה להשלים עם הרע שבעולם. היא נולדה כקריאת תיגר נגד האימפריות הגדולות של העולם העתיק, מסופוטמיה ומצרים, שעשו מה שמרקס האשים את הדתות כולן בעשייתו — קידשו את ההיררכיה החברתית, הצדיקו את שלטון החזק על החלש, האדירו מלכים ופרעונים ודאגו שהמוני העם יישארו בשפל מצבם. במקרא, אלוהים <b>מסיר</b> את שלשלאות העבדות מעל עמו; הוא אינו משעבד אותו. הופעתה של דת ישראל בעולם העתיק הייתה אירוע של החלפת פרדיגמה: כוח עליון מתערב בהיסטוריה כדי לשחרר את נטולי הכוח. המחשבה המקראית התעצבה מתוך מחאה חברתית, והיא הייתה מחאה חברתית בפני עצמה.
<b>* * *</b> <br>הסצנה שנתאר כאן לא איבדה את כוח ההפתעה שלה גם 4,000 שנה לאחר שהתרחשה. זה עתה שלח אלוהים מלאכים, בדמות שלושה עוברי אורח, לאברהם ולשרה, לבשר להם שבעוד שנה יחבקו בן. שרה הקשישה, שחדל להיות לה אורַח כנשים, צחקה בחוסר אמון, אך אלוהים הבטיח לה שכדבריהם כן יהיה. הזרים הלכו לדרכם, וכאן אמורה סצנה כגון זו להגיע אל סופה. אך לא. במקום זאת, היא נמשכת ומתגלגלת לאירוע שהוא הולדתה של דרמה חדשה ביחסים שבין שמים וארץ, אירוע שכמעט, פשוטו כמשמעו, שינה את פני העולם:
<span class="poetry indentAll">וה׳ אמר, המכַסה אני מאברהם אשר אני עֹשה? ואברהם היו יהיה לגוי גדול ועצום ונברכו בו כל גויי הארץ. כי ידעתיו למען אשר יצוֶה את בניו ואת ביתו אחריו ושמרו דרך ה׳ לעשות צדקה ומשפט, למען הביא ה׳ על אברהם את אשר דִבר עליו. <br>ויאמר ה׳, זעקת סדֹם ועמֹרה כי רבה וחטאתם כי כָּבדה מאד. ארדה נא ואראה הכצעקתה הבאה אלַי עשו כָּלה, ואם לא — אדָעה (בראשית יח, יז–כא).</span>
הפִּסקה השנייה מעוררת תמיהה. האם ה׳ מדבר אל אברהם, או לא? ואם כן, מדוע? האם הוא מצפה שלאברהם יהיה דבר־מה לומר על סדום ועל ערי הכיכר? הייתכן דבר־מה שאברהם יודע ואלוהים עצמו אינו יודע? לא ייתכן; אלוהים יודע הכול ורואה הכול, ובכלל זאת דברים שלעולם לא נוכל אנו לדעת: את מחשבותיהם הפרטיות של אנשים אחרים, את כוונותיהם ואת מניעיהם, ואת השפעת מעשיהם על אקולוגיית המוסר של העולם. ובכל זאת, אברהם שומע את הדברים ומגיב בפנייה מדהימה:
<span class="poetry indentAll">ויִגש אברהם ויאמר, האף תִספה צדיק עם רשע? אולי יש חמִשים צדיקִם בתוך העיר: האף תספה ולא תִשָּׂא לַמקום למען חמשים הצדיקִם אשר בקִרבה? חלִלָה לך מעשֹׂת כדבר הזה, להמית צדיק עם רשע, והיה כצדיק כרשע! חלִלה לך! השֹפט כל הארץ לא יעשה משפט? (בראשית יח, כג–כה).</span>
אלוהים נעתר. אם יש חמישים צדיקים בעיר, הוא לא ישמיד אותה. אברהם אינו מסתפק בכך. הוא מכנה עצמו ״עפר ואפר״, ועם זאת ממשיך להתווכח בלא פשרות. ומה אם יש ארבעים וחמישה צדיקים? ארבעים? שלושים? עשרים? האם יש תחשיב מדויק של צדק? לבסוף מגיעים אלוהים ואברהם להסכמה. אם יש בעיר אפילו עשרה אנשים צדיקים — מה שאנו מכירים כיום כ״מניין״, גודלה המזערי של קבוצת אנשים ההופך אותה מיחידים לציבור — אלוהים יציל את העיר. תם הדיאלוג.
לשיחה היה המשך. שניים מאורחיו של אברהם, המזוהים עתה בגלוי כמלאכים, מגיעים לסדום, וזוכים להכנסת אורחים נאה אצל לוט, אחיינו של אברהם. אולם ״טרם ישכבו, ואנשי העיר, אנשי סדֹם, נסבּו על הבית מנער ועד זקן, כל העם מִקָּצֶה. ויקראו אל לוט ויאמרו לו: ׳איה האנשים אשר באו אליך הלילה, הוציאם אלינו ונדעה אֹתם׳״ (בראשית יט, ד–ה). הכתוב אינו מותיר מקום לספק באשר לאופייה הנפשע של דרישתם: הם מתכוונים לערוך אונס הומוסקסואלי. רעות רבות מובלעות באיומם זה: תקיפה פיזית, מעשים מגונים, ניצול לרעה של הכנסת אורחים, ואמונה שזרים הם חסרי זכויות ואפשר לעשות בהם ככל העולה על הדעת. הסיפור מחדד נקודה נוספת. הביטויים המקבילים החוזרים ונשנים עד להתמיה, ״אנשי העיר״, ״אנשי סדום״, ״מנער ועד זקן״, ״כל העם״, ״מקָצה״ (כלומר עד האחרון שבהם), נועדו להראות לנו שהנחתו של אברהם הייתה שגויה. לא היו עשרה צדיקים בעיר. לא היה אפילו אחד. לפיכך נהפכו העיר והערים שסביב לה. לוט ומשפחתו לבדם ניצלו, וזאת ללא ספק בזכות קרבתם לאברהם. תפילתו של אברהם לא עזרה. מדוע אפוא נשא אותה?
התשובה לכך נתונה בתחילתו של הסיפור, כשאלוהים כביכול חושב בקול רם באוזני אברהם. יכולה להיות רק סיבה אחת לכך. אלוהים <b>רוצה</b> שאברהם יגיב. עצם פעולת התקשורת שלו היא הזמנה של אברהם להתפלל. אין זה הכול: הוא גם מדריך את אברהם באילו <b>מונחים</b> עליו להתפלל. הוא אומר: ״כי ידעתיו למען אשר יצוֶה את בניו ואת ביתו אחריו ושמרו דרך ה׳ לעשות <b>צדקה</b> ו<b>משפט</b>״. אלו הם הערכים שה׳ רוצה שאברהם יחיה לפיהם — ואלו הן גם שתי מילות המפתח בתפילתו של אברהם. המילה ׳צדיק׳, לשון ׳צדקה׳, מופיעה שבע פעמים בתפילתו של אברהם (חזרה שבע פעמים היא דרכו של המקרא להצביע על מילת מפתח). השורש שפ״ט הוא תחילתו וסופו של המשפט החשוב ביותר בתפילת אברהם: ״השופט כל הארץ לא יעשה משפט?״ אברהם עקב היטב אחר רמזיו של אלוהים.
אולם הדבר רק מעמיק את המסתורין. מדוע אלוהים מזמין את אברהם להתפלל? מדוע הוא מלמד אותו, למעשה, כיצד להתפלל? לא ייתכן שאברהם יודע דבר־מה שאלוהים אינו יודע. לא ייתכן גם שאלוהים מצפה ממנו להעלות שיקולים מוסריים שנעלמו ממנו. שהרי אלוהים צדיק וישר. אם לא היה כזה, לא היה מצווה על אברהם לעשות צדקה ומשפט. בכל דרך שנסתכל בה על האירוע, הוא נראה בלתי מובן — לא רק בעיניים אנושיות, אלא גם על פי היגיון־הסיפֵּר של הטקסט עצמו.
ברור שהטקסט אינו מבקש להיות בלתי מובן. הוא כתוב בפרוזה פשוטה ובהירה. הוא אינו נראה או נקרא ככתב חידה מטפיזי. למעשה, הסיפור הזה הוא הצהרה פשוטה ובעת ובעונה אחת שובר ציפיות. הוא הופך על פניהן את כל הדרכים המקובלות להבין את הדת. ביהדות, האמונה היא מחווה של מהפכנות — ההפך הגמור מהדת שהצטיירה בעיני מרקס.
<b>* * *</b> <br>כשנולד המונותאיזם נולדה עמו שאלה. מדוע סובלים הצדיקים? למה קורים דברים רעים לאנשים טובים? או, כפי ששאל הנביא ירמיה, ״מדוע דרך רשעים צָלֵחה?״ (ירמיה יב, א). בתרבויות פוליתיאיסטיות או חילוניות השאלה אינה עולה. אין כוח יחיד המושל ביקום, אלא כוחות מתנגשים רבים. בעת העתיקה אלה היו השמש, הים, הסערה, הרוח, אל הגשם ואלת האדמה — פנתאון של אלוהויות גדולות וקטנות. היום היינו מדברים במקום זאת על הכלכלה הגלובלית, הטרור, הקִדמה הטכנולוגית, הזירה הבינלאומית, התקשורת והביוספרה. הם שולטים בחיינו ואי־אפשר לשלוט בהם. הם אינם פועלו של גורם יחיד, אלא תוצרים בלתי ניתנים לחיזוי של מיליארדי החלטות של גורמים שונים. הם מתנגשים זה בזה, לעתים יוצרים סדר, לעתים אחרות תוהו ובוהו, ומותירים את בני האדם כקורבנות או כצופים בעלילותיהם של כוחות שהם במקרה הטוב אדישים ובמקרה הגרוע עוינים לאנושות. בעולם כזה — ליתר דיוק, בדרך כזו לראות את העולם — אין משפט, מפני שאין שופט עליון.
המחאה הגדולה ביותר נגד עולם כזה היא המונותאיזם.
הוא נולד מתוך האמונה שהעולם שהוליד אותנו אינו אדיש לקיומנו. שאין זה מקרה שרק אנו לבדנו, מכל צורות החיים, שואלים שאלות. יש משהו בלב ההוויה — משהו ש<b>הוא</b> לב ההוויה — המגיב לנו, בני האדם, ו<b>מלמד אותנו </b>לשאול שאלות. אנחנו כאן מפני שמישהו רצה שנהיה כאן. מישהו שזהותו או מהותו לא נעלמו מאיתנו; שכן במחווה של האנשה, שאין רדיקלית כמוה, התורה מספרת לנו ש<b>ה׳ מדַבר</b>. היקום אינו דומם. וממילותיו של מי שמדבר מתרקמת שאלה במוחו של מי שמאזין.
הביטוי הקלאסי של שאלה זו לובש צורה של סתירה גלויה לעין. האל הוא בעל עוצמה מוחלטת וטוּב מוחלט. אולם יש עוול בעולם. אחד או יותר מההיגדים הללו חייב, כך נראה, להיות כוזב. או שהאל אינו יכול למנוע עוול, או שהוא בוחר שלא למנוע עוול. אם הוא אינו יכול, הוא אינו בעל עוצמה מוחלטת. ואם הוא עושה כך מתוך בחירה, הוא אינו הטוב המוחלט. האפשרות החלופית היא לומר שאין בעולם עוול, ושמה ש<b>נראה</b>, מזווית הראייה המוגבלת שלנו, כבלתי צודק, הוא בעצם, מזווית ראייה רחבה יותר או ארוכת טווח יותר, צודק. אלו, כך נדמה, האפשרויות היחידות: להכחיש את כוחו המוחלט או את טובו המוחלט של האל — או להכחיש את מציאותו של רוע בלתי צודק.
ההשקפה הראשונה, זו של מרקס, אומרת פשוט שאין אלוהים. אין, לפיכך, כל סיבה לצפות שההיסטוריה תהיה יותר מתולדות התעמרותו של החזק בחלש, שלטונו של ההדק על הצדק, וניצחונו של ״הרצון לעוצמה״ על הרצון הטוב. הצדק הוא (כמו שטוען תרזימאכוס ב׳פוליטיאה׳ [או ׳הרפובליקה׳] של אפלטון)<sup style="color: gray;">5</sup> כל מה שמביא תועלת למי שחזק יותר. זהו עולם של ברירה טבעית נוסח דרווין. החזק שורד. החלש מת. Homino homini lupus est, ״אדם לאדם זאב״. ניטשה היה מבַטאהּ הגדול של השקפה זו. לדידו, מילים כמו ׳חסד׳, ׳חמלה׳ ו׳אהדה׳ הן שקר או תמימוּת. אין בטבע, או אצל האדם שלא חונַך, שום דבר שיגרום לנו לראות את זולתנו כשווה ערך לעצמנו מבחינה מוסרית. אנו עושים מה שמועיל לנו ונוח לנו. כל השאר הוא אשליה וחשיבה משאלתית. אין דין, מפני שאין דיין.
כנגד הדברים הללו, הקול השני אומר: לא. אלוהים קיים. יש דיין, ולכן יש דין, ומה שנראה לנו עוול אינו כזה בסופו של דבר. סבלו של אדם הוא עונש על חטאיו. לפי אחת הגרסאות, אנו נענשים עד היום על סבלו של אדם הראשון, שעדיין מכתים את האנושות. ייתכן גם שהסבל אינו עונש על מעשים רעים שעשינו בעבר, אלא הכנה למידות טובות שיהיו לנו בעתיד. הוא מרפא אותנו מגאוותנו. הוא מחשל אותנו ומחזקנו. הוא מאפשר לנו לחוש הזדהות עם אחרים שסובלים. העולם, כתב המשורר ג׳ון קיטס במכתב לאחיו ולגיסתו, הוא ״עֵמק של בניית נשמות״ (״האינכם רואים״, הוסיף, ״כמה הכרחי הוא עולם הכאבים והצרות כדי לקבל תודעה ולהפוך אותה לנשמה?״).<sup style="color: gray;">6</sup> אלוהים קיים, ולכן העוול איננו.
אלו הן שתי החלופות המקובלות, ונראה שאין אחרות. בדרך הראשונה בחרו ללכת כל התרבויות הפוליתאיסטיות העתיקות וכל התרבויות החילוניות המודרניות. הדרך השנייה קשורה בעיקר בשתי הדתות המונותאיסטיות הגדולות שנפרדו מהיהדות ויצאו למסלולן העצמאי: הנצרות והאיסלאם. היהדות דוחה את שתי הדרכים הללו. במבט ראשון, ההיגיון אינו מקצה מקום לדרך שלישית. זו הסיבה שהיהדות היא אמונה שקשה להבינה, ושלעתים קרובות מבינים אותה שלא כשורה. התשובה שהיא נותנת אינה קשה, אך היא מהפכנית: שאלוהים, בבוראו את האדם, נתן לו כוח. אלוהים נותן כבוד — כבוד רדיקלי, אונטולוגי — לעובדה שבני האדם אינם אלים. האינסופי הֶאֱציל ברכה על הסופי בהכירו בסופיותו ובאהבתו אותו על כך. אלוהים אינו רק מדבֵּר, אלא גם מאזין, ובהאזינו הוא נותן לבני האדם קול — קולו של אברהם.
<b>* * *</b> <br>אלוהים קיים, ולפיכך יש צדק. אולם זהו צדק <b>אלוהי</b> — צדק מזווית הראייה של מי שיודע הכול, רואה הכול, ומביא הכול בחשבון, את היקום כשָלֵם, ואת הזמן כשלם — כלומר את הנצח. לעומת זאת אנו, החיים במרחב ובזמן, איננו יכולים לראות מזווית הראייה הזו, ואילו יכולנו הדבר היה הופך אותנו לא לבני אדם טובים יותר, אלא לבני אדם גרועים יותר.
כהורים, לבנו נכמר לבכיו של ילדנו. אולם אם הילד חולה, והוא זקוק לתרופה, אנו נותנים לו את התרופה, ואוטמים לרגע את אוזנינו משמוע את בכיו. רופא מנתח המבקש לעשות את מלאכתו נאמנה חייב במידה מסוימת להקשות את לבו נוכח פחדיו וכאביו של החולה ולהתייחס אליו, לפרק זמן קצר, פחות כאל אדם ויותר כאל גוף. נבחר ציבור נאלץ, כדי לשרת את עמו ואת ארצו על הצד הטוב ביותר, לפעול לפי שיקולים ארוכי טווח ולקבל החלטות קשות, לפעמים אף אכזריות: לשלוח חיילים אל מותם במלחמה כשהדבר הכרחי, או לגרום לעובדים לאבד את משרותיהם כדי להיחלץ ממשבר כלכלי. להורים, למנתחים ולמדינאים יש רגשות אנושיים, אבל מתוקף תפקידם עליהם לדכא לפעמים רגשות אלה כדי לפעול על הצד הטוב ביותר למען אלה שגורלם בידיהם. גרימת טוב לזולת מחייבת מידה של ניתוק, של השעיית הסימפטיה, של הרדמת החמלה, מפני שהדרך אל האושר, הבריאות או השלום עוברת לפעמים בנופים של כאב, סבל ומוות.
לו יכולנו לראות כיצד הרע של היום מוביל את הטוב של מחר, לו יכולנו לראות מנקודת המבט של אלוהים, בורא הכול — יכולנו להבין את הצדק, <b>אך היינו משלמים על כך מחיר: היינו חדלים להיות אנושיים</b>. היינו משלימים עם כל דבר, מצדיקים כל דבר, והופכים חירשים לבכיים של אלה שכואב להם. אלוהים איננו רוצה שנחדל להיות אנושיים, משום שאילו רצה, לא היה בורא אותנו. אנחנו איננו אלוהים. לעולם לא נראה דברים מזווית הראייה שלו. ניסיון לעשות כך כמוהו כהתפטרות מהמצב האנושי. מורי, הרב נחום רבינוביץ׳, לימד אותי שזו הדרך להבין את הרגע שבו פגש משה את אלוהים לראשונה בסנה הבוער. ״ויסתר משה פניו כי ירֵא מהַבּיט אל הא־להים״ (שמות ג, ו). מדוע ירא? מפני שידע שאם יבין את דרכי האלוהים הוא ייאלץ להשלים עם העבדות ועם הדיכוי שבעולם. מנקודת המבט הגבוהה של הנצח הוא יראה שהרע הוא שלב הכרחי במסע אל הטוב. הוא יבין את אלוהים, אבל הוא יחדל להיות משה, לוחם הצדק שהתערב בכל מקום שראה שעוולה נעשית. הוא ירא שלאחר שיראה את השמים יקהו עיניו מראות את הארץ; שהתקרבותו אל האינסוף תעלה לו באובדן אנושיותו.<sup style="color: gray;">7</sup> מסיבה זו בחר אלוהים במשה. מסיבה זו לימד את אברהם להתפלל.
חוקרת שואה ראיינה פעם אדמו״ר חסידי ניצול מחנות ההשמדה. למרבה הפליאה, הוא נראה כמי שאמונתו לא נפגמה גם לאחר שהלך בגיא צלמוות. הוא יכול עדיין לחייך. ״כשראית מה שראית״, שאלה אותו, ״האם לא היו לך שאלות על אלוהים?״
״ודאי שהיו לי שאלות״, אמר. ״שאלות קשות כל כך, שידעתי שאם אשאל אותן, ה׳ ודאי יזמין אותי באופן אישי לגן עדן, כדי לומר לי את התשובות. אני מעדיף להיות כאן, על הארץ, עם השאלות, ולא בשמים, עם התשובות״. גם הוא השתייך לאותה מסורת יהודית קדומה.
יש צדק אלוהי, ולפעמים, כשאנו מביטים אחורה ממרחק הזמן, אנו יכולים לראות אותו. אבל איננו חיים מהסתכלות אל העבר. הדת המקראית, יותר מדתות אחרות, כתובה בלשון עתיד. ישראל הקדומה היא התרבות היחידה המציבה את תור הזהב שלה במועד שטרם הגיע, משום שבני אדם חופשיים חיים במבט אל העתיד. יש צדק אלוהי, אך אלוהים רוצה שנחתור לצדק <b>אנושי</b> — בטווח הקצר, ולא רק לטווח הארוך; בעולם הזה, לא בעולם הבא; מזווית ראייה הממוקמת במרחב ובזמן, לא באינסוף ובנצח. <b>אלוהים ברא את הצדק האלוהי, אבל רק אנו יכולים לברוא את הצדק האנושי</b>, הולכים בשם ה׳ אך לעולם לא שואפים להיות יותר מבני אדם. משום כך הוא ברא אותנו. משום כך הוא לא רק מדבר אלא גם מאזין. משום כך הוא רוצה לשמוע את קולו של אברהם, ולא רק את קולו שלו. בריאה היא הַעֲצמה. זהו ההיגד הרדיקלי העומד במרכז התנ״ך. אלוהים לא ברא את האדם כדי לדרוש ממנו הכנעה מוחלטת לרצונו הכול־יכול. בהתגלות מדברת הבריאה; דבריה הם קול קורא לאחריות.
<b>* * *</b> <br>לפרק יח בספר בראשית, הפרק שדנתי בו לעיל, יש היבט מסוים שלא הובן כראוי, אף שהוא אבן יסוד בהבנת המפגש בין אברהם לאלוהים, ולא פחות מכך גם בהבנת המסר הכולל של המקרא ונימת קולו הייחודית.
השיחה על ערי הכיכר אינה מתנהלת ברִיק. קודמת לה אפיזודה אחרת. כזכור, מטרת ביקורם של שלושת האנשים אצל אברהם ושרה הייתה לבשר להם על הולדתו הצפויה של בנם. לכאורה, דבר אין בין שני האירועים. מה הקשר בין היריון צפוי לבין גורלה של סדום וויכוח על צדק ומשפט?
אך לא כך הוא. לא שתי אפיזודות לפנינו, כי אם אחת. לשון הכתוב אינה מותירה ספק בדבר. בין הפסוקים על ביקור שלושת האנשים אצל אברהם, שבתוכם משולבים דברי ה׳ על סדום, לבין הפסוקים המתארים את הוויכוח של אברהם עם ה׳ על הצלת העיר, מחבר הפסוק ״ויפנו משם האנשים וילכו סדֹמה, ואברהם עודנו עֹמֵד לפני ה׳״ (בראשית יח, כב). המילים ״עודנו עֹמֵד״ אומרות לנו שלפנינו המשך של האירוע הקודם, ולא סצנה חדשה בסיפור. התנ״ך מקפיד תמיד לסמן הפסקה ברצף הסיפורי והתחלה של אירוע חדש במילה ׳ויהי׳ או בסימן ברור אחר. כאן אין מופיע סימן כזה. נהפוך הוא: המילה ׳עודנו׳ מצביעה על מעבר חלָק, על שיחה שממשיכה לזרום.
כדי לוודא פעם נוספת שלא החמצנו את הנקודה, הכתוב אף קושר במפורש בין שני הנושאים. בעיצומם של דברי ה׳ בעניין סדום הוא מזכיר את העובדה שילד עתיד להיוולד לאברהם: ״כי ידעתיו למען אשר יצוֶה את בניו ואת ביתו אחריו ושמרו דרך ה׳ לעשות צדקה ומשפט״ (בראשית יח, יט). תפקידו של אברהם, המשימה שלשמה נבחר, הוא להיות אב. זהו גם פשר שמו: ״והיה שמך אברהם כי אב המון גויִם נתתיך״ (בראשית יז, ה). המחצית השנייה של פרקנו, הוויכוח בין אברהם לאלוהים על סדום, קשורה אפוא ישירות למחצית הראשונה. בהזמינו את אברהם להיכנס עמו לדיאלוג על גורלה של סדום, אלוהים מבקש ללמד את אברהם <b>מה זה להיות אב</b>.
כשהמקרא מדבר על אלוהים, הוא עושה זאת תמיד על דרך ההשאלה. אלוהים, מספרים לנו הנביאים, הוא מלך, שופט, רועה, בעל, ודימויים רבים אחרים. כל דימוי ודימוי מבטא היבט אחד של היחסים בין שמים לארץ, ואף אחד מהם אינו מביע את כולם. ועם זאת, הדימוי העקיב והמשכנע ביותר של האל במקרא הוא האל כאָב. ״בני בכורי ישראל״ (שמות ד, כב), אומר ה׳ כשהוא עומד לפדות את עמו משעבוד מצרים. הנביאים, וישעיה במיוחד, מדברים לעתים על האל כעל אֵם: ״כאיש אשר אמו תנחמנו, כן אנכי אנחמכם״ (ישעיה סו, יג). כך או כך, ולמרות האנתרופומורפיות שבדבר, המסורת המקראית כולה מלמדת אותנו שאם אנו מבקשים להבין את אלוהים — יעד שלעולם, בשום פעולה של הדמיון, לא נצליח להגיע אליו במלואו — הדרך הטובה ביותר שיש לנו היא לדַמוֹת אותו להורה. הורה המביא לעולם חיים חדשים באמצעות מעשה אהבה, מטפל בילדו, מגן עליו כשהוא קטן, ולאחר מכן מתרחק ממנו בהדרגה כדי שיוכל ללמוד ללכת, לדבר ולהיות בעל אחריות.
אלא ששימוש במטפורה עשוי לעתים לשנות את משמעותה של המטפורה עצמה — וכזה הוא המקרה שלפנינו. היהדות, שהציעה תפיסה מהפכנית של האלוהות, הציעה גם הבנה חדשנית של ההורות. בעולם העתיק ילדים היו רכוש הוריהם, ולא נחשבו בעלי ערך וכבוד משלהם. מכאן צמחה צורת פולחן אלילית שהמקרא סולד ממנה, העלאת ילדים לקורבן (סיפור עקדת יצחק מכוון נגד פולחן זה: אלוהים רוצה שאברהם <b>לא</b> יקריב את בנו). מכאן נוצר גם הקונפליקט הטרגי בין בנים לאבות, זה המומחש במיתוס של אדיפוס שפרויד, לדעתי בטעות, ראה אותו כייחודי לתרבות האנושית.
התורה מספרת לנו את סיפורה הארוך, והמתוח לפעמים, של ילדותה של האנושות בחסותו של ההורה אלוהים. אולם אלוהים אינו רוצה שהאנושות תישאר ילדה. הוא רוצה בני אדם בוגרים, הנוהגים באחריות מתוך חירות. בהלכה, חובותיהם של הילדים כלפי הוריהם מתחילים <b>רק כשהם חדלים להיות ילדים</b> — כשהם בני 13 ובנות 12. עד אז אין להם חובות כלל. באופן פרדוקסלי, רק כאשר אנו נעשים הורים אנו מבינים את הורינו שלנו, וזו הסיבה שהמצווה הראשונה המופיעה בתורה היא ההורות (״פרו ורבו״, בראשית א, כח). הורה חלש שואף לשלוט בילדו. הורה אמיתי שואף לוותר על שליטה. כזה הוא גם אלוהים, שאף פעם אינו מתערב כדי להגן עלינו מפני עצמנו. אנו נמעד וניפול, אבל זו הדרך היחידה של ילד ללמוד ללכת. אלוהים אינו מבקש מילדיו שלא לטעות. אדרבה, נאמנים עליו דברי קהלת כי ״אדם אין צדיק בארץ אשר יעשה טוב ולא יחטא״ (קהלת ז, כ). אלוהים מבקש מאיתנו רק להכיר בשגיאותינו וללמוד מהן. הסליחה טבועה במבנה היקום.
הקשר בין שני חצאיו של פרק יח נעוץ בהבנה חדשה לחלוטין של מושג ההורות. אברהם, העומד להפוך לאביו של ילד הברית הראשון, לומד מאלוהים מה פירוש הדבר לגדל ילד. <b>להיות אב</b> — <b>רומז המקרא</b> — <b>משמעו ללמד ילד לשאול, לאתגר, להתעמת, להתווכח</b>. אלוהים מזמין את אברהם לעשות את כל אלה מפני שהוא רוצה שיהיה אביה של אומה שתעשה אותם אף היא. אין הוא רוצה שעַם הברית יהיה כזה המקבל את כל הרעות והעוולות של העולם כרצון האל. הוא רוצה שעם הברית יהיה אנושי, לא פחות ולא יותר. הוא רוצה שבניו ישמעו את זעקתו של העשוק, את כאבו של הפצוע ואת קינתו של הגלמוד. הוא רוצה שהם <b>לא</b> יקבלו את העולם כפי שהוא, מפני שאין זה העולם שצריך להיות. הוא נותן לאברהם שיעור פרטי כיצד ללמד ילד לצמוח באמצעות אִתגור מתמיד של המציאות הקיימת. רק בדרך של קריאת תיגר לומד ילד לקבל אחריות; רק באמצעות קבלת אחריות הוא מתפתח לכדי אדם מבוגר; ורק מבוגר יכול להבין את דרכי אבהותו של אלוהים.
<b>להיות ילד יהודי פירושו ללמוד לשאול</b>. ארבע פעמים מתייחסת התורה לילדים השואלים שאלות (אלה הם ״ארבעת הבנים״ הנזכרים בהגדה של פסח).<sup style="color: gray;">8</sup> הטקס המשפחתי המשמעותי ביותר, ליל הסדר, מתחיל בארבע קושיות שילד שואל. לעומת תרבויות המעלות על נס את הילד הצייתן שאינו מקשה קושיות, המסורת היהודית, כפי שהיא מתבטאת בהגדה, מציבה את הילד ״שאינו יודע לשאול״ כדרגת ההתפתחות הנמוכה ביותר (המשורר והפילוסוף ר׳ שלמה אבן גבירול אמר ששאלה טובה היא חצי תשובה). ב״שמע ישראל״, המקודשת שבתפילות היהודיות, אנו אומרים ״ושִנַנתָם לבניך״ (דברים ו, ז). ההבנה המקובלת ל״ושיננתם״ היא לימוד חוזר ונשנה, אולם רש״י מפרש: ״ושיננתם — לשון חידוד הוא״. החינוך, בעיני היהדות, הוא פעיל, לא סביל. עניינו השחזת הדעת וחידוד האינטלקט דרך שאלות ותשובות, אתגרים ומַענים.
היהדות היא סימן השאלה המתמיד שאלוהים מציב באשר למצבו של העולם. היא ההצהרה שהיותם של הדברים כפי שהם היא עובדה ולא ערך. האם צריכים הדברים להיות כך? מדוע הם צריכים להיות כך? רק מי ששואל אם אמנם צריך העולם להיות כפי שהוא, מסוגל לשנות אותו. משום כך, קרל מרקס טעה. האמונה המקראית אינה כוח משמר. אין היא מחביאה את צלקותיו של המצב האנושי תחת גלימות של קדושה ושל הכרח. עשוי להיות — ישנו — צדק אלוהי בתוך ההיסטוריה או מעבר לה, אבל אלוהים אינו מבקש מאיתנו לחיות על פי דרישותיו של צדק זה, מפני שאם נבין את הצדק האלוהי לא נהיה עוד בני אדם. אנחנו ילדיו של אלוהים, אך איננו אלוהים עצמו. בלמדו את אברהם איך להיות ילד המטיל ספק, שואל, מגן אפילו על הרשעים בשם הסולידריות האנושית, הנחה אותו אלוהים מה משמע להיות אנושי, כיצד לשמור ״דרך ה׳ לעשות צדקה ומשפט״.
אלוהים קיים, ומכאן שיש צדק בעולם. אולם אנו רק בני אדם, ואלוהים יִיפָּה את כוחנו לחפש צדק אנושי — לא צדק מנקודת הראות של היקום והנצח, אלא מנקודת הראות של הבריות השׁוגות, השבריריות, הפגיעות ובנות החלוף שהננו. אנו, החיים במרחב ובזמן, איננו יכולים שלא לראות אי־צדק. איננו יכולים לדעת לאיזה גמול נזכה לאחר מותנו. איננו יכולים לשפוט אירוע הנוכח החי עדיין בַּכָּאן ובָעכשיו על פי השלכותיו ארוכות הטווח. כאבנו אינו פוחת בעזרת האמונה שהוא נחוץ לטובת העולם כשלם. קל וחומר שהאמונה שהכאב הוא עונש על חטאינו אינה מקהה אותו במאום. כפי שרֵעיו של איוב הבינו באיחור, ברעיונות כאלה אין נחמה אלא פגיעה כפולה ומכופלת. בספר איוב, המנחמים שהגנו על הצדק האלוהי זכו לגינוי מפי אלוהים עצמו, שכן אלוהים מבקש מאיתנו לא לשים את עצמנו במקומו אלא להיות בני אדם, כלומר, בראש ובראשונה, להכיר בכך שאין אנו אלוהים.
<b>בכך שברא את האנושות הטיל עליה אלוהים את הזכות ואת החובה לראות דברים מנקודת מבט אנושית</b>. אם בעולם שבין אופקינו המוגבלים קיים רוע, אין זה משנה שאופקינו אלה מוגבלים. בבוראו אותנו כבני אדם, לא כיושבי שחקים, אלוהים קרא לנו לשפוט ולפעול במונחים האנושיים שלנו. ״לא ניתנה תורה למלאכי השרת״, אמרו חכמים.<sup style="color: gray;">9</sup> היא ניתנה לבני אנוש, והצדק שהיא מבקשת מאיתנו להיאבק למענו הוא צדק אנושי. זו הסיבה לכך שאלוהים הסמיך את אברהם לקרוא תיגר על גורלן של סדום ושל ערי הכיכר.
אלוהים ידע שאין צדיקים בעיר. אבל אברהם לא ידע, ולא היה יכול לדעת. אילו שתק, אילו קיבל את הצו האלוהי, הצדק היה נעשה, אבל לא היה נראה — בכל אופן, לא בצורה המובנת לנו, היושבים על פני האדמה. היה צורך במשפט הוגן, בסִנגור, בבקשה להקלה בעונש. זה היה תפקידו של אברהם, וזה היה האומץ שהפגין, האומץ שאלוהים זימן אותו להפגין, שכן האמונה שאברהם נקרא לייסד תהיה אמונה שבכל דור ודור תשאף לצדק במונחים אנושיים. אין זו אמונה המקבלת את המצב הקיים כרצון האל. נהפוך הוא: זו אמונה שבה אלוהים מזמין את בני האדם להיות שותפים במעשה הגאולה; לבנות חברה על בסיס צדק שאנשים מבינים אותו כצדק; לבנות עולם אנושי שאין בו היבריס (הניסיון להיות יותר מבני אדם) ואין בו נמזיס (הידרדרות לכדי פחות־מבני־אדם).
״דיברה תורה כלשון בני אדם״, אמר רבי ישמעאל,<sup style="color: gray;">10</sup> כלומר, היא פונה אלינו בפרמטרים המובנים לנו. ״לא בשמַים הִוא״, אומר משה בערוב ימיו, ״ולא מעבר לים״ (דברים ל, יב–יג). בשמים יש אמת שלמה; בארץ, אנו חיים בין השתקפויותיה והשתברויותיה. איננו יכולים להבין את הצדק של אלוהים בלי להיות אלוהים בעצמנו. אלוהים אינו מבקש מאיתנו להיות שום דבר שאינו אנחנו, ישויות סופיות שידיעתן מוגבלת, שמחזור חייהן כה קצר, שאופקיהן מוגבלים. דווקא בתוך גבולות אלה מבקש אלוהים מאיתנו ליצור צדק שאנו יכולים להבין: צדק אנושי שלבטח נופל ברמתו מהצדק האלוהי, אך אינו משמעותי פחות ממנו. שהרי אלוהים, בבוראו אותנו, העניק לחיינו משמעות. אולי איננו יותר מצלם, מהשתקפות חיוורת, של אלוהים עצמו — אך אנחנו גם לא פחות מכך.
<b>* * *</b> <br>אופיום להמונים? מעולם לא היה דבר רחוק מאופיום כפי שרחוקה ממנו דת זו של אי־נחת מקודשת, של אי־שביעות רצון מהסטטוס קוו. אברהם, ולאחריו משה, עמוס וישעיה, הם אלה שבשם הצדק וכבוד האדם התעמתו עם כוהנים ועם מלכים, ואף התווכחו עם אלוהים עצמו. המנגינה הזאת, שנוגנה לראשונה בידי אברהם, לא פסקה מאז ועד עולם. ביטויה הנוקב ביותר נמצא בספר איוב, שהוא לבטח הספר החתרני ביותר שנכלל אי־פעם בכתבי קודש כלשהם. היא מהדהדת בקינות מימי הביניים, בסיפורי החסידים ובספרות השואה. ביהדות, אמונה אינה השלמה אלא מחאה. מחאה נגד העולם כפי שהוא, בשם העולם שעדיין איננו ושצריך להיות. האמונה שוכנת לא בתשובה אלא בשאלה, וככל שהאדם גדול כך השאלה שהוא שואל מחריפה. המקרא אינו אופיום מטפיזי, אלא ההפך הגמור. מטרתו אינה לקחת את המאמין לחלקת שמים פרטית. אדרבה: תשוקתו העזה והמתמדת היא להוריד את השמים ארצה. כל עוד לא עשינו זאת, המלאכה לפנינו.
יש תרבויות המשחררות את האנושות מאחריות, ומרוממות אותה מעל לעולם הסבל אל עבר רוחניות אקסטטית של אושר עילאי. הן מלמדות אותנו לקבל את העולם כפי שהוא ואת עצמנו כפי שאנו. הן מעניקות לנו שלוות נפש, ואין זה מעט. היהדות אינה דת של שלוות נפש. ״תלמידי חכמים אין להם מנוחה אפילו לעולם הבא״, אומר התלמוד.<sup style="color: gray;">11</sup> אני חש יראה נוכח האתגר שאלוהים הציב לנו: להיות שונים, לנתץ את הפוליטיקלי־קורקט, להיות סימן השאלה של אלוהים אל מול החוכמה הנפוצה בת הזמן, לבנות, לשנות, לתקן את העולם עד שייעשה מקום הראוי לנוכחות האלוהית, שכן למדנו לכבד את צלם אלוהים שהוא האדם.
האמונה היהודית דורשת אומץ. היא לא נועדה לרכי לב. תמונת היקום שלה אינה מציעה נחמה. נהיה בני חורין או עשירים ככל שנהיה, בפסח אנו אוכלים מלחם העוני ונוגסים ממרור השעבוד. בחג הסוכות אנו יושבים במעין צריפים, ולשבוע אחד כמו מצטרפים לתחושותיו של חסר הבית. השבת שלנו היא פעולת מחאה נגד חברה שמניע אותה רצף בלתי פוסק של ייצור וצריכה. מדי יום אנו מזכירים בתפילתנו שה׳ ״עֹשֶׂה משפט לַעשוקים, נֹתֵן לחם לרעבים, ה׳ מתיר אסורים. ה׳ פֹקֵח עִוְרים ה׳ זֹקֵף כפופים […] שֹמֵר את גֵרים, יתום ואלמנה יעודד״ (תהלים קמו, ז–ט). אם רצוננו לחקות את דרכי האל, עלינו להיות ערים לעוניים של אחרים, לסבלם ולערירותם. האופיום מקהה את רגישותנו לכאב. התנ״ך מחדד אותה.
מי שמתרגש מדברי הנביאים אינו יכול להיות חסר מצפון חברתי. המסר שהם מעבירים בשם אלוהים הוא: קבל אחריות. העולם לא ישתפר לבד, מרצונו הטוב. לא נהפוך את העולם למקום אנושי יותר אם נחבוק ידיים ונותיר לאחרים — לפוליטיקאים, לעיתונאים, למפגינים, ליוזמי קמפיינים — להיות שליחינו ולהביא בשמנו גאולה לעולם. התנ״ך מתחיל לא בקריאתו של אדם לאלוהים, אלא בקריאתו של אלוהים אלינו, אל כל אחד מאיתנו, באשר אנו נמצאים. ״אם החרש תחרישי לעת הזאת״, אומר מרדכי לאסתר, ״רֶוַח והצלה יעמוד ליהודים ממקום אחר […] ומי יודע אם לעת כזאת הגעתְ לַמַּלכות״ (אסתר ד, יד). זו השאלה שה׳ מציב בפנינו. נכון: אם אנו לא נעשה זאת מישהו אחר אולי יעשה. אבל אנו נוכיח בכך שלא הבנו מדוע אנו כאן ומהי שליחותנו. התנ״ך הוא קריאתו של אלוהים לאחריות אנושית.
<h3>פרק ג; החסד כצדק</h3>
<span class="poetry indentAll">הרבי מִקמינקא החליט פעם להקדיש יום שלם לאמירת תהלים. לפנות ערב, בעוד שפתיו דובבות תהלים, הגיע אליו שליח ואמר לו שמורו ורבו, המגיד מצידנוב, מבקש לראות אותו. הרבי אמר שיבוא ברגע שיגמור, אך עד מהרה שב השליח ואמר לו שהמגיד מתעקש שיבוא מיד. כשהגיע שאל אותו המגיד מדוע התעכב, והרבי השיב שאמר תהלים. המגיד אמר לו שקרא לו כדי שיצא לאסוף כסף למען עני השרוי במצוקה, והוסיף: ״תהלים גם מלאכים יכולים לשיר — אבל לעזור לעני יכולים רק בני אדם. לכן גדולה צדקה מאמירת תהלים״ (סיפור חסידי).<sup style="color: gray;">1</sup> </span>
המבקש להבין תרבות ייטיב לעשות אם יאזין לסיפורים שהיא מספרת. את הסיפור הבא, שזמן התרחשותו הוא ראשית המאה התשע עשרה, סיפר י״ל פרץ.<sup style="color: gray;">2</sup> הרקע לסיפור הוא המתיחות הרבה ששררה בין החסידים, הנוטים למיסטיקה, לבין יריביהם ה״מתנגדים״, ובראשם שכלתני ליטא. הללו ראו בחסידים בוּרים ובעלי אמונות טפלות המייחסים כוחות על־טבעיים למנהיגם, הרבי (או ״הצדיק״), שלדעת המתנגדים אינו תלמיד חכם כלל.
בכל יום שישי, לפני עלות השחר, היה הרבי מנֶמירוב נעלם. איש לא ראה אותו לא בבתי הכנסת ולא בבתי המדרש. דלתות ביתו היו פתוחות, אך הוא לא היה בו. פעם בא לנמירוב תלמיד חכם ליטאי. כששמע על היעלמויותיו של הרבי שאל את חסידיו היכן הוא. ״בשמים, כמובן״, ענו. ״תושבי העיר צריכים שלום, פרנסה ובריאות טובה. הרבי איש קדוש הוא, ואין ספק שהוא נמצא בשמים, מבקש למענם״.
שחק הליטאי לתמימותם של החסידים, והחליט לגלות את האמת בכוחות עצמו. אור ליום שישי התחבא בביתו של הצדיק. לפנות בוקר שמע אותו נאנח ומתייפח. לאחר מכן ראה שהוא קם, ניגש לארון, מוציא צרור בגדים ומתלבש. לא היו אלה בגדי רב, אלא בגדי איכר. הרבי ניגש לשידה, נטל ממנה גרזן ויצא אל הרחוב החשוך. הליטאי עקב אחריו בלאט, תחילה בתוך העיירה ולאחר מכן מחוצה לה, אל תוך היער. שם חטב הרבי עץ וביקע אותו לעצי הסקה. הוא אסף אותם בחבילה וחזר לעיירה.
באחד הרחובות הצדדיים עצר ליד בית מט לנפול ודפק בדלת. אישה קשישה, חולה וענייה פתחה את הדלת. ״מי זה?״ שאלה.
- ״אני ואסילי״, השיב הצדיק. ״יש לי עצים למכירה, בזיל הזול, כמעט חינם״.
- ״אין לי כסף״, ענתה האישה.
- ״אתן לך בהקפה״, אמר.
- ״ואיך אוכל לשלם לך?״ שאלה.
- ״אני בוטח בך — ואת, האינך בוטחת באלוהים? הוא ידאג כבר לשלם לי״.
- ״אבל מי יסיק את התנור? אינני יכולה, אני חולה״.
- ״אני אסיק״, השיב הצדיק, והכניס את העצים לתנור כשפיו ממלמל כבר את תפילת השחר. לאחר מכן שב לביתו.
בראותו זאת החליט הליטאי להישאר בעיר והיה לאחד מחסידיו של הרבי. מאז, בכל פעם ששמע את אנשי העיר מספרים לאורחיהם על הצדיק העולה לשמים, לא צחק עוד, ואף היה מוסיף: ״מי יודע אם לא למעלה מזה״.
הרמב״ם, גדול ישראל בן המאה השתים עשרה, היה קפדן בכתיבתו ולא נהג לערבב הלכה עם סיפורים. ובכל זאת, בספר ההלכה שלו ׳משנה תורה׳ הוא חורג מדרכו ומציין: ״מעולם לא ראינו ולא שמענו בקהל מישראל שאין להן קופה של צדקה״.<sup style="color: gray;">3</sup> במשך מאות שנות גלות, כשאין בידם לא כוח, לא שלטון ובדרך כלל גם לא אמצעי קיום סבירים, יצרו היהודים את המקבילה הקהילתית של מדינת הרווחה. הם עשו זאת מרצונם החופשי — מפני שזו מצווה, מפני שזה מה שיהודים עושים, ומפני שהם ידעו שאיש לא יעשה זאת במקומם. כפי שמציין הרמב״ם במקום סמוך:
<span class="poetry indentAll">וכל ישראל והנלווה עליהם כאחים הם, שנאמר ״בנים אתם לה׳ אלהיכם״ — ואם לא ירחם האח על האח, מי ירחם עליו? ולמי עניי ישראל נושאין עיניהן? הלעכו״ם ששונאין אותן ורודפים אחריהן? הא [הרי] אין עיניהן תלויות אלא לאחיהן.<sup style="color: gray;">4</sup> </span>
חז״ל, שקדמו לרמב״ם בשנים רבות, כבר עמדו על עובדה מוזרה בתורה. כשבני ישראל, בהיותם במדבר, נתבקשו על ידי אהרן לתת לו את תכשיטיהם כדי ליצור את עגל הזהב, הם עשו זאת. וכשביקש מהם משה לתרום לבניית המשכן, נענו בנדיבות כזו שהיה צורך לבקש מהם להפסיק. האירוע האחד, חטא העגל, היה הגדול שבחטאיהם, ואילו השני, בניית המשכן, היה שיאה של עבודת ה׳ בקרבם. לשניהם משותף דבר אחד בלבד: הנכונות לתת. ״אין את[ה] יכול לעמוד על אופייה של אומה זו״, תמֵה המדרש. ״נתבעין לעגל ונותנין, נתבעין לַמִשכן ונותנין״.<sup style="color: gray;">5</sup> רעיון הצדקה נטוע עמוק כל כך בזהות היהודית, שחז״ל אמרו שאם אדם אכזרי וחסר חמלה, יש לפקפק במוצאו היהודי. קפיצת יד היא ראיה־לכאורה שאדם אינו יהודי.<sup style="color: gray;">6</sup>
<b>* * *</b> <br>המילה ׳צדקה׳ אינה ניתנת לתרגום, מפני שהיא מחברת יחדיו שני מושגים שבשפות אחרות הם הפכים: חסד וצדק. נניח למשל שאני נותן למישהו 100 שקלים. ייתכן שהוא זכאי להם וייתכן שלא. אם הוא זכאי להם, כשנתתי לו אותם עשיתי צדק. אם לא, עשיתי חסד. באנגלית, למשל, מעשה חסד, charity, אינו יכול להיות מעשה של צדק, justice, ומעשה של צדק אינו יכול להיות מעשה חסד, אולם ׳צדקה׳ בעברית משמעה צדק וחסד גם יחד.
יסודו של רעיון הצדקה מצוי בהקפדתה התאולוגית של היהדות להבחין בין קניין לבעלות. בחשבון אחרון, כל הדברים שברשותנו נמצאים בבעלותו של אלוהים, בורא העולם. מה שהוא קנייננו אינו שלנו ממש; אנו רק מחזיקים בו כפיקדון מאלוהים. הדוגמה הבהירה ביותר לכך היא ההוראה המופיעה בספר ויקרא: ״והארץ לא תִמָכר לצמִתֻת, כי לי הארץ, כי גֵרים ותושבים אתם עמדי״ (כה, כג). לו הייתה בעולם בעלות מוחלטת, היה הבדל בין צדק (מה שאנחנו מחויבים לתת לאחרים) לבין חסד (מה שאנחנו נותנים לאחרים מתוך נדיבות לב). הצדק היה חובה הנאכפת בחוק, ואילו החסד היה לכל היותר מחויבות מוסרית, ביטוי לרצון טוב או לאהדה. אולם ביהדות, כיוון שאין אנו בעלים על רכושנו אלא רק מופקדים עליו בשמו של אלוהים, אנו מחויבים לתנאי הנאמנות, ואחד מהם הוא לתרום חלק מרכושנו לזולתנו הסובל ממחסור. מה שבמערכות משפט אחרות היה נחשב לחסד, ביהדות הוא דרישה נוקשה של החוק. כזו שאפשר, אם נחוץ, לאוכפה בידי בית דין.
המקבילה הקרובה ביותר ל׳צדקה׳ בלשונות המערב היא המונח שנוצר עם רעיון מדינת הרווחה — <b>צדק חברתי</b> (פרידריך האייק ראה במונח זה אוקסימורון).<sup style="color: gray;">7</sup> שני המונחים, ׳צדקה׳ ו׳צדק חברתי׳, מבוססים על הרעיון שאיש לא יישאר בלא צורכי קיום בסיסיים, ומי שיש לו יותר מכפי צורכו ייתן חלק מהעודף למי שיש לו פחות מהדרוש. זהו ערך בסיסי בסוג החברה שבני ישראל נצטוו ליצור: חברה שבה לכל אחד יש זכות בסיסית לחיים בכבוד ולשותפות שווה בקהילת הברית שבריבונות האל.
המונח ׳צדקה׳ מופיע בתורה לראשונה בפסקה מספר בראשית שכבר נגענו בה בספרנו זה, פסקה שהיא המקום היחיד בתורה המסביר מדוע בחר אלוהים באברהם להיות מייסדה של אמונה חדשה:
<span class="poetry indentAll">וה׳ אמר, המכַסה אני מאברהם אשר אני עֹשה? ואברהם היוֹ יהיה לגוי גדול ועצום ונִבְרכו בו כל גויי הארץ. כי ידעתיו למען אשר יצוֶה את בניו ואת ביתו אחריו ושמרו דרך ה׳ לעשות צדקה ומשפט, למען הביא ה׳ על אברהם את אשר דִבר עליו (בראשית יח, יז–יט).</span>
״דרך ה׳״ מוגדרת כאן בשתי מילים: ״צדקה ומשפט״. שתי המילים מציינות שתי צורות של צדק. ׳משפט׳ הוא צדק ענישתי: שלטון החוק, שבו ויכוחים מיושבים על פי הצדק ולא על פי הכוח; בהליך מסודר של שקילת עדויות ושמיעת שני הצדדים, ולא במעשים של גאולת דם ונטילת החוק לידיים. שלטון החוק נוטל את קביעת האשמה והחפוּת מידיהם של אנשים פרטיים ומעביר אותה לידיה של החברה כשלם. הוא מייסד מערכת של חוקים שהכול כפופים להם, ושבאמצעותם פועלים פרטים בחברה לקידום ענייניהם בלי להפר זכויות וחירויות של זולתם. היהדות מקנה לחוק חשיבות עליונה, משום שהוא המוסד הבסיסי ביותר של חברה חופשית. אין זה מקרה שהתגלויותיו של אלוהים בתנ״ך הן בעיקרן מסירת חוקים ומצוות. שכן היהדות עניינה לא רק <b>ישועה</b> אישית, עניינים שבין הנשמה לאלוהיה, אלא גם <b>גאולה</b> לאומית: יצירת חברה שהשכינה שורה בה. חברה שהחוק שולט בה היא מקום של <b>משפט</b>.
אולם המשפט לבדו אין די בו כדי ליצור חברה ראויה. לצדו חייבת להופיע גם צדקה: צדק חלוקתי. לא קשה לדמיין חברה השומרת באדיקות על שלטון החוק, ובכל זאת יש בה פערים בלתי נסבלים בין מעטים המרכזים בידיהם את העושר לבין רבים הנותרים בלא אמצעים בסיסיים לקיום בכבוד; בין כאלה החיים חיי תפנוקים ופאר לבין אחרים שאין להם קורת גג. יכולה חברה לעמוד בגאון על קוצו של יו״ד בספר חוקיה, ועדיין לקיים עוני ואבטלה בהיקף רחב. לא לסדר חברתי כזה מייחלת התורה. הצדק חייב להיות לא רק בדרך שבה החוק נשמר, אלא גם בדרך שבה אמצעי הקיום — העושר, שהוא ברכת האל — מחולקים. זוהי <b>צדקה</b>.
המצווה עצמה מופיעה בתורה בדרך אגב כמעט, בהקשר של השנה השביעית, שנת השמיטה, שבסיומה מבוטלים החובות כדי שהעניים יוכלו להיחלץ ממלכודת העוני. הסכנה בציווי כזה היא, כמובן, שהמלווים יקפצו את ידם כששנת השמיטה תתקרב, מתוך חשש שכספם לא יושב להם. משום כך מזהירה התורה:
<span class="poetry indentAll">כי יהיה בך אביו מאחד אחיך באחד שעריך בארצך אשר ה׳ א־להיך נֹתן לך, לא תאמץ את לבבך ולא תקפֹּץ את ידך מאחיך האביון. כי פתֹח תפתח את ידך לו והעבט תעביטנו די מַחְסֹרוֹ אשר יחסר לו […] נתון תִתן לו ולא יֵרע לבבך בתתך לו, כי בגלל הדבר הזה יברכך ה׳ א־להיך בכל מעשך ובכל משלח ידך. כי לא יחדל אביון מקרב הארץ, על כן אנכי מצַוך לאמֹר פתֹח תפתח את ידך לאחיך, לעֲנִיֶּךָ ולאביֹנְך בארצך (דברים טו, ז–יא).</span>
מדוע מצוות הצדקה, אם היא מוסד מרכזי כל כך ביהדות, נזכרת בתורה בקצרנות כזו? התשובה נעוצה בטבעה של החברה שנצטוותה בה. בימי המקרא, עם ישראל היה בעיקרו עם של חקלאים, ומשום כך התורה מנסחת את מצע הצדקה שלה במונחיה של חברה חקלאית.
מצע זה כָלל, כפי שהזכרנו, את שנת השמיטה, שבה בטלו החובות. נכללה בו גם מצוות שחרור עבדים בשנת עבדותם השביעית. הייתה שנת היובל, שבה הושבה כל נחלת אבות אל מחזיקיה המקוריים. בעלי השדות חויבו להותיר לעניים את הלקט, אותן שיבולים שנשרו מידיהם בעת הקציר, את השִכחה, האלומות שנשכחו, ואת פאת השדה; ובעלי הכרמים — את הפֶרט והעוללות שבאשכולות הענבים. בשנה השלישית ובשנה השישית לשמיטה קיבלו העניים מעשֵׂר מן היבול. באמצעים אלה ובאמצעים נוספים ייסדה התורה גרסה מוקדמת של מדינת הרווחה — בהבדל יסודי אחד: היא לא הייתה תלויה ב<b>מדינה</b>. מערכת הרווחה הייתה חלק מה<b>חברה</b>. לא כוח כונן אותה, אלא אחריות מוסרית ורשת של חובות שנוצרה בברית סיני. זו הייתה מערכת של חן וחסד.
גאונותם של חז״ל נעוצה ביכולתם לקיים חזון חברתי זה בעידן שבו המערכת הכלכלית הייתה שונה לגמרי. בפסוקי התורה שציטטנו לעיל הם ראו מעין ייפוי כוח מקראי לחקיקה רבנית נרחבת בתחום הצדקה. צדקה אינה רק מתנות מן התוצרת החקלאית, אלא גם מתנות כסף — אמצעי התשלום בכל החברות המתקדמות, יהיה בסיסן הכלכלי אשר יהיה. מה שבימי המקרא היה חובה מינורית למדי הפך עתה — כשישראל כבר אינה אומה רגילה החיה בארצה, ורוב בניה כבר אינם עובדי אדמה — ללשד חייה של מערכת הצדק החלוקתי שלו.
<b>* * *</b> <br/>המייחד את מושג הצדקה הוא, בראש ובראשונה, סירוב מוחלט מצדם של חז״ל לראות את העוני באור רומנטי. לדידם אין כל ברכה סמויה בעוני; הוא רע לחלוטין. ״עניוּת כְּמיתה״, אמרו.<sup style="color: gray;">8</sup> ״קשה עניות בתוך ביתו של אדם יותר מחמישים מכות״.<sup style="color: gray;">9</sup> ״אין לך מידה קשה מן העניות, שכל מי שהוא מדוקדק בעניות כאלו דבוקין בו כל ייסורים שבעולם וכאילו באו עליו כל הקללות שבמשנה־תורה. ואמרו רבותינו: אילו נתקבצו כל ייסורין לצד אחד והעניות לצד אחד, העניות מכרעת לכולן״.<sup style="color: gray;">10</sup>
אלה הם דבריהם של אנשים שחוו דלות על בשרם. רבים מחכמינו היו עניים בעצמם. להִלל לא היה הסכום הפעוט שנדרש כדמי כניסה לבית המדרש.<sup style="color: gray;">11</sup> על רבי חנינא בן דוסא אמרו שדי היה לו בקב חרובים מערב שבת לערב שבת.<sup style="color: gray;">12</sup> הם ידעו שהעוני אינו נוסך באדם אצילות, אף לא מעדן את הנפש. הוא מקהה את הרגישויות, הוא משסה את האדם נגד עצמו, הוא שובר את הרוח ומשפיל את הנפש. ״אם אין קמח״, אמרו חז״ל, ״אין תורה״.<sup style="color: gray;">13</sup> הרמב״ם הסביר זאת בפשטות, באומרו שאדם רעב, צמא, כואב או חסר קורת גג אינו יכול לתת את דעתו לדברים נשגבים.<sup style="color: gray;">14</sup> בנקודה זו היו חז״ל מסכימים עם מרקס, שאמר שדברי שבח לעוני הם הגנה בלתי נסבלת על הסטטוס קוו מצדם של בעלי הבכורה והכוח.
כל מגמתה של התורה מיוסדת על הרעיון שאלוהים נמצא בעולם הפיזי ובברכתו. אנו מצווים לעבוד את ה׳ בשמחה, מתוך התענגות על השפע, ולא מתוך הכחשה עצמית. אחד מחכמי התלמוד אף הרחיק לכת והצהיר שכל אדם ייתן את הדין בעולם הבא על כל עונג לגיטימי שמנע מעצמו בעולם הזה.<sup style="color: gray;">15</sup> הפרישות, שהיא פיתוי מתמיד בחיים הדתיים, לא אומצה מעולם בידי הזרם המרכזי של היהדות. נהפוך הוא: היא נתפסה כהתכחשות מובלעת לעולם שאלוהים ברא ואמר כי טוב. לאמריה של היהדות על העוני יש טעם מרענן של ישירות וחוש מציאות. אהבת העני אין פירושה ביהדות אהבת העוני. שום אדם עני לא נושע אף פעם מהידיעה שעוניו מאציל עליו קדושה. מה שיכול להושיע את העני הוא קבלת הזדמנות לצאת מן העוני.
באותה נחרצות דוחים חז״ל גם את התפיסה שאי־השוויון בחברה הוא רצון האל. התלמוד מספר בעניין זה על ויכוח בין רבי עקיבא לבין המושל הרומי של ארץ ישראל, טיניוס רופוס.
<span class="poetry indentAll">וזו שאלה שאל טורנוסרופוס הרשע את רבי עקיבא: אם אלוהיכם אוהב עניים הוא, מפני מה אינו מפרנסם? <br/>אמר לו, כדי שניצול אנו בהן מדינה של גיהינום [כלומר, יכופר לנו בזכות מצוות הצדקה]. <br/>אמר לו, אדרבה, זו [זוהי הסיבה] שמחייבתן לגיהינום. אמשול לך משל למה הדבר דומה: למלך בשר ודם שכעס על עבדו וחבשו בבית האסורין, וציווה עליו שלא להאכילו ושלא להשקותו, והלך אדם אחד והאכילו והשקהו. כששמע המלך, לא כועס עליו? ואתם קרויין עבדים, שנאמר ״כי לי בני ישראל עבדים״ (ויקרא כה, נה). <br/>אמר לו רבי עקיבא, אמשול לך משל למה הדבר דומה. למלך בשר ודם שכעס על בנו וחבשו בבית האסורין, וציווה עליו שלא להאכילו ושלא להשקותו, והלך אדם אחד והאכילו והשקהו. כששמע המלך, לא דורון משגר לו? ואנן [אנחנו] קרויין בנים, דכתיב ״בנים אתם לה׳ אלהיכם״ (דברים יד, א).<sup style="color: gray;">16</sup> </span>
אין שום קדושה או אי־נמנעות באי־שוויון חברתי וכלכלי. היהדות דחתה את האמונה, שבעת העתיקה ובימי הביניים הייתה אוניברסלית כמעט, שדירוג חברתי ומעמדי הוא חלק ממבנה העולם. בני אדם הם שיצרו את אי־השוויון, ולפיכך בני אדם יכולים גם לתקן אותו.
מכאן שיש לספק לכל אדם תנאים בסיסיים לחיים בכבוד. חז״ל למדו זאת מהפסוק, שעניינו היחס לאביון, ״כי פתֹח תִפתח את ידך לו והעבט תעביטנו די מַחסֹרו אשר יחסר לו״ (דברים טו, ח). ״מחסור״ כולל מזון, מגורים, ריהוט בסיסי, ובמידת הצורך גם נדוניה לחתונה. לשם כך הקימה כל קהילה קרנות צדקה, וחייבה את כל חבריה לתרום להן. עוד מראשית ימי חז״ל ידועים לנו מוסדות כמו בית התמחוי שחילק מדי יום מזון לכל דורש, וקופת הקהילה שחילקה מדי שבוע כסף לעניי העיר ודאגה לממן להם לבוש, דמי הכנסת כלה והוצאות קבורה. היהדות הבתר־מקראית שמרה אמונים לקביעתה הנחרצת של התורה שיש לדון כל חברה על פי תרומתה לרווחתם של החלשים בתוכה, ״האלמנה, היתום, העני והגר״. הבסיס הדתי להשקפה זו קיבל ביטוי מרהיב בדבריו של אחד האמוראים המוקדמים:
<span class="poetry indentAll">אמר ר׳ יוחנן, כל מקום שאתה מוצא גבורתו של הקב״ה אתה מוצא ענוותנותו. דבר זה כתוב בתורה, ושנוי בנביאים, ומשולש בכתובים. כתוב בתורה: ״כי ה׳ אלהיכם הוא אלהי האלהים ואדוני האדונים״, וכתיב בתריה [וכתוב מיד אחריו] ״עושה משפט יתום ואלמנה [ואֹהב גר לתת לו לחם ושמלה]״ (דברים י, יז–יח). שנוי בנביאים: ״כה אמר רם ונִשׂא שוכן עד וקדוש [שמו, מרום וקדוש אשכון]״ וגו׳, וכתיב בתריה ״ואת דַּכָּא ושְפַל רוח [להחיות רוח שפלים ולהחיות לב נדכאים]״ (ישעיה נז, טו). משולש בכתובים: דכתיב ״סֹלּוּ לָרֹכֵב בערבות ביָה שמו״ וכתיב בתריה ״אבי יתומים ודיין אלמנות [אלהים במעון קדשוֹ]״ (תהלים סח, ה–ו).<sup style="color: gray;">17</sup> </span>
בשביל אלוהים, קל וחומר בשבילנו, גדוּלה אין פירושה לעמוד מעל לבני אדם, אלא להיות איתם, לשמוע את בכיים השקט, לחלוק איתם את כאבם, להציע נחמה לנואש וכבוד למושפל. המסר של התנ״ך הוא שתרבויות שורדות לא בשל חוזקן, אלא על פי יחסן לחלש; לא בזכות העושר, אלא בהתאם לטיפולן בעני; לא על ידי כוח, אלא על ידי דאגה לחסרי הכוח. תרבות נעשית חסינה אם היא חסה על הפּגיע.
הממד הפסיכולוגי של הלכות הצדקה מרשים במיוחד. העוני לא רק מגביל; הוא גם <b>משפיל</b>, וחברה נאותה לא תרשה שתהיה בה השפלה.<sup style="color: gray;">18</sup> הביטוי הברור ביותר לרעיון זה הוא דבריו המפורסמים של הרמב״ם, בספר ההלכה ׳משנה תורה׳, על שמונה מדרגות הצדקה:
<span class="poetry indentAll">שמונה מעלות יש בצדקה, זו למעלה מזו. <br/>מעלה גדולה שאין למעלה ממנה זה המחזיק ביד ישראל שֶׁמָּךְ, ונותן לו מתנה, או הלוואה, או עושה עמו שותפות, או ממציא לו מלאכה כדי לחזק את ידו עד שלא יצטרך לבריות לשאול. ועל זה נאמר, ״והחזקת בו גר ותושב וחי עמך״ (ויקרא כה, לה). כלומר, החזֵק בו עד שלא ייפול ויצטרך. <br/>פחות מזה — הנותן צדקה לעניים ולא ידע למי נתן ולא ידע העני ממי לקח, שהרי זו מצווה לשמה. כגון לשכת חשאים שהייתה במקדש, שהיו הצדיקים נותנין בה בחשאי והעניים בני טובים מתפרנסין ממנה בחשאי. וקרוב לזה הנותן לתוך קופה של צדקה […] <br/>פחות מזה — שיידע הנותן למי ייתן ולא ידע העני ממי לקח. כגון גדולי החכמים שהיו הולכין בסתר ומשליכין המעות בפתחי העניים […] <br/>פחות מזה — שיידע העני ממי נטל ולא יידע הנותן, כגון גדולי החכמים שהיו צוררים המעות בסדיניהן ומפשילין לאחוריהן ובאין העניים ונוטלין כדי שלא יהיה להן בושה. <br/>פחות מזה — שייתן לו בידו קודם שישאל. <br/>פחות מזה — שייתן לו אחַר שישאל. <br/>פחות מזה — שייתן לו פחות מן הראוי בסבר פנים יפות. <br/>פחות מזה — שייתן לו בעצב.<sup style="color: gray;">19</sup> </span>
אתיקה זו, המכוילת בעדינות רבה כל כך, חדורה בתובנה פסיכולוגית. מה שקובע בה הוא לא <b>כמה</b> אדם נותן, אלא <b>איך</b> הוא נותן. במתן צדקה, האלמוניות הכרחית לשמירה על כבודו של המקבל. אסור שהאביון ירגיש מבוכה. אסור שהעשיר ירגיש עליונות. אנו נותנים לא כדי להתגאות בנדיבותנו, ודאי לא כדי להבליט את תלותם של אחרים בנו, אלא מפני שאנו שייכים לברית של סולידריות אנושית, ומפני שכך רוצה אלוהים שנעשה: שנכבד את האמון שנתן בנו כשנתן בידינו, כפיקדון זמני, את עושרנו.
עניין מיוחד יש בקביעתו של הרמב״ם שמתן עבודה, או אמצעים להקמת עסק, הוא הדרגה הגבוהה ביותר של צדקה. ההיבט המשפיל ביותר בעוני הוא תחושת התלות. ביטוי נוקב לכך אפשר למצוא, למשל, בברכת המזון, שבה אנו מבקשים: ״ונא אל תצריכנו, ה׳ אלוהינו, לא לידי מתנת בשר ודם ולא לידי הלוואתם, כי אם לידך המלאה, הגדושה והרחבה, שלא נבוש ולא ניכלם לעולם ועד״. גדול מעשי הצדקה הוא זה המאפשר לאדם לפרנס את עצמו. הנשגב שבמעשי החסד הוא זה המשחרר אדם מההיזקקות לחסד. מנקודת המבט של הנותן, דרך זו של נתינה היא מהזולות שישנן. לעתים היא אף אינה עולה לו בכסף כלל. אולם מנקודת מבטו של המקבל, זו הדרך המכבדת ביותר, שכן היא מסירה ממנו את בושת הנצרכוּת. כך גם ברמת המאקרו: סיוע הומניטרי הוא הכרחי לטווח קצר, אך לטווח הארוך חשובות יותר יצירת מקומות עבודה ונקיטת מדיניות כלכלית המקדמת תעסוקה מלאה.
ההגנה על כבוד האדם והמאמץ למנוע את השפלתו הם מקווי היסוד של ההלכה. כך, למשל, חז״ל פסקו שגם את העשיר שבעשירים יש להביא לקבורה בפשטות, כדי שלא לבייש את העניים.<sup style="color: gray;">20</sup> בימי מועד קבועים, ט״ו באב ויום כיפור, חויבו בנות ירושלים, ובנות העשירים בפרט, לצאת בבגדי לָבָן שאוּלים, ״שלא לבייש את מי שאין לו״.<sup style="color: gray;">21</sup> חכמים פעלו להפחתת מחיריהם של תשמישי קדושה, כדי שאיש לא יודר מאירועים קהילתיים. מעסיקים נדרשו להעניק לעובדיהם תנאי עבודה שיש בהם כבוד בסיסי. טקסט היסוד כאן הוא הצהרתו של אלוהים ״כי לי בני ישראל עבדים״ (ויקרא כה, נה): עבדי האל, ולא עבדיו של אדם. תנאי מוקדם לחירות הוא כבוד עצמי, וחברה חופשית היא, לפיכך, חברה שאינה שוללת מאיש זכות אנושית בסיסית זו.
מרתקת במיוחד היא אותה הלכה הקובעת שאפילו עני המתפרנס מצדקה חייב לתת צדקה בעצמו.<sup style="color: gray;">22</sup> לכאורה זהו אבסורד. מדוע לתת לראובן מספיק כסף כך שהוא יוכל לתת ממנו לשמעון? הגיוני יותר ויעיל יותר לתת ישירות לשמעון. אולם חכמים הבינו ש<b>הנתינה היא חלק חיוני מכבוד האדם</b>. ובניסוחו של פתגם אפריקני: היד הנותנת עליונה תמיד, והיד המקבלת תחתונה תמיד. הקפדתם של חז״ל שהקהילה תיתן לעניים סכום שיאפשר גם להם לתת לאחרים משקפת תובנה מעמיקה על המצב האנושי.
כזו היא גם השקפתם על העושר. כפי שציינתי בפרק הראשון, מגוון מחקרים הראו שהאושר מצוי במִתאם לא עם מה שיש לנו, אלא עם מה שאנו נותנים. ברכת העושר נעוצה לא במה שהוא מאפשר לנו לעשות למען עצמנו, אלא במה שהוא מאפשר לנו לעשות למען אחרים. כך סיפרו חז״ל:
<span class="poetry indentAll">תנו רבנן: מעשה במונבז המלך [מלך חדיב, שהתגייר במאה הראשונה לספירה] שבזבז אוצרותיו ואוצרות אבותיו בשני בצורת, וחברו עליו אחיו ובית אביו ואמרו לו, אבותיך גנזו והוסיפו על של אבותם, ואתה מבזבזם. אמר להם, אבותיי גנזו למטה, ואני גנזתי למעלה […] אבותיי גנזו במקום שהיד שולטת בו, ואני גנזתי במקום שאין היד שולטת בו […] אבותיי גנזו דבר שאין עושה פירות, ואני גנזתי דבר שעושה פירות […] אבותיי גנזו אוצרות ממון ואני גנזתי אוצרות נפשות.<sup style="color: gray;">23</sup> </span>
היהדות מייצגת גישה ייחודית לרעיון השוויון. היא סבורה שמְשָׁרְתוֹ הטוב ביותר של השוויון אינו שוויון ההכנסה או העושר, ואפילו לא שוויון ההזדמנויות; אף אין די בשוויון בפני האל בעומדנו בתפילה, ובשוויון בפני החוק בעומדנו לדין. חברה מוכרחה, קודם כול, להבטיח לכל חבריה שוויון של כבוד האדם — אותו שוויון המכונה במקורות ״כבוד הבריות״. ״עיקר דאגתו של משה״, כתב הנרי ג׳ורג׳, ״היה להניח את היסודות למצב חברתי שייעדרו ממנו העוני החמור והמחסור המשפיל״.<sup style="color: gray;">24</sup>
אצל הנביאים זהו נושא קבוע. עמוס, מראשוני נביאי הספר, זועם בנאומו המפורסם ״על מִכרם בכסף צדיק, ואביון בעבור נעליים. השֹׁאפים על עפר ארץ בראש דלים ודרך ענוִים יַטו״ (עמוס ב, ז). ישעיה אומר: ״ה׳ במשפט יבוא עם זקני עמו ושריו: ׳ואתם בִּערתם הכרם, גזלַת העני בבתיכם. מה לכם תדכאו עַמי ופני עניים תטחנו?, נאֻם ה׳ אלהים צבאות״ (ישעיה ג, יד–טו). וירמיה אומר בפשטות על המלך הרפורמטור יאשיה שהוא ״דן דין עני ואביון — אז טוב. הלא היא הדעת אֹתי, נאֻם ה׳״ (ירמיה כב, טז).
בסוף עיונו המקיף והמפורט של נורמן גוטוולד בתולדות ישראל הקדומה, הוא מגיע למסקנה שאמונת ישראל היא ״המודעות העצמית המובחנת של חברה המורכבת משווים״. ״ישראל״, הוא אומר, ״<b>חשבה</b> עצמה שונה מפני שהיא אכן <b>הייתה</b> שונה: היא הייתה מערכת חברתית שוויונית בלב חברות מרובדות״.<sup style="color: gray;">25</sup> מובן ששוויון זה מעולם לא היה מוחלט, והיה תמיד נתון בסכנה. זהו הפזמון החוזר הקבוע של הנביאים, שבעצם נכונותם להתעמת עם מלכים ולדבר אמת באוזניו של הכוח היו עדות חיה לאתוס השוויוני שבתשתית היהדות. ובכל זאת, העם היהודי הצליח במידה רבה לשמור על כבוד האדם של בניו בעתות צרה ומצוקה. הנה קטע שמשקף זאת היטב. מלווין אורופסקי מתאר בו את תגובתו של השופט היהודי־אמריקני לואיס ברנדייס בפוגשו לראשונה מהגרים יהודים ממזרח אירופה לארצות הברית, בעת ששימש מתווך בשביתת עובדי הטקסטיל של ניו־יורק ב־1910:
<span class="poetry indentAll">בלכתו בין עליות הגג שמע ויכוחים רבים בין פועלים למעסיקיהם, ונדהם להיווכח שהם התייחסו זה לזה לא כעליונים מול נחותים, אלא כשווים. בוויכוח אחד צעק מועסק על הבעלים, ״איר דאַרפט זיך שעמען! פּאַסט דאָס פאַר אַ יִיד?״ (תתבייש לך! ככה עושה יהודי?), ובמשנהו נאם מפעיל מכונה באוזני מעסיקו וציטט מישעיה: ״ואתם בִּערתם הכרם, גזלַת העני בבתיכם. מה לכם תדכאו עַמי ופני עניים תטחנו? נאֻם ה׳ אלהים צבאות״.<sup style="color: gray;">26</sup></span>
סיפורו של י״ל פרץ שסיפרנו בתמצית בתחילת הפרק, ״אם לא למעלה מזה״, ממחיש שהצדקה היא מעשה דתי, לא רק חברתי. אנו עובדים את האלוהים לא רק בתפילה, אלא גם באופן שבו אנו פועלים בעולם. ר׳ צבי הירש מקלנבורג, בן המאה התשע עשרה, בפירושו לתורה ״הכתב והקבלה״, הציע פירוש מפתיע לפרק א׳ בבראשית. בפרק נפרסת בריאת העולם כסדרה של שלבים שבכל אחד מהם אומר אלוהים ״יהי״ והנה ישנו, ולבסוף ״וירא אלהים כי טוב״. מקלנבורג מעיר שהוראתה השכיחה ביותר של המילה ׳כי׳ במקרא אינה ׳ש־׳, אלא ׳מפני ש־׳. ״וירא אלהים כי טוב״ משמעו אפוא לא שאלוהים ראה <b>ש</b>הדבר שנברא הוא טוב, אלא שאלוהים ראה <b>מפני ש</b>הוא, אלוהים, טוב.<sup style="color: gray;">27</sup> <b>להיות טוב פירושו לעשות טוב</b>. אלוהים ברא את העולם כדי שאחרים יוכלו ליהנות ממנו. טוּב אינו תכונה של הנפש, אלא דרך של פעולה ויצירה: יצירת אושר לאנשים אחרים, הפחתת סבלם, הסרת חֵלֶק, חלקיק אפילו, מהכאב שיש בעולם. אנו עובדים את אלוהים ברוחנו בכך שאנו עוזרים לבריותיו בגופנו. זו הסיבה לכך שכאשר חרב המקדש ובטלו הקורבנות, הצדקה החליפה אותם בתפקידם:
<span class="poetry indentAll">דרש רבי דוסתאי ברבי ינאי: בוא וראה, שלא כמידת הקב״ה מידת בשר ודם. מידת בשר ודם — אדם מביא דורון גדול למלך, ספק מקבלין אותו הימנו ספק אין מקבלין אותו הימנו. ואם תמצא לומר מקבלים אותו ממנו, ספק רואה פני המלך ספק אינו רואה פני המלך. והקדוש ברוך הוא אינו כן. אדם נותן פרוטה לעני — זוכה ומקבל פני שכינה, שנאמר ״אני בצדק אחזה פניך, אשְׂבְּעה בהקיץ תמונתך״ (תהלים יז, טו). <br/>רבי אלעזר יהיב פרוטה לעני והדר מצלי [נתן פרוטה לעני ואז התפלל]. אמר: דכתיב [שנאמר], ״אני בצדק אחזה פניך״.<sup style="color: gray;">28</sup></span>
הצדקה היא צורה של תפילה; הכנה מוקדמת לתפילה. בצרפה יחדיו חסד וצדק, בהיענותה לממד הפסיכולוגי ולממד החומרי של העוני גם יחד, ובנוטלה על עצמה להשיב לאדם את כבודו ואת עצמאותו, ולא רק למלא את מחסורו, הצדקה היא מוסד ייחודי. היא אנושית עד לשד עצמותיה, אך אין היא יכולה להתקיים בלי שני רעיונות דתיים במהותם: הבעלות האלוהית והברית החברתית. לדעת את ה׳ פירושו לפעול בצדק וברחמים, להכיר את צלמו בפניו של זולתנו, ולשמוע את צעקתם השקטה של הנזקקים. התנא רבי יהודה בר עילאי ביטא זאת בפיוטיות:
<span class="poetry indentAll">עשרה דברים קשים נבראו בעולם: <br/>הר קשה — ברזל מחתכו. <br/>ברזל קשה — אוּר מפעפעו. <br/>אוּר קשה — מים מכבין אותו. <br/>מים קשים — עבים סובלים אותן. <br/>עבים קשים — רוח מפזרתן. <br/>רוח קשה — גוף סובלו. <br/>גוף קשה — פחד שוברו. <br/>פחד קשה — יין מפיגו. <br/>יין קשה — שינה מפכחתו. <br/>ומיתה קשה מכולם. <br/>וצדקה מַצֶלת מן המיתה, דכתיב ״וצדקה תציל ממוֶת״ (משלי י, ב).<sup style="color: gray;">29</sup> </span>
חכם מזמן מאוחר יותר ציין עובדה מוזרה בגאוגרפיה של ארץ הקודש. שני אגמים יש בארץ ישראל: ים המלח וים כינרת. הכינרת שוקקת חיים — דגים, עופות, צמחייה, ואילו ים המלח, הקרוי כידוע גם ים המוות, אין בו חיים כלל. ובכל זאת, את שניהם מזין אותו נהר, הירדן. ההבדל, הוא הסביר, נעוץ בכך שהכינרת מקבלת מים בצִדה האחד ונותנת מים מצִדה האחר, ואילו ים המלח רק מקבל ואינו נותן. הירדן נשפך אליו וחדל. קבלה שאין עמה נתינה היא סוג של מיתה. לחיות פירושו לתת.
דון יצחק אברבנאל, המלומד והמדינאי היהודי הגדול בן המאה החמש עשרה, היה יועצם של מלכי ספרד פרדיננד ואיזבלה. מספרים שהמלך שאל אותו פעם מהו ערך הרכוש שבבעלותו. אברבנאל נקב בסכום מסוים.
״לא ייתכן״, אמר המלך. ״אין לי ספק שיש לך הרבה יותר״.
״שאלת אותי״, ענה אברבנאל, ״על הרכוש שבבעלותי. הרכוש שיש לי אינו בבעלותי. הוד מלכותו יכול להחרים אותו ממני מחר. אני לכל היותר שומרו הארעי. הסכום שציינתי הוא סכום הכסף שנתתי לצדקה. זהו הסכום ששום כוח על פני האדמה, גם לא הוד מעלתו, יוכל לקחת ממני״.
מה שיש לנו באמת, הוא מה שאנו נכונים לחלוק עם זולתנו. זוהי הצדקה: החסד כצדק.
<h3>פרק ד; האהבה כמעשה</h3>
<span class="poetry indentAll">כי חסד חפצתי, ולא זבח, <br>ודעת אלהים מֵעֹלות (הושע ו, ו).</span>
בשנת 1966 עבר ילד שחור בן 11 עם הוריו ובני משפחתו לגור בשכונה לבנה בוושינגטון. עם שני אחיו ושתי אחיותיו הוא ישב במדרגות הכניסה לבית והמתין לראות כיצד יקבלו השכנים את פניהם — אולם איש לא קיבל את פניהם. עוברים ושבים הביטו בהם, אך אף לא אחד מהם חנן אותם בחיוך, או אפילו במבט של הכרה. הוא חש שכל הסיפורים המפחידים ששמע על יחסם של לבנים לשחורים הופכים למציאות חייו שלו. לאחר שנים כתב על ימיו הראשונים בבית החדש: ״ידעתי שלא היינו רצויים כאן. ידעתי שלא יאהבו אותנו כאן. ידעתי שלא יהיו לנו כאן חברים. ידעתי שלא היינו צריכים לעבור לכאן…״.
בעוד הוא חושב את המחשבות הללו, אישה לבנה ששבה מעבודתה עברה בצדו האחר של הרחוב. היא פנתה אל הילדים ואמרה בחיוך רחב: ״ברוכים הבאים!״ היא נכנסה לביתה, ולאחר כמה דקות הופיעה ובידיה מגש עמוס במשקאות ובכריכי גבינה וריבה. הרגע ההוא, כתב הילד לאחר שנים, שינה את חייו. הוא נתן לו תחושת שייכוּת שלא זכה לה קודם לכן. הוא גרם לו להבין, בימים שהיחסים הבין־גזעיים בארצות הברית היו עדיין טעונים, שמשפחה שחורה יכולה להרגיש בבית גם באזור לבן, ושיחסים המבוססים על עיוורון צבעים הם בגדר האפשר. עם השנים הוא למד להוקיר עוד את האישה שמעבר לרחוב, אבל אותו מעשה ראשון, ספונטני, של קבלת פנים, הוא שנחרת בזיכרונו. הוא הפיל חומה של הפרדה והפך זרים לחברים.<sup style="color: gray;">1</sup>
הילד, סטיבן קַרטר, הוא כיום פרופסור למשפטים באוניברסיטת יל, ועל מה שלמד באותו יום הוא כתב ספר. הוא קרא לו <i>Civility</i> (ציביליוּת, כלומר אדיבות, נימוס ותרבותיות). שמה של האישה, הוא מספר לנו, היה שרה קסטנבאום, והיא נפטרה בגיל צעיר. הוא מוסיף שהיא הייתה יהודייה דתית. ״במסורת היהודית״, הוא מציין, ציביליות כגון זו קרויה ״חסד, מונח שנגזר מההבנה שבני אדם עשויים בצלם אלוהים״. את הציביליוּת, הוא מוסיף, ״אפשר לראות כחלק מרעיון החסד: היא דורשת לנהוג אדיבות כלפי אזרחים אחרים, ובכלל זה זרים, אפילו אם הדבר קשה לנו״.<sup style="color: gray;">2</sup> במהלך הדיון באובדן הציביליות בחברה בת זמננו הוא מגיע למסקנה שהיא זקוקה לעידודה של מסורת דתית:
<span class="poetry indentAll">בשיח החילוני העכשווי, דבר אינו קורא לנו לוותר על דבר בעל ערך של ממש למען זולתנו […] רק הדת מציעה שפה מקודשת של הקרבה–התחשבות–יראה המאפשרת למאמיניה לנהוג בבני ארצם כאילו היו בני ביתם. אולם אפילו אם הדת היא המנוע של הציביליות, מעטים מדי הם שומעי לקחה הרציניים, ומשום כך היא מצליחה להניע רק יחידי סגולה לאהבת הבריות כולן. למדתי אמת זו ב־1966, ועד היום אני יכול לעצום את עיניי ולחוש על לשוני את מתיקותם הרכה והחלקה של כריכי הגבינה והריבה שטרפתי באותו אחר צהריים קיצי שבו גיליתי כיצד מעשה אחד, כן וצנוע, של טוב לב יכול לשנות חיים.<sup style="color: gray;">3</sup> </span>
טענתו של קרטר היא כמובן כללית. רבות הן המסורות הדתיות המדגישות את טוב הלב, ונדיבות הרוח היא חלק ממה שעושה אותנו לאנושיים. אולם סיפורו מרגש בעיניי. מעולם לא הכרתי את שרה קסטנבאום, אבל שנים לאחר שקראתי את ספרו של קרטר הרציתי בקהילה היהודית של אזור מגוריה בוושינגטון. סיפרתי להם את סיפורו של קרטר, שהם לא שמעו עד אז, והם הנידו בראשיהם בהסכמה. ״כן״, אמר אחד הנוכחים, ״זה היה מתאים לשרה״.
<b>* * *</b> <br>מהו חסד? לאנגלית מתרגמים אותו בדרך כלל כ־kindness, כלומר טוּב לב, נועם או אדיבות, אולם חסד הוא גם אהבה. לא אהבה כרגש או כתשוקה, אלא אהבה המתבטאת במעשה. תאולוגים הגדירו את החסד כאהבה של ברית. ברית היא קשר בין שני צדדים המתחייבים זה כלפי זה, מכבדים האחד את חירותו ושלמותו של משנהו, ומסכימים לצרף את גורלותיהם הנפרדים למסע משותף אחד: ״לא אירא רע, כי אתה עמדי״ (תהלים כג, ד). להבדיל מחוזה, הברית היא מערכת יחסים שאינה תחומה מראש בזמן, ומכוונת אל עתיד בלתי ידוע. באחד מהיפים שבפסוקי ספרות הנבואה אומר אלוהים לישראל באמצעות ירמיה: ״זכרתי לָך חסד נעורַיִךְ, אהבת כלולותַיִךְ, לכתֵך אחרַי בַּמִּדבר בארץ לא זרועה״ (ירמיה ב, ב). חסד הוא אהבה שהיא נאמנות ונאמנות שהיא אהבה. הולדתו בפתיחת הלב, בשמירת האמונים, באהבה שמשמעה נוכחות מתמדת לצד האהוב — בעת צרה כמו בעת שמחה. אהבה שהזמן אינו מכרסם בה, אלא מעמיק אותה. אהבה המיתרגמת למחוות קטנות של עזרה והבנה, תמיכה וחברוּת — הלוא היא שירת חיי היומיום הכתובה בשפה של מעשים פשוטים. מי שיודע אהבה זו חווה את העולם אחרת. לגביו העולם אינו מקום מאיים ומסוכן, אלא מקום שבו הנותן אמון זוכה באמון דווקא מפני שלא ביקש גמול. חסד הוא מַתת אהבה המולידה אהבה.
רעיון החסד, אף יותר מרעיון הצדקה, נלמד ביהדות ממעשיו של אלוהים עצמו:
<span class="poetry indentAll">אמר רבי חמא ברבי חנינא, מאי דכתיב [מהו שנאמר]: ״אחרי ה׳ אלהיכם תלכו״ (דברים יג, ה)? וכי אפשר לו לאדם להלך אחר שכינה? והלא כבר נאמר ״כי ה׳ אלהיך אש אֹכלה הוא״ (דברים ד, כד)! אלא להלך אחר מידותיו של הקב״ה. <br/>מה הוא מלביש ערומים, דכתיב: ״ויעש ה׳ אלהים לאדם ולאשתו כתנות עור וילבישם״ (בראשית ג, כא) — אף אתה הלבש ערומים. <br/>הקב״ה ביקר חולים, דכתיב: ״ויֵרָא אליו ה׳ [אל אברהם, לאחר שמל את עצמו] באלוני ממרא״ (בראשית יח, א) — אף אתה בקֵר חולים. <br/>הקב״ה ניחם אבלים, דכתיב: ״ויהי אחרי מות אברהם ויברך אלהים את יצחק בנו״ (בראשית כה, יא) — אף אתה נחם אבלים. <br/>הקב״ה קבר מתים, דכתיב: ״ויקבֹּר אֹתו [את משה] בַּגַּי״ (דברים לד, ו) — אף אתה קבור מתים.<sup style="color: gray;">4</sup> </span>
בעוד צדקה היא מתנת כסף, או הלוואת כסף, חסד הוא מתנת האדם. הוא עולה לעושהו פחות — ויותר. פחות, מפני שמחוות החסד עולות בדרך כלל כסף מועט, או אף אינן עולות כסף כלל. ויותר, מפני שהוא תובע זמן, תשומת לב, נדיבות קיומית, מַתת הָעצמי לָעצמי. יותר מכל דבר אחר, החסד הוא הומניזציה של העולם. פסוקי המקרא המצוטטים במאמר התלמודי שלעיל שייכים לעידן שבו, מחוץ לעם ישראל, האלים נתפסו ככוחות הנמצאים בטבע, בעלי יכולת מבהילה ליצור הרס וחורבן, אדישים כלפי בני האדם במקרה הטוב ועוינים אותו במקרה הטוב פחות. למצוא את אלוהים במעשי חסד, בהשגחה אוהבת — רעיון זה היה ודאי בלתי מתקבל על הדעת באותם ימים, ובכל זאת כך חוו האבות והאימהות את נוכחות האל. כך הם גם דיברו עליה.
המחווה של שרה קסטנבאום שייכת למסורת ארוכה, שהחלה באותה סצנה ידועה מספר בראשית שבה אברהם, שישב בפתח אוהלו כחום היום, ראה שלושה עוברי אורח זרים, רץ לקבל את פניהם והגיש להם ארוחה נדיבה (בראשית יח, א–ח). הוא לא ידע שהם מלאכים. הכתוב מתאר אותם, בשלב זה, פשוט כ״אנשים״, כמו לרמוז לנו שאברהם ושרה היו מסוג האנשים המקבלים פני כל אדם זר כאילו היה מלאך. זו אחת הסיבות, ולא הקטנה שבהן, לכך שהם נבחרו להיות אבותיה של אמונה מסוג חדש.
״אתם עֵדַי״, אומר ה׳ לישראל באמצעות הנביא ישעיה (ישעיה מג, י). עדות זו אינה מתבטאת בשאיפה לגייר בני דתות אחרות, אלא בחיבוק צלם האלוהים שבאדם האחר, בראיית האחר האלוהי באחר האנושי — מפני שזו הדרך שבה אלוהים מתגלה לנו. אברהם ושרה, אומרים חז״ל, הביאו את אלוהים אל העולם לא בטיעונים מטפיזיים ולא בהוכחות תאולוגיות, לא בנסים מצמיתים ולא בניצחונות צבאיים — אלא בקבלת פני זרים ובמתן אוכל וקורת גג להם. כשהיו האורחים, לאחר הסעודה, מבקשים לברך את אברהם, נהג לומר להם: ״וכי משלי אכלתם? משל אלוהי עולם אכלתם. הודו ושבחו וברכו למי שאמר והיה העולם״.<sup style="color: gray;">5</sup> זה היה הכול, ודי היה בכך.
החסד נולד במשפט שבפרק השני של ספר בראשית, ״לא טוב היות האדם לבדו״ (ב, יח). הדואליות של המצב האנושי טמונה לא רק בצירוף של גוף ונפש, ״עפר מן האדמה״ עם ״נשמת חיים״ שאלוהים נפח באפו; היא מתבטאת גם במתח בין היחיד ובין היחד. אנו בעלי מודעות עצמית, וככאלה אנו מסוגלים להיות לבדנו, ואף להיות בודדים. ההומו סאפיינס מתייחד במודעותו, אבל גם בפגיעותו. בָּעצמי יש משהו בלתי מושלם, המחפש את השלמתו אצל אדם אחר. שלמות זו לא תושג בכוח, בכפיית האחר לעשות את רצוננו, מפני שכבודו של האחר נרמס כשאנו נוהגים בו כאילו היה שלוחה של עצמנו. את שלמותו, החסרה לו כשהוא לבדו, ישיג האדם רק אם ינהג כבוד בזולתו; רק אם ייתן לו מתנה שתהא אשר תהא צורתה המוחשית, הוא ייתן בה את עצמו. החסד הוא גאולתה של הבדידות, הגשר שאנו בונים מעל לתהום הקיומי שבין אני ואתה.
<b>* * *</b> <br/>במאות השנים הרבות שחלפו מחורבן הבית השני ועד עלייתה של האמנציפציה באירופה, הקהילות היהודיות הושתתו במידה רבה על פעילויות חסד, שלכל אחת מהן הקדישה את זמנה קבוצת אנשים, ״חברָה״. כך למשל בקהילה היהודית של רומא במאה השבע עשרה היו שבע חבָרות שפעלו לאספקת בגדים, נעליים, מצעים, מיטות ושמיכות חורף לילדים, לעניים, לאלמנות ולאסירים. שתי חבָרות סייעו לכלות עניות במתן דמי הנדוניה ובהשאלת תכשיטים. הייתה חברה לביקור חולים, חברה אחרת לסיוע למשפחות אבלות, וחברות נוספות לגמילות חסד של אמת עם המתים — הטהרה שלפני הקבורה והקבורה עצמה. אחת עשרה עמותות פעלו למטרות חינוכיות ודתיות. אחת אספה תרומות ליהודים החיים בארץ הקודש. אגודות אחרות סייעו בכל הקשור למילת תינוקות. היו גם חברות שסיפקו לעניים אמצעים לקיום מצוות מסוימות שלקיומן יש צורך בכסף, כמו מזוזה, נרות חנוכה ונרות שבת.<sup style="color: gray;">6</sup>
תשומת לב מיוחדת הוקדשה לביקור חולים, מעשה הכרוך ברגישות גדולה ובעומק דתי. ההלכות הבאות, מתוך ׳שולחן ערוך׳ לרבי יוסף קארו, ספר ההלכה רב הסמכות, ממחישות משהו מיראת הכבוד שבה נשמרה מצווה זו.
<span class="poetry indentAll">1. מצווה לבקר חולים. הקרובים והחברים נכנסים מיד, והרחוקים אחר ג׳ ימים. ואם קפץ עליו החולי [כלומר המחלה חמורה], אלו ואלו נכנסים מיד.</span>
<span class="poetry indentAll">2. אפילו הגדול ילך לבקר הקטן, ואפילו כמה פעמים ביום, ואפילו בן גילו. וכל המוסיף הרי זה משובח, ובלבד שלא יטריח לו.</span>
<span class="poetry indentAll">3. המבקר את החולה לא יישב על גבי מיטה ולא על גבי כיסא ולא על גבי ספסל, אלא מתעטף ויושב לפניו, שהשכינה למעלה מראשותיו.</span>
<span class="poetry indentAll">4. אין מבקרין החולה בג׳ שעות ראשונות של יום, מפני שכל חולה מקל עליו חוליו בבוקר, ולא יחוש לבקש עליו רחמים. ולא בג׳ שעות אחרונות של יום, שאז מכביד עליו חוליו ויתייאש מלבקש עליו רחמים.<sup style="color: gray;">7</sup></span>
הטיפול בחולה קיבל קדימות עליונה. בחולים עניים טיפלו הרופאים בלי תשלום. קרנות קהילתיות, שנודעו בשם הֶקְדֵשׁ — אותו מונח שציין בתקופה מוקדמת יותר תרומות לבית המקדש — שימשו לאחזקת בתי מחסה לחולים. בשלהי ימי הביניים, הקהילות היהודיות בטורקיה, בגרמניה, בפולין ובהולנד החזיקו בתי חולים, רופאים קהילתיים, אחיות, מיילדות ואגודות לביקור חולים.<sup style="color: gray;">8</sup> חכמים פסקו שיש לקהילות רשות ליטול מתנות וכספי ירושה שיועדו לבניית בתי כנסת ולהעבירן לבניית בתי חולים ולכל צורה אחרת של עזרה לחולים.
דאגה נוספת של הקהילות, ששורשיה בתנ״ך, הייתה רווחתם של אלמנות ויתומים, אלה המתקשים יותר מכולם לדאוג לעצמם. במקרים רבים מינו קהילות דמויות בכירות בתוכן להשגיח על ענייניהם של האלמנות והיתומים, לנהל קרנות למענם, לוודא שיש להם מקורות הכנסה ולהבטיח שיהיה מי שידאג לצורכיהם. הללו כונו בקהילות מסוימות ״אבות היתומים״. גם לרב העיר הייתה אחריות. בקהילת הֶסֶה־קָסֵל, למשל, כל מנהיג רוחני שהתמנה נדרש להישבע שבועה שכללה את הפסקה הזאת:
<span class="poetry indentAll">אשגיח באמונה על אלמנות ישראל ויתומיו, בכל הדרכים העומדות לרשותי. אוודא שמוסדות הקהילה מעמידים ליתומים שומרים ראויים וישרים, המגדלים אותם לתורה ולמצוות, ושרכושם מנוהל בנאמנות ולא במַעל.<sup style="color: gray;">9</sup> </span>
פדיון שבויים הוא ממד נוסף של חסד, ממד שאיגד את הקהילות היהודיות ברחבי העולם ברשת של אחריות הדדית. מצווה זו, ששורשיה, שוב, באברהם אבינו שיצא למלחמה כדי לשחרר את אחיינו לוט משביו, הייתה למרבה הצער לכורח מתמיד בחיים היהודיים. לעתים היא הטילה על היהודים נטל כספי כבד מנשוא, שהוכבד אף יותר משום ששליטים ופושעים גם יחד ידעו שכדאי לחטוף יהודים, שכן בני עמם יבואו לעזרתם וישלמו היטב. הקהילות התמודדו משום כך עם דילמה איומה: כיצד למלא את חובת פדיון השבויים בלי שהדבר יעודד את עצם התופעה שהם נלחמים נגדה, חטיפת יהודים. אולם החובה היא שניצחה. בעיניהם של יהודים, המחשבה להותיר אחים ואחיות בלא עזרה הייתה בלתי נסבלת. הם היו שותפים לברית של אחריות הדדית, ברית שהגדירה אותם כעם. ההיסטוריון ישראל אברהמס מתאר מקרה טיפוסי:
<span class="poetry indentAll">לקראת סוף המאה החמש עשרה לכד מלך פורטוגל אלפונסו החמישי את ערי הנמל האפריקניות טנג׳יר וארזילה. שם תפס 250 יהודים, גברים ונשים, זקנים וטף, ומכר אותם לעבדות ברחבי ממלכתו. יהודי פורטוגל פנו ליחיאל מפיזה, בנקאי ונדבן, והוא תמך באחָיו בנדיבות. יהודי ליסבון מינו ועדה ייצוגית בת תריסר חברים, והמלומד והמדינאי המפורסם דון יצחק אברבנאל, בכבודו ובעצמו, נסע בכל קצווי פורטוגל ופדה את העבדים היהודים, לעתים קרובות במחיר גבוה מאוד. היהודים והיהודיות המשוחררים, מבוגרים וילדים, קיבלו מהקהילות בגדים, קורת גג ופרנסה, עד שלמדו את לשון המדינה ויכלו לפרנס את עצמם.<sup style="color: gray;">10</sup> </span>
ולבסוף, כמובן, קיימת הכנסת האורחים. מקריאה מושכלת בפסוקים הראשונים בבראשית יח, שבהם אלוהים מבקר אצל אברהם ולאחריו מבקרים אצלו שלושה עוברי אורח, הסיקו חז״ל שאברהם קטע את שיחתו עם ה׳ כדי לדאוג לצורכיהם של אורחיו. ומכאן למדו: ״גדולה הכנסת אורחין מהקבלת פני שכינה״.<sup style="color: gray;">11</sup> החסד, לצורותיו הרבות, היה למילה נרדפת לחיים היהודיים ולאחד מעמודי התווך שלהם. מצוות האל והמציאות ההיסטורית נפגשו יחדיו: היהודים נהגו חסד איש ברעהו מפני שזו ״דרך ה׳״, וגם מפני שהם, או בני משפחותיהם, חוו מצוקות על בשרם וידעו שאין להם ברירה אחרת. החסד היה להם קרן אור בחשכה. הוא היה גם מעין פיצוי על אובדן המקדש ועבודתו:
<span class="poetry indentAll">פעם אחת היה רבי יוחנן בן זכאי יוצא מירושלים והיה רבי יהושע הולך אחריו וראה בית המקדש חרב. אמר רבי יהושע, אוי לנו על זה שהוא חרב, מקום שמכפרים בו עוונותיהם של ישראל. <br/>אמר לו, בני, אל ירע לך. יש לנו כפרה אחת שהיא כמותה. ואיזה? זה גמילות חסדים, שנאמר ״כי חסד חפצתי ולא זבח״ (הושע ו, ו).<sup style="color: gray;">12</sup> </span>
באמצעות חסד הפכו היהודים את הגורל לאנושי — כפי שפעם, כך האמינו, חסדו של אלוהים עשה לאנושי את העולם.
<b>* * *</b> <br>החסד והצדקה הם מידות טובות מסוגים שונים. חז״ל עמדו על כמה מההבדלים:
<span class="poetry indentAll">תנו רבנן: בשלושה דברים גדולה גמילות חסדים יותר מן הצדקה. צדקה בממונו — גמילות חסדים בין בגופו בין בממונו. צדקה לעניים — גמילות חסדים בין לעניים בין לעשירים. צדקה לחיים — גמילות חסדים בין לחיים בין למתים.<sup style="color: gray;">13</sup> </span>
האבחנה עמוקה אף יותר, והיא נוגעת בעקרון תשתית של היהדות. דרך אפשרית להבינה היא קריאה בשתי פסקאות מפתח במקרא המציגות את מונחי הברית: האחת בספר בראשית, והשנייה בספר הושע. בבראשית אומר ה׳ על אברהם: ״כי ידעתיו למען אשר יצוֶה את בניו ואת ביתו אחריו ושמרו דרך ה׳ לעשות צדקה ומשפט״ (יח, יט). כפי שראינו בפרק הקודם, מילות המפתח, צדקה ומשפט, מבטאות שני סוגים של צדק. בספר הושע מוסיף ה׳ שני מונחים:
<span class="poetry indentAll">וְאֵרַשׂתיךְ לי לעולם. וארשתיך לי בצדק ובמשפט, בחסד וברחמים. וארשתיך לי באמונה, וידעת את ה׳ (הושע ב, כא–כב).</span>
גברים יהודים אומרים מילים אלו מדי יום חול, בכורכם את רצועת התפילין סביב אצבעם כטבעת אירוסין סמלית.
בין ימי אברהם לימי הושע משהו השתנה בסיטואציה הדתית. החסד והרחמים נוספו לאוצר המילים של החיים הדתיים. אין זה מפני שאברהם לא הכיר את מושג החסד. הוא הכיר אותו ויישם אותו. כשהוא שלח את עבדו למצוא אישה לבנו יצחק, מבחן ההתאמה שבחר העבד לנשים היה מבחן החסד: הנערה שתיבחר היא זו שכאשר הוא יבקש ממנה מים, היא תשקה גם את גמליו. אברהם הוקיר את החסד וחי אותו, אך בימיו החסד לא היה עדיין חלק ממבנה הברית. מדוע?
לאתיקה היהודית יש מבנה ייחודי, כפול. מצד אחד קיימת ברית נוח, הקושרת את האנושות כולה על בסיס שבע מצוות יסודיות (אדון בהן בפרק ט). מצד אחר נמצאות ברית אברהם ולאחר מכן ברית סיני, הקושרות יחדיו את היהודים במערכת מצוות מפורטת ותובענית יותר. אותו מתח בסיסי בין האוניברסלי ובין הפרטיקולרי — הכלל־אנושי והלאומי־יהודי — הוא המכונן את היהדות. דרך החיים היהודית פרטיקולרית מאוד, אולם אלוהי היהדות, וקו האופק שלה, אוניברסליים: הם נוגעים לאנושות כולה, ובעצם לבריאה כולה. כיצד עלינו להבין את משמעותה של כפילות זו?
בהקשר זה יכולה לעזור לנו האבחנה שהציע הפילוסוף הישראלי אבישי מרגלית בין <b>מוסריות</b> ל<b>אתיקה</b>. מוסריות היא העקרונות האוניברסליים המנחים אותנו במגענו עם האנושות בכללה: ביחסינו עם זרים. אתיקה, לעומת זאת, מגדירה את יחסינו עם אלה החולקים עמנו קשר מיוחד של זיכרון משותף ושייכות: משפחה, חברים, בני ארצנו או בני אמונתנו. אלו הן שתי מערכות מקבילות המנגנות בסולמות שונים. ״המוסריות עוסקת, למשל, בכבוד ובהשפלה […] בעוד האתיקה עוסקת בנאמנות ובבגידה״.<sup style="color: gray;">14</sup> זו הדרך הטובה ביותר להבין את ההבדל בין צדק ומשפט מצד אחד, לחסד ורחמים מצד אחר. הצמד הראשון, שעניינו צדק, הוא אימפרסונלי, בלתי אישי. ״לא תטה משפט, לא תכיר פנים״, מזהיר ספר דברים (טז, יט). יופיו של הצדק הוא בהשתייכותו לעולם של סדר שנבנה על פי חוקים אוניברסליים, שבו כל אחד מאיתנו עומד שווה בפני החוק. החסד, לעומת זאת, הוא אישי במהותו. איננו יכולים לטפל בחולה, לנחם אבל או להכניס אורח באופן אימפרסונלי. אם ננסה לעשות זאת כך, רק נוכיח שלא הבנו את פשר הפעולות הללו. הצדק דורש התנתקות (אדם סמית דיבר על אימוץ נקודת המבט של ״צופה חסר פניות״). החסד, לעומת זאת, הוא מעשה של התחברות. הצדק מנוהל על הצד הטוב ביותר בהיעדר רגש. החסד קיים רק בתוקף הרגש: אהדה והזדהות, הרגשה עם מישהו והרגשה כלפי מישהו. אנו נוהגים חסד מפני שאנו מכירים את ההרגשה של היזקקות לחסד. אנו מנחמים אבלים מפני שאנו יודעים מהו להיות אבל. החסד דורש לא רציונליות מנותקת, אלא אינטליגנציה רגשית.
אברהם ושרה, מייסדיה של אמונה, עדיין לא חיו בין מאמינים נוספים. מחוץ למשק ביתם היו מאמינים בודדים, אם בכלל. תפקידם בהיסטוריה היה להתכַּוונן לְעולם שאינו שותף להשקפתם. חז״ל דרשו את המונח ׳אברהם העברי׳ כמצביע על כך ש״כל העולם כולו מעֵבֶר אחד והוא מעבר אחד״.<sup style="color: gray;">15</sup> עולמם היה עולם של זרים, ולפיכך נדרש מהם לפעול על פי המוסריות המיועדת לזרים — צדק ומשפט. בזמן הנביא הושע, מאות שנים לאחר מכן, ישראל כבר לא הייתה משפחה, כי אם אומה שבין בניה, ובינה לבין אלוהים, כרותה ברית. בני ישראל כבר היו מחוברים ברשת של יחסים מעובים, המעוגנים בזיכרון משותף, קוד תרבותי משותף, אמונה משותפת ושאיפה קולקטיבית. הייתה להם לא רק מוסריות, אלא גם אתיקה. הם לא היו זרים, כי אם שכנים וחברים, אחים ואחיות בחברה שראתה עצמה משפחה מורחבת. לפיכך, נוסף על הכללים האוניברסליים של המוסריות קשרה אותם גם האתיקה הייחודית להם, קוד האכפתיות, שאופיין במילים כמו ׳חסד׳ ו׳רחמים׳. זו התמורה ההיסטורית שמבטא הושע בתארו את אהבת ה׳ לישראל, את אירוסיו לו בחסד וברחמים.
החסד משמש בתורה כעין כלי למסגור העלילה. חז״ל ציינו שהתורה מתחילה ונגמרת במעשה חסד מצדו של אלוהים. הוא תופר בגדים לאדם ולחווה כשהם עומדים לעזוב את גן עדן; והוא אישית עוסק בקבורתו של משה, לאחר שהעלה אותו אל פסגת הר נבו לראות מרחוק את הארץ שאליה הלך במשך ארבעים שנה ושנגזר עליו שלא להיכנס אליה. משמעותן של שתי סצנות אלו, שבהן אלוהים מלטף את יצוריו ביד אוהבת, אינה שולית בסיפור העלילה, אלא מהותית לו. ה׳ הוא אלוהי החסד. הוא נתן את דברו, את סִפרו, לעם שיהיה לעם החסד.
החסד מופיע בשתי נקודות הכרעה נוספות בתולדות ישראל. הוא הנושא המרכזי בפגישה בין עבדו של אברהם לבין רבקה, האישה שתלד את האיש שייתן לעם ישראל את שמו. והוא גם מוטיב מרכזי במגילת רות (המילה ׳חסד׳ מופיעה בה שלוש פעמים, וכך גם בסיפור רבקה והעבד): ״אמר רבי זעירא, מגילה זו אין בה לא טומאה ולא טהרה ולא איסור ולא היתר. ולמה נכתבה? ללמדך כמה שכר טוב לגומלי חסדים״.<sup style="color: gray;">16</sup> החסד שאיחד בין רות ובועז הוליד, שלושה דורות לאחר מכן, את גדול מלכי ישראל, דוד. שתי נקודות אסטרטגיות אלה — המאורעות שהכינו את לידתו של עם ישראל, תחילה כמשפחה ולאחר מכן כממלכה — מלמדות אותנו שלמרות התעקשותה של התורה על הצדק כיסוד החברה, יש דבר הקודם לצדק וגם לחברה עצמה: הקוּרים הדקים של החסד, הקושרים עַצְמִי לְעצמי בעבותות אהבה.
התורה כולה היא התמודדות מתמשכת עם שאלת הקשר האנושי. כל אחד מאיתנו הוא צלם אלוהים, אך כל אחד מאיתנו הוא גם ברייה שאינה שלמה, ומשום כך אנו מחפשים את חברתם של אחרים. מכאן נובעות הצורות המתרחבות בהדרגה של ההתקשרות: נישואים, משפחה, שבט, קהילה, חברה ומדינה. אחת משאלות המפתח שהתורה מציגה היא כיצד אנו יוצרים התקשרות המכבדת גם את העצמי וגם את האחר, גם את האני וגם את האתה. על כך היו, וישנן עדיין, שתי תשובות עיקריות: כלכלה ופוליטיקה, השוק והמדינה. אנשים מתקבצים יחדיו כדי לסחור. כך נוצר השוק. הם מתקבצים יחדיו גם כדי להתגונן מפני אויב חיצוני ומפני תוהו ובוהו פנימי. כך נוצרת המדינה. עניינה של הכלכלה הוא ייצור העושר וחלוקתו. עניינה של הפוליטיקה הוא ריכוז הכוח וחלוקתו. אולם לא הכלכלה ולא הפוליטיקה עונות לשאלה הבסיסית: כיצד יוצרים מערכת יחסים מתמשכת של שיתוף ואמון עם הזולת, תוך כיבוד חירותו וכבוד האדם שלו? אם אשלם למישהו כדי שיעשה את רצוני (כלכלה), לא אצור בכך קשר מתמשך איתו. כך גם אם אכפה את רצוני על מישהו בכוח של ממש או באיום בכוח (פוליטיקה). בשני המקרים, הכוח המפעיל את המערכת הוא האינטרס העצמי של כל אחד מהצדדים, ולא איחוד רצונותיהם לכדי ״אנחנו״ משותף.
התורה נותנת תשובה שלישית — ברית, וכיום אנו יכולים להבין טוב מבעבר את חשיבותה ואת העומק שלה. במחצית השנייה של המאה העשרים, סדרה ארוכה של דיסציפלינות מדעיות — סוציו־ביולוגיה, תורת המשחקים וחקר דילמת האסיר, כלכלה, סוציולוגיה ומדע המדינה — התכנסו יחדיו אל תוך רעיון מרכזי המנוגד לחשיבה של הכלכלה הקלאסית, הביולוגיה הדרוויניאנית והתאוריה של הפעולה הרציונלית. החשיבה ההיא, מ׳עושר העמים׳ של אדם סמית׳ ואילך, דיברה על כך שהתקדמות החברה מושגת במעשיהם של היחידים המבקשים למקסם את תועלתם הפרטית. בשאיפתנו לרווח פרטי או להישרדות עצמית אנו מובלים בידי ״יד נעלמה״ ליצור סדר שבו הכלל — הכלכלה, החברה או המערכת האקולוגית — מרוויח.
גילויו של הפרדוקס הידוע כדילמת האסיר הראה שכאשר כל יחיד פועל למען האינטרס העצמי שלו, התוצאה הכוללת אינה מיטיבה עם כולם, אלא מרֵעה עמם. שני אנשים שנעצרו בחשד לביצוע פשע ילשינו איש על רעהו גם כשהתוצאה תהיה ששניהם יקבלו עונשי מאסר ממושך. לא פרטי הדילמה חשובים לנו כאן, אלא התובנה שהיא העניקה לנו. כל קבוצה המבקשת לשגשג זקוקה, נוסף על תחרות, להרגלים של שיתוף פעולה — והרגלים אלה, בתורם, תלויים בקיומו של אמון. תורת הכלכלה מכנה זאת ״הון חברתי״. הסוציו־ביולוגים קוראים לזה ״אלטרואיזם הדדי״. תאורטיקנים של מדע המדינה מדברים על קהילה, או על חברה אזרחית. אני משתמש במונח <b>יחסים ברִיתיים.</b><sup style="color: gray;">17</sup>
את ההבדל בין פוליטיקה וכלכלה ובין יחסים בריתיים אפשר לראות בניסוי מחשבה אריתמטי פשוט. אם יש לי כוח מוחלט ואני חולק אותו עם תשעה אנשים אחרים, נשארת לי רק עשירית מהכוח שהיה לי תחילה. אם יש לי אלף שקלים ואני חולק אותם עם תשעה אנשים אחרים, נשארים לי מאה שקלים, עשירית מהוני ההתחלתי. אולם אם אני חולק עם תשעה אחרים לא כוח ולא עושר אלא חברות, חסד, השפעה או אהבה, אני מגלה שנשאר בידי לא פחות ממה שהיה לי, אלא יותר. אותם ״טובין רוחניים״ מתייחדים בכך שככל שאנו חולקים אותם עם אחרים, כך יש לנו יותר מהם.
המוסדות היהודיים הגדולים — הבית, בית הכנסת, הקהילה ובית הספר — הם כולם כאלה. אלו הן סביבות שבהן אנו קשורים איש לרעהו לא בעסקאות של כוח או של הון, אלא בחסד, באהבת ברית. אלה הם מקומות שבהם אנו לומדים את הדקדוק האינטימי של ההדדיות, את הכוריאוגרפיה העדינה של האינטליגנציה האתית, את הידיעה שאהבה שניתנת אינה ניתנת לשווא ושבחולקנו עם אחרים את הפגיעויות שלנו אנו מגלים עוצמה.
את זאת מבקשת התורה לומר לנו כשהיא מציבה ברגעי המפתח של העלילה סיפורים של חסד. חברה יכולה להיות אנושית ומאנישה רק אם עשויה כקהילה של קהילות המבוססות על מפגשים פנים אל פנים — על מערכות יחסים בריתיות. צדק עמנואל לוינס כשראה את מושג ה׳פָּנים׳ כמרכזי באנושיות שלנו.<sup style="color: gray;">18</sup> החברה היא חסרת פנים; החסד הוא יחסים של פנים אל פנים. התורה חוזרת ומטעימה שאיננו יכולים לראות את אלוהים פנים אל פנים; מכאן שאנו יכולים לראות את אלוהים, את צלמו, רק בפניו של אדם אחר. הוא חבוי שם די הצורך, ועם זאת ממשי די הצורך, כדי שנוכל לבנות יחסים העושים אותנו לאנושיים. פוליטיקאי בריטי אחד שאל אותי פעם כיצד הייתי מגדיר קהילה. עניתי, ״קהילה היא המקום שבו יודעים את שמך ומתגעגעים אליך כשאינך נמצא״. קהילה היא חברה עם פני אנוש.
בהוראות לבניית המשכן יש פרט אחד מוזר וחביב. הקדוש שבכלי המשכן היה הארון. היו בו חפצים שאין קדושים מהם: לוחות הברית, הכתובים באצבע אלוהים: הלוחות השנִיים, שנשארו שלמים, וגם הלוחות הראשונים שנשברו לרסיסים. מעל לארון ניצבו שתי דמויות — הכרובים. התורה אומרת ש״פניהם איש אל אחיו״ (שמות כה, כ). היה בכך, לכאורה, סיכון רב. בני ישראל נצטוו לא לעשות כל פסל ותמונה שעשויים לעובדם כאל, כאליל. המשכן עצמו נבנה בעקבות אירוע שהדבר קרה בו, חטא העגל. מדוע אפוא הוכנסו דמויות אל תוך קודש הקודשים?
חז״ל אמרו שהכרובים היו עשויים בדמות ילדים,<sup style="color: gray;">19</sup> או, לפי פירוש אחר, שהם היו שלובים זה בזה כזוג אוהבים.<sup style="color: gray;">20</sup> <b>מבּין שני הכרובים</b> דיבר אלוהים אל משה. המסר שבסמל הכרובים היה משמעותי כל כך, שאלוהים עצמו החליט שמשקלו רב ממשקלה של סכנת הטעות בהבנה. <b>אלוהים מדבר היכן שבני אדם מפנים את פניהם זה לזה</b> באהבה, בחיבוק, בנדיבות ובאכפתיות. אלוהים נמצא בכל מקום; אולם לא בכל מקום אנו מוכנים לקבל את פניו. היכן שאנו פותחים את ה׳אני׳ שלנו אל ה׳אתה׳ של זולתנו — שם שוכן אלוהים. אנו מגלים את צלם אלוהים שבעצמנו דרך הבחנתנו בו בפניו של הזולת. אלוהים שוכן באותו תווך, אותו בין־לבין, שבו מצטרף עצמי אחד לעצמי אחר דרך מעשה חסד של ברית. החסד הוא המעשה הפיזי שבו נשמה נוגעת בנשמה והיקום כולו זוכה לפני אנוש.
<b>* * *</b> <br>בסעודה השלישית בשבת, עת היום מעריב והנפש מתעטפת, אזר אחד החסידים אומץ ושאל את הרבי שאלה שרצה לשאול זה מכבר, אך עד כה לא העז: ״רבי, למה המשיח איננו בא?״.
״מדוע אתה שואל, בני?״.
״כי בימים עברו אולי לא היינו מוכנים. העולם לא היה מוכן. השעה לא הייתה כשרה. אבל עכשיו, אחרי השואה ואחרי שהיהודים שבו לארצם, האם לא הגיע הזמן?״.
״למה כוונתך?״ שאל הרבי, פניו כשהיו אך מבטו דרוך.
״כוונתי — הרי כתוב בגמרא הקדושה שבקץ הימים הקדוש ברוך הוא ישלח לעם ישראל מלך שגזירותיו יהיו קשות מגזירות המן; האם זה לא קרה כבר? ועוד, הרי נאמר ׳אם יהיה נִדַחֲךָ בקצה השמַים, משם יקבצך ה׳ אלוהיך ומשם יקחך׳ (דברים ל, ד); האם גם זה לא קרה כבר, עכשיו, כשהיהודים שבו לארץ ישראל ממאה ארצות ויותר? אז למה המשיח איננו בא?״.
״אענה לך, בני״, אמר הרבי. ״איך <b>יכול </b>המשיח לבוא? חשוב לרגע: אם הוא היה בחסידות אחת, בחסידות השנייה לא היו מכירים בו. אם הוא היה חסיד כלשהו, המתנגדים לא היו מכירים בו. אם הוא היה אורתודוכסי, הרפורמים לא היו מכירים בו. אם הוא היה דתי, החילונים לא היו מכירים בו. אז איך הוא יכול לבוא?
״ועכשיו״, המשיך הרבי, ״אגלה לך סוד גדול. הרבי השפיל קולו ללחישה. ״<b>אין אלה אנחנו שמחכים למשיח. המשיח הוא שמחכה לנו</b>. הוא היה כאן כל הזמן. אלו אנחנו שאיננו מוכנים לבואו״.
עוד לפני שהיה בידי החסיד סיפק לענות, המשיך הרבי: ״עכשיו תן לי לשאול אותך שאלה. מה תעשה כשהמשיח <b>כן</b> יגיע? האם לא תקבל את פניו כאת פני חבר שלא ראית שנים רבות, ושהתגעגעת אליו? האם לא תיתן לו אירוח מלכותי, ותעשה הכול כדי לחלוק לו כבוד, ותחוש שאתה עצמך זכית לכבוד רב לאין שיעור בגלל עצם נוכחותו?״.
״כמובן״, השיב החסיד. ״האם הרבי מטיל בכך ספק?״.
״יפה״, השיב הרבי. ״אומר לך את הדבר שעליך לעשות וללמד אחרים לעשות. ראֵה כל אדם — גבר או אישה, מכר או זר, צעיר או זקן, תלמיד חכם או עם הארץ, שומר מצוות ושאינו שומר מצוות — כאילו הוא עשוי להיות המשיח, שהרי המשיח לבטח יבוא בתחפושת. אם רק נעשה כך, נגלה שבלי שהרגשנו המשיח בא״.
זוהי — אם רק נבין אותה — משמעותם של החסד ושל כוחו לשטוף את העולם כולו באורה של השכינה.
<h3>פרק ה; קידוש השם</h3>
<span class="poetry indentAll">על היהודי לזכור שכבוד ה׳ כמו נתון להשגחתו, ושכל בן־ישראל מחזיק בידיו את כבודה של אמונתו ואמונת עמו (יוסף צבי הרץ).<sup style="color: gray;">1</sup> </span>
הכרתי לראשונה את משפחת פוירשטיין כאשר, בראשית ימיי כרב, שהיתי בבוסטון, מסצ׳וסטס. התפעלתי ממשפחות יהודיות לא מעטות בעיר, על שום יכולתן לשלב לימודי יהדות ושמירת מצוות קפדנית עם מעורבות עמוקה בחברה הכללית — באקדמיה, בעסקים, בעולם המשפט וברפואה. אחד האתגרים הגדולים של כל דת הוא לקיים דו־שיח יצירתי בין ״העולם״ לבין ״הקדוש״ באופן שכל אחד מהם יעשיר את משנהו. הקהילה היהודית בבוסטון הייתה דוגמה טובה לעמידה באתגר זה.
בסביבה זו, למשפחת פוירשטיין היה מקום של כבוד. הם היו אנשי עסקים מכובדים, פילנתרופים נדיבים ומנהיגים נערצים על הקהילה. זכרתי לטובה פירוש ששמעתי מפיו של מוֹ פוירשטיין (ככל הנראה הוא שמע אותו מהרב יוסף דב סולובייצ׳יק) על אחד הפסוקים הקשים בתנ״ך: ״נער הייתי גם זקנתי ולא ראיתי צדיק נעזב וזרעו מבקש לחם״ (תהלים לז, כה). אדמונד בְּלַנְדֶן, משורר מלחמת העולם הראשונה, כתב פרשנות אירונית על הפסוק:
<span class="poetry indentAll">נער הייתי וטרם זקנתי, <br/>וכבר ראיתי צדיק נעזב <br/>שנרמס כבודו ואָפסוּ זוּזָיו. <br/>הפסוק הִשתנָה ולא עודכנתי?<sup style="color: gray;">2</sup> </span>
את הפועל ״ראיתי״, אמר פוירשטיין, יש להבין באותו אופן שמבינים אותו בהופעתו במגילת אסתר: ״כי איככה אוּכל וראיתי ברעה אשר ימצא את עמי, ואיככה אוכל וראיתי באבדן מולדתי?״ (ח, ו). לראות — כלומר לעמוד מנגד ולִצפות. יש להבין אפוא את הפסוק כך: ״נער הייתי גם זקנתי, ולא עמדתי מנגד כאשר צדיק נעזב וזרעו ביקש לחם״. הרעיון יפה, והוא קשור בטבורו לנושא הספר הזה.<sup style="color: gray;">3</sup>
לאחר ששבתי לבריטניה כמעט לא שמעתי דבר על משפחת פוירשטיין, עד שצדה את עיני ידיעה חדשותית. בשלהי 1995 פרצה במפעל טקסטיל של המשפחה בעיר לורנס שריפה הרסנית — החמורה בתולדות מסצ׳וסטס זה למעלה ממאה שנים. באותה עת, רוב מפעלי הטקסטיל בניו אינגלנד היו כבר סגורים. הייצור לא השתלם, שכן כוח האדם במכסיקו, בהודו ובמזרח אסיה היה זול בהרבה. רבים הניחו שבעל המפעל, אהרן פוירשטיין, שהיה אז בן שבעים, ינצל את ההזדמנות, יקבל את דמי הביטוח ויסגור את המפעל. החלטתו של פוירשטיין הייתה אחרת, וזכתה לפיכך לכותרות: הוא החליט, מסיבות עקרוניות, שלא לסגור את המפעל. בית החרושת היה מעסיק מרכזי בעיר — 1,800 איש עבדו בו — והוא חש אחריות רבה כלפי בני משפחותיהם. הוא הודיע, ראשית, שהמפעל ייבנה שוב; שנית, שבחודשיים הבאים יקבלו העובדים משכורות מלאות; ושלישית, שדמי ביטוח הבריאות שלהם כבר שולמו. הייתי שמח לספר כאן שטוב לבו של פוירשטיין השתלם לו, אולם לפחות במונחים כלכליים טהורים לא זה מה שקרה: המפעל התמודד עם קשיים מתמשכים. אהרן פוירשטיין קיים בכל זאת את הבטחתו, ונודע מעתה בכינוי ״המענטש מחברַת מלדן מילז״.<sup style="color: gray;">4</sup>
הכול ידעו שפוירשטיין אדם דתי, ושמניעיו היו דתיים. ״אסור לעשוק את האדם העובד, בן קהילתך, יהודי ולא יהודי כאחד״, אמר כשהסביר את החלטתו, ״מפני שהוא עני ונצרך״. הכינוי היהודי העממי למעשה כגון זה הוא ׳קידוש השם׳: התנהגות המעוררת יחס של כבוד כלפי ה׳. התלמוד קושר זאת בציווי ״ואהבת את ה׳ אלהיך״ (דברים ו, ה), שאחד הפירושים הניתנים לו הוא ״עליך להאהיב את אלוהיך״:
<span class="poetry indentAll">״ואהבת את ה׳ אלהיך״ — שיהא שם שמים מתאהב על ידך. שיהא קורא ושונה ומשמש תלמידי חכמים ויהא משאו ומתנו בנחת עם הבריות, מה הבריות אומרות עליו? אשרי אביו שלימדו תורה, אשרי רבו שלימדו תורה, אוי להם לבריות שלא למדו תורה, פלוני שלמדו [שלמד] תורה ראו כמה נאים דרכיו, כמה מתוקנים מעשיו. עליו הכתוב אומר, ״ויאמר לי עבדי אתה ישראל אשר בך אתפאר״ (ישעיה מט, ג). <br/>אבל מי שקורא ושונה ומשמש תלמידי חכמים ואין משאו ומתנו באמונה ואין דיבורו בנחת עם הבריות, מה הבריות אומרות עליו? אוי לו לפלוני שלמד תורה, אוי לו לאביו שלימדו תורה, אוי לו לרבו שלימדו תורה, פלוני שלמד תורה ראו כמה מקולקלין מעשיו וכמה מכוערין דרכיו, ועליו הכתוב אומר, ״באמֹר להם עַם ה׳ אֵלה ומארצו יצאו״ (יחזקאל לו, כ).<sup style="color: gray;">5</sup> </span>
לעתים קרובות נשכחת חשיבותו של עיקרון זה. עורך דין יהודי אמר לי פעם: ״כתבת הרבה ספרים על יהדות, אבל לא כתבת ספר שעונה על השאלה שמטרידה אותי יותר מכול: כיצד אעבוד את ה׳ בחיי היומיום שלי? אני יודע כיצד לעבוד את ה׳ בביתי ובבית הכנסת. אבל איך לעבוד את ה׳ בעבודה? אין שום דבר דתי בעבודתו של עורך דין. אני מייעץ ללקוחותיי איך לנהל את ענייניהם על הצד הטוב ביותר, מכין חוזים, מגן על אנשים שנתבעו. אני עושה זאת חמישה ימים בשבוע. רוב רובו של זמני מוקדש לכך, ואינני רואה איך בעשייה זו אני מבצע מעשה דתי, מקדם את עניינה של היהדות או מכבד את בוראי״.
שאלה זו הותירה בי רושם עז. האיש ששאל אותה הוא אדם מיוחד במינו, אף שהוא יהיה האחרון להודות בכך. הוא סיים את לימודי המשפטים בהצטיינות ואף למד בכמה ישיבות, והוא תלמיד חכם מעמיק. הוא אחד האבות הנהדרים ביותר שפגשתי, והוא מבלה חלק ניכר מזמנו הפנוי בלימוד גמרא עם ילדיו. חלק גדול ממשכורתו הוא נותן לצדקה בסתר. הוא ידוע בציבור כאחד מעורכי הדין הטובים ביותר בתחומו, ואכן הוא איש של יושרה ועקרונות, שמעורר רגשי אמון והערצה בקרב עמיתיו ולקוחותיו. הוא אינו מסתיר את היותו אדם דתי, אלא חובש כיפה כל הזמן ושומר על ההלכה בלי פשרות.
שאלתו הייתה אפוא מוזרה, משום שהתשובה לה הייתה ברורה כשמש. עבודתו, אופיו ודרך חייו הם פרסומת חיה לאלוהים, ולכן הוא ממלא משימה דתית כל הזמן. מה שאנו הננו, ומה שאנו עושים, משפיע בהכרח על הדרך שבה אנשים הרואים אותנו תופסים את האמונה ואת אלוהים. מילוי תפקיד חיובי במשחק החיים הוא אפוא רכיב מהותי ביהדות. בכל רגע ורגע אנו מצליחים בכך או נכשלים בכך. בפרק שלפנינו אני רוצה אפוא לחקור את רעיון קידוש השם. הדבר יתברר כפשוט פחות מכפי שהוא נשמע, מפני שהוא מקבץ יחדיו כמה ממדים מתחומים שונים של החיים היהודיים.
<b>* * *</b> <br>מקורן של מצוות קידוש השם ושל היפוכה, איסור חילול השם, בספר ויקרא: ״ושמרתם מצְוׁתַי ועשיתם אֹתם אני ה׳. ולא תחללו את שם קָדְשִׁי ונקדשתי בתוך בני ישראל. אני ה׳ מְקַדשכם, המוציא אתכם מארץ מצרים להיות לכם לאלֹהים. אני ה׳״ (ויקרא כב, לא–לג). בהקשרם המקומי, הפסוקים הללו מצווים שלא לטשטש את הגבולות המפרידים בין קודש וחול. הכוהנים צריכים לנקוט זהירות בעבודת הקודש שלהם, ודיני הקורבנות במשכן חייבים להישמר בקפדנות. אנו נזכרים בדברי ה׳ אל משה בסנה הבוער: ״שַל נעליך מעל רגליך, כי המקום אשר אתה עומד עליו אדמת קֹדש הוא״ (שמות ג, ה). הקדוש הוא ממלכתו של אלוהים, וחובה לנהוג בו ביראה ובכבוד. מצוות קידוש השם של ספר ויקרא נושאת אפוא משמעות של כיבוד המתחמים המקודשים — זמנים ומקומות.
בספר יחזקאל, לעומת זאת, נודעת למונח קידוש השם משמעות רחבה יותר. הנביא סוקר את תולדות ישראל ומראה כיצד גורל האומה שזור במעמדו, כביכול, של האל בעולם. הוא אומר בשמו של אלוהים:
<span class="poetry indentAll">ואפיץ אֹתם בַּגויִם וַיִּזָּרוּ בָּארצות, כדרכם וכעלילותם שפטתים. ויבוא אל הגוים אשר באו שם ויחללו את שם קדשי, בֶּאֱמֹר להם עַם ה׳ אלה ומארצו יצאו. ואחמֹל על שם קדשִי אשר חִללוהו בית ישראל בגוים אשר באו שמה. לכן אמֹר לבית ישראל, כה אמר ה׳ אלהים: לא למענכם אני עֹשֶׂה, בית ישראל, כי אם לשם קדשי אשר חללתם בגוים אשר באתם שם: וקִדשתי את שמי הגדול המחֻלל בגוים אשר חִללתם בתוכם, וְיָדעו הגוים כי אני ה׳, נאֻם ה׳ אלהים, בהִקָּדשי בכם לעיניהם. (יחזקאל לו, יט–כג).</span>
קידוש השם וחילול השם קשורים כאן באופן שבו ה׳ נתפס בעיני ״הגויים״. כאן יש תפקיד לתולדות עם ישראל. כאשר ישראל בגלות, זהו חילול השם. כשהם שבים לארצם, זהו קידוש השם. יש כאן קונפליקט פנימי עז בין דרישות הצדק לבין תפיסתם של הגויים את אלוהי ישראל. בית ישראל, רומז יחזקאל, ראוי אולי לעונשו, אך יש לכך השלכות שליליות על האופן שבו אלוהים נתפס בעולם. עם ישראל יודע שסבלו בא לו משום שלא כיבד את תנאי הברית, אך לא כך רואים זאת ״הגויים״. בעיניהם לכל אומה יש את האל שלה, ותבוסתה של אומה היא לפיכך תבוסתו של אלוהיה. גלותם של הישראלים נתפסה אצלם אפוא כאות לכך שאלוהי ישראל אינו מסוגל להגן על בני עמו. בכך חולל שם ה׳.
ההבדל בין ויקרא ליחזקאל הוא שבספר ויקרא הדגש נמצא במילה ׳קידוש׳, ואילו בספר יחזקאל המילה החשובה היא ׳שֵם׳. לא אלוהים הוא שמקודש או מחולל — הדבר אינו אפשרי — אלא ׳שמו׳. שֵם, כמקובל בלשון המקרא, הוא מה שהיינו מכנים היום מוניטין, מעמד או תדמית. התורה, לכל אורכה, מייחסת לכך חשיבות של ממש. ה׳ אומר למשה: ״ואני אקשה את לב פרעה, והרביתי את אֹתֹתַי ואת מופתַי בארץ מצרים […] <b>ויָדעו מצרַים כי אני ה׳</b>״ (שמות ז, ג–ה). כשה׳ מצווה על משה לנטות ידו על ים סוף, לבקוע אותו לשניים ולעבור עם בני ישראל בחרָבה, הוא אומר: ״ואני הנני מחזק את לב מצרַים ויבֹאו אחריהם, וְאִכָּבְדָה בפרעה ובכל חילו ברכבו ובפרשו;<b> ויָדעו מצרַים כי אני ה׳</b>״ (שמות יד, יז–יח). משה משתמש באותו נימוק כשהוא מתפלל לה׳ שיסלח לעם לאחר חטא העגל: ״למה יאמרו מצרַים לאמֹר בְּרָעה הוציאָם להרֹג אֹתם בהרים ולכלֹתם מעל פני האדמה. שוב מחרון אפך והִנָחם על הרעה לעמך״ (שמות לב, יב). הוא נוקט היגיון דומה כשה׳ מאיים להכרית את עם ישראל לאחר המרד בעקבות חטא המרגלים: ״וְהֵמַתָּה את העם הזה כאיש אחד — ואמרו הגויִם אשר שמעו את שמעך לאמֹר: ׳מִבִּלתי יכֹלֶת ה׳ להביא את העם הזה אל הארץ אשר נשבע להם, וישחטם במדבר׳״ (במדבר יד, טו–טז). יש כאן קושי תאולוגי הטעון הסבר. מדוע עשוי אלוהים להיות מוטרד מהשאלה כיצד תופסות אותו אומות העולם? הרי האמת אינה תלויה בדעת הקהל, והאמונה אינה רדיפה אחר פופולריות. איזו חשיבות יש לשאלה אם הגויים מאמינים שה׳ חזק או חלש? נניח לכמה עמודים לשאלות הללו, בסיסיות ככל שתהיינה, וקודם שנחזור אליהן ניתן את לבנו לכך שיחזקאל הצביע על היבט נוסף של קידוש השם: מעמדו של ה׳ בעולם כפי שמעידה עליו ההיסטוריה של עַם הברית.
כשאנו עוברים לספרות הרבנית, אנו מוצאים עצמנו מיד בטריטוריה חדשה ואפלה. עתה, תחת ידם של היוונים והרומאים ואלו שבאו לאחריהם, קידוש השם משמעו מות קדושים. הנה תמצית סעיפי המצווה, על פי הרמב״ם:
<span class="poetry indentAll">כל בית ישראל מצווין על קדוש השם הגדול הזה […] כיצד? כשיעמוד עובד כוכבים ויאנוס את ישראל לעבור על אחת מכל מצוות האמורות בתורה או יהרגנו — יעבור ואל ייהרֵג, שנאמר במצווֹת: ״אשר יעשה אֹתם האדם וחי בהם״ (ויקרא יח, ה): ״וחי בהם״, ולא שימות בהם […] <br/>במה דברים אמורים? בשאר מצוות חוץ מעבודת כוכבים וגילוי עריות ושפיכת דמים. אבל שלוש עבירות אלו, אם יאמר לו ״עבור על אחת מהן או תיהרג״ — ייהרג ואל יעבור. […] <br/>וכל הדברים האלו — שלא בשעת הגזרה. אבל בשעת הגזרה, והוא שיעמוד מלך רשע כנבוכדנאצר וחבריו ויגזור גזרה על ישראל לבטל דתם או מצווה מן המצוות — ייהרג ואל יעבור אפילו על אחת משאר מצוות, בין נאנס בתוך עשרה [יהודים] בין נאנס בינו לבין עובדי כוכבים.<sup style="color: gray;">6</sup> </span>
המעניין בהלכות אלו הוא שהן מבטאות הכרעה מצדם של חכמים <b>להגביל</b> את המוות על קידוש השם, לא לעודד אותו. יש עדות נכבדה, לא רק מהתקופה ההלניסטית אלא גם מאירופה בימי הצלבנים, שיהודים העדיפו לצעוד אל מותם ולא לאמץ אמונה אחרת או תרבות אחרת, ועשו כך הרבה מעבר לדרישות הברורות של ההלכה. ׳קידוש השם׳ מקבל כאן מובן שלישי: להראות, עד הסוף, שאתה אוהב את אלוהים יותר מכפי שאתה אוהב את החיים עצמם.
יש גם מובן רביעי, המשתמע מאחד מאירועי כיבוש הארץ המתוארים בספר יהושע. הגבעונים, שחששו מהצפוי להם לאחר ששמעו על נפילת יריחו והעי בידי בני ישראל, החליטו לעשות בעורמה. הם לבשו בגדים קרועים, נעלו נעליים בלות, הצטיידו בצרורות מבוקעים ובלחם נקוּד והגיעו אל מחנה ישראל כשהם נראים כמי שבאו מדרך ארוכה. ״מארץ רחוקה באנו״, אמרו ליהושע, והציעו לכרות ברית שלום. יהושע קיבל את ההצעה. לאחר שלושה ימים גילו בני ישראל שהגבעונים מתגוררים בקרבת מקום. העדה ביקשה לבטל את הברית, כיוון שנחתמה על בסיס הצהרות כוזבות. אולם הנשיאים סירבו, משום שזו תהיה הפרה של שבועה שנשבעו בשם השם:
<span class="poetry indentAll">ולא הכום בני ישראל [את הגבעונים], כי נשבעו להם נשיאי העדה בה׳ אלהי ישראל. וַיִּלֹּנוּ כל העדה על הנשיאים. ויאמרו כל הנשיאים אל כל העדה, אנחנו נשבענו להם בה׳ אלהי ישראל, ועתה לא נוכל לנגוע בהם (יהושע ט, יח–יט).</span>
בתלמוד הבבלי מוסבר במפורש שהסיבה להחלטתם של הנשיאים הייתה העיקרון של קידוש השם.<sup style="color: gray;">7</sup> מובנו של עיקרון זה כאן הוא שמעשה שיכול להיות מוצדק חוקית ומוסרית לא ייעשה בכל זאת בגלל ה״שם״ הרע שהוא עלול להוציא לעושיו. הדבר מצא את ביטויו בהלכה, עם הסתייגות מיוחדת המַתלה אותו בנסיבות ההתרחשות ובזהותם של האנשים המעורבים. ככל שהאדם גדול יותר, עליו להקפיד יותר על עצמו:
<span class="poetry indentAll">ויש דברים אחרים שהן בכלל חילול השם, והוא שיעשה אותם אדם גדול בתורה ומפורסם בחסידות: דברים שהבריות מרננים אחריו בשבילם, ואף על פי שאינן עבירות, הרי זה חילל את השם. כגון שלקח [קנה] ואינו נותן דמי המיקח לאלתר […] או שירבה בשחוק או באכילה ושתייה אצל עמי הארץ וביניהן, או שדיבורו עם הבריות אינו בנחת ואינו מקבלן בסבר פנים יפות אלא בעל קטטה וכעס, וכיוצא בדברים האלו. הכול לפי גודלו של חכם, צריך שידקדק על עצמו ויעשה לפנים משורת הדין. <br/>וכן אם דקדק החכם על עצמו, והיה דיבורו בנחת עם הבריות ודעתו מעורבת עמהם ומקבלם בסבר פנים יפות, ונעלב מהם ואינו עולבם, מכבד להן ואפילו למקילין לו, ונושא ונותן באמונה, ולא ירבה באריחות עמי הארץ וישיבתן […] הרי זה קידש את ה׳.<sup style="color: gray;">8</sup></span>
קרוב לזה הוא מושג <b>המופת ההתנהגותי</b>, לחיוב ולשלילה. כשמשה ואהרן, מוקנטים בידי בני ישראל הדורשים מים, הִכו בסלע במקום לדבר אליו, אמר להם ה׳: ״יען לא האמנתם בי <b>להקדישני</b> לעיני בני ישראל, לכן לא תביאו את הקהל הזה אל הארץ אשר נתתי להם״ (במדבר כ, יב). לפני מות משה הזכיר לו אלוהים שוב את האירוע: ״על אשר מעלתם בי בתוך בני ישראל במֵי מריבת קָדֵש מדבר צִן, על אשר לא קִדשתם אותי בתוך בני ישראל״ (דברים לב, נא). טיבה המדויק של העבירה אינו ברור, והפירושים רבים. לפי הרמב״ם, בני ישראל הניחו שמשה פועל על פי הנחיותיו של אלוהים, ומשהכה בסלע בכעס פירשו זאת בטעות כביטוי לכעס של אלוהים עצמו עליהם.<sup style="color: gray;">9</sup> כך או אחרת, משה לא פעל כדמות מופת.
בכמה מקומות בספרות ההלכה והמדרש מודגשת חשיבות הרושם שהתנהגותם של יהודים מותירה על שאינם יהודים. התלמוד<sup style="color: gray;">10</sup> מספר שיוסף, בהתנגדותו לניסיונות הפיתוי של אשת פוטיפר, ״קידש שם שמים״. מסופר על רבי שמעון בן שטח, בן המאה הראשונה לפני הספירה, שקנה אתון מישמעאלי. כשעבדיו הביאו אותה לביתו, הם מצאו אבן יקרה תלויה בצווארה. רבי שמעון הורה להם להשיב מיד את האבן למוכר האתון, משום שהוא התכוון למכור אתון בלבד. לתלמידיו אמר: האם אתם סבורים שאני ברברי? לשמוע גוי זה מברך את אלוהי היהודים טוב לי מכל אוצרות העולם הזה.<sup style="color: gray;">11</sup>
ההלכה אוסרת, בשל חילול השם, מעשים המותרים בפני עצמם אך עלולים ליצור תפיסות עוינות מצִדם של גויים. כך למשל, אף שההלכה מתירה לפועלים לאכול מן התוצרת בעת שהם עובדים, היא אוסרת לעשות זאת אם המעסיק הוא גוי הרואה התנהגות כזו כגניבה.<sup style="color: gray;">12</sup> דוגמה נוספת: אסור להחליף חנוכייה שתרם גוי לבית כנסת בחפץ אחר, אפילו לא לצורך מצווה, פן יראה זאת התורם כזלזול או כאי הכרת תודה. כשהתורם יהודי, הדבר מותר.
המכנה המשותף לכל המקרים הללו אינו המעשה עצמו, אלא האופן שבו הוא עלול להיתפס. זו הסיבה לחומרה יוצאת הדופן שבה רואה ההלכה את חילול השם:
<span class="poetry indentAll">יש עבירות שהן מתכפרים לשעתן, ויש עבירות שאין מתכפרים אלא לאחר זמן […] במה דברים אמורים? בשלא חילל את השם בשעה שעבר. אבל המחלל את השם, אף על פי שעשה תשובה והגיע יום הכיפורים והוא עומד בתשובתו ובאו עליו ייסורין — אינו מתכפר לו כפרה גמורה עד שימות.<sup style="color: gray;">13</sup> </span>
חילול השם הוא מעוות שלא יוכל לתקון במהלך חיים שלמים, כי הנפגע כאן אינו רק הקורבן, אף לא רק החוטא, אלא עצם מעמדו של אלוהים בעיני העולם.
<b>* * *</b> <br>כיצד נשזרים החוטים הללו יחדיו? שמירת המקומות והזמנים הקדושים, הקרבת הנפש על מזבח האמונה, התנהגות ראויה לחיקוי והימנעות מעשיית עוול — מה לכל אלו ולתפקידו של אלוהים בהיסטוריה ולמעמדו בעיני העולם? כאן עומדים למבחן עצם טבעו של אלוהים, ועצם הגדרת בני ישראל כ״ממלכת כהנים וגוי קדוש״.
הרוחניות היהודית מושתתת על רעיון מורכב אך אנושי מאוד. התורה מתחילה לא בסיפורו של עם ישראל, ואפילו לא בפרה־היסטוריה של העם היהודי, ימי האבות והאימהות — אלא בסיפורה של האנושות בשלמותה. אלוהים בורא את האדם בצלמו, אולם שוב ושוב הוא מתאכזב: תחילה מאדם וחווה, אחר כך מקין, ולאחר מכן מדור המבול. בצערו (״וַיִּנָחֶם ה׳ כי עשה את האדם בארץ, וַיתעצב אל לבו״, בראשית ו, ו), הוא מוחה את החיים מעל פני האדמה, כדי להתחיל מחדש עם איש צדיק אחד, נוח. עתה הוא מחליט להנמיך את הרף הגבוה שהציב לאנושות: ״לא אֹסִף לקלל עוד את האדמה בעבור האדם, כי יצר לב האדם רע מנעֻריו״ (בראשית ח, כא). אלוהים לא השתנה. גם לא האדם. מה שהשתנה הם המונחים המגדירים את היחסים ביניהם.
בנקודה זו מתעמתת התורה עם מה שפאולוס והנצרות עתידים היו לכנות ״החטא הקדמון״ — אולם בדרך אחרת משלהם. אלוהים כורת עם האנושות כולה ברית המבוססת על איסור הרצח (״שֹׁפֵךְ דם האדם — באדם דמו יִשָּׁפך״, בראשית ט, ו). חז״ל ימנו לימים שבע מצוות שניתנו לכל בני נוח, אבל המהות זהה. אלוהים כבר אינו מציב דרישות מקסימום; הוא קובע דרישות מינימום. זו אותה מסגרת שפילוסופים בני זמננו מכנים ״מוסריות רזה״: הדרישות ההתנהגותיות הבסיסיות מבני אדם באשר הם.
אלוהים אינו מגנה את האנושות; הוא אינו רואה אותה כאשמה, או כבלתי מסוגלת לטוב. במקום זאת, הוא מפחית את דרישותיו לכדי רף התנהגותי שבני אדם מסוגלים להגיע אליו. הוא כמו אומר — די לי אם תכבדו את קדושת החיים ואת ההגינות האנושית הבסיסית. אולם אין זה סוף הסיפור. כי אילו היה זה הסוף, התנ״ך היה רק אחד מספרים רבים בפילוסופיה מוסרית, המסבירים איך להחיל על המצב האנושי את עקרונות המוסריות הרזה. במקום זאת, התורה עושה צעד מפתיע. אלוהים מבקש מאדם אחד — שממנו עתידים לצאת משפחה, שבט, אוסף שבטים ולבסוף אומה — לשמש דגם לחיקוי, להיות מעין מקרה־מבחן מהלֵך לָאפשרות לחיות בקרבה מתמדת לשכינת האל. כפי שמוכיחה ההיסטוריה היהודית, זוהי אחריות כבדה והרת סכנות.
כיוון שאלוהים מצוי מעל לטבע, גורל עמו יהיה, באופן בולט, כזה שאין להסבירו במונחים טבעיים (ניטשה הבחין בכך בבהירות רבה מכל הוגה אחר, בכותבו כי ״מבין כל עמי ההיסטוריה, היהודים הם העם הראוי ביותר לציון, משום שבשאלה ׳להיות או לחדול׳ העדיפו, במודעות מלאה ומוזרה, את ה׳היות׳ ובכל מחיר״).<sup style="color: gray;">14</sup> אברהם ושרה יוצאים למסע שלהם, בנתקם את קשריהם הטבעיים עם ארצם וביתם. שרה, רבקה ורחל הן עקרות מטבען הביולוגי, וילדיהן נולדים בדרך נס. שלא כדרך הטבע הופכים בני ישראל לאומה דווקא כשהם בגלות. נביאם, הנושא את דבר האלוהים, הוא אדם שבטבעו מגמגם (״לא איש דברים אנכי״, אומר משה, ״כי כבַד פֶּה וכבד לשון״; שמות ד, י). את החוקה שלהם הם מקבלים במדבר, לפני שנכנסו לארצם. זו אומה שמטבע תנאי מחייתה היא קטנה, חלשה וחשופה למתקפה, והישרדותה מותנית במסירות יוצאת דופן מצִדה למשימה שהוטלה עליה. ואכן, זוהי האומה היחידה בהיסטוריה, לבד אולי מארצות הברית, שמה <b>שמגדיר</b> אותה הוא משימה. היא ייחודית גם בכך שחוקתה והברית המאחדת אותה נתונות לה מאלוהים, ושתולדותיה מעידות על קיומו של כוח שהוא גדול ממנה. ההיסטוריה הבתר־מקראית מדגימה זאת אפילו יותר מההיסטוריה המקראית — בדרך שבה היהדות שרדה, בלי שזהותה נפגעה, במשך כמעט אלפיים שנה של גלות ורדיפות. דבר־מה בתוכה מרמז לדבר־מה שמעבר.
זו משמעות הביטוי ״גוי קדוש״. במקרא, ה״קדוש״ משמעו <b>המתחם של אלוהים</b> — אותן נקודות בזמן ובמרחב שנוכחותו ניכרת בהן באופן מיוחד. לכך התכוון ישעיה כשאמר על ישראל ״אתם עדַי, נאֻם ה׳, ועבדִי אשר בחרתי, למען תדעו ותאמינו לי ותבינו כי אני הוא״ (ישעיה מג, י). לכך התכוון גם משה כשאמר באחד מנאומיו האחרונים ״יקימך ה׳ לו לעם קדוש, כאשר נשבע לך, כי תשמֹר את מִצְוֹת ה׳ אלהיך והלכת בדרכיו. <b>וראו כל עמי הארץ כי שם ה׳ נקרא עליך</b> ויראו ממך״ (דברים כח, ט–י). אין בתנ״ך שום טענה שבני ישראל מטבעם טובים מאחרים או מוסריים מהם. שליחותם מבטאת לא זכות יתר, אלא אחריות. אין בצִדה כל יתרונות חומריים, לבד מהחיים הדתיים עצמם. אין במקרא גם שום רמיזה לכך שאלוהים אינו נגיש לשאינם יהודים. להפך: הוא בוראם של כולם והוא מקיים את כולם. איוב, הדוגמה העילאית לאיש צדיק, לא היה יהודי. שלמה המלך, בתפילתו בחנוכת המקדש, מבקש מאלוהים לשמוע את תפילותיו של ״הנכרי אשר לא מעמך ישראל הוא […] למען ידעון כל עמי הארץ את שמך ליראה אותך כעמך ישראל״ (מלכים א ח, מא–מג). עם ישראל נבחר להיות ההפך מגזע אדונים, מפני שאין הוא גזע אלא ברית שכל אחד יכול לבחור להיכנס תחת כנפיה, ומפני שלא להיות אדון ושליט הוא מבקש, אלא עבד ה׳. דָבָר בפרטיקולריזם של עם ישראל אינו עומד בסתירה עם האוניברסליזם של האדם כאדם, העשוי בצלם דמות תבניתו של אלוהים.
תפקידו של עם ישראל הוא לשמש דוגמה. לא יותר מכך, וגם לא פחות. כך מפרש ר׳ אברהם בן הרמב״ם, בשם אביו, את ברכתו של ה׳ לישראל שיהיו ״ממלכת כֹּהנים״:
<span class="poetry indentAll">שהכוהן של כל עדה הוא המנהיג, שהוא הנכבד שלה והדוגמה שלה שאנשי העדה ילכו בעקבותיו וימצאו את הדרך הישר על ידו. ואמר: תהיו אתם בשמירת תורתי מנהיגֵי העולם, היחס שלכם אליהם כיחס הכוהן אל עדתו, ילכו העולם בעקבותיכם ויהיו מחקים את מעשיכם ויתהלכו בדרכיכם.<sup style="color: gray;">15</sup> </span>
ברוח דומה הסביר את הביטוי ר׳ עובדיה ספוֹרנו: ״ובזה תהיו סגולה מכולם, כי תהיו ממלכת כוהנים להבין ולהורות לכל המין האנושי, לקרוא כולם בשם ה׳ ולעובדו שכם אחד״.<sup style="color: gray;">16</sup> ההוגים היהודים הגדולים של המאה התשע עשרה כיוונו לאותה נקודה אף הם. הנצי״ב, רבי נפתלי צבי יהודה ברלין, כותב שהמטרה שלשמה נוצר עם ישראל היא ״להיות לאור לגויים להעמידם על ידיעת אלוהי עולם״.<sup style="color: gray;">17</sup> רבי יעקב אטלינגר כותב, ״כיוון שקיבלו ישראל את התורה האיר העולם […] שלא לבדם בלבד נעשה התורה אור המאיר את חָשכם, כי אם לכל העולם״.<sup style="color: gray;">18</sup> רבי שמשון רפאל הירש מוסיף כי חובה על ישראל ״ככהן בקרב העם לשמור ולהחזיק כמוהו את התורה על אודות ה׳ בקרוב האנושות, ובעבור זה עליהם להיות גוי קדוש״.<sup style="color: gray;">19</sup>
אם תפקידו של עם ישראל הוא לשמש דוגמה, התנהגותו חייבת להיות תמיד מופתית. זו המשמעות של ״קידוש השם״. כשעם ישראל מכבד את הזמנים הקדושים ואת המקומות הקדושים, כשיהודים פועלים להאהיב את ה׳ על הבריות, וכשוויתור על אמונתם גרוע בעיניהם ממותם, הם משמשים עדים לנוכחות האלוהית בתוך חייה של האנושות ותולדותיה. כשהם חוטאים וגולים מארצם, נוכחות האל כמו נחבאת — לא רק מהם, אלא, במובן חשוב, מהזירה האנושית כולה. שם ה׳ — כלומר מודעותם של אנשים אליו — לוקה, ולפיכך גם מחולָל.
רעיון קידוש השם מכניס אל האתיקה עיקרון פשוט אך מפתיע. אנו שגריריו של אלוהים על פני האדמה. דרך חיינו משפיעה על האופן שבו אנשים אחרים רואים את אלוהים. אלוהים זקוק לנו. הרעיון נשמע פרדוקסלי, אך זו האמת. במתכוון או שלא במתכוון, הדרך שאנו חיים בה מספרת סיפור. אם אנו חיים נכון, אם אנו מביאים ברכה לחיי זולתנו, אנו משמשים עדים חיים לכוחה של הנוכחות האלוהית לחולל תמורה. אלוהים חי בתוך עולמם של בני האדם במידה שאנו עושים את רצונו. כמו רדיו, הממיר גלים לכדי צליל, כך גם חיי קודש מתרגמים את מילותיו של אלוהים לכדי מעשים. אנו הופכים למַשדרים שלו. משום כך קידוש השם הוא עיקרון־על ביהדות.
לא כל דבר באתיקה היהודית יכול להיות מנוסח כסעיף הלכתי. רמב״ן, בפירושו לציווי ״ועשית הישר והטוב בעיני ה׳״ (דברים ו, יח), מבטא רעיון זה באופן משכנע:
<span class="poetry indentAll">מתחלה אמר [משה] שתשמור חוקותיו ועדותיו אשר ציווך [ה׳]. ועתה יאמר גם באשר לא ציווך תן דעתך לעשות הטוב והישר בעיניו, כי הוא אוהב הטוב והישר. וזה עניין גדול, לפי שאי אפשר להזכיר בתורה כל הנהגות האדם עם שכניו ורעיו וכל משאו ומתנו ותיקוני היישוב והמדינות כולם. אבל אחרי שהזכיר מהם הרבה, כגון ״לא תלך רכיל״ (ויקרא יט, טז), ״לא תִקֹּם ולא תִטֹּר״ (ויקרא יט, יח), ״לא תעמֹד על דם רעך״ (ויקרא יט, טז), ״לא תקלל חֵרֵשׁ״ (ויקרא יט, יד), ״מפני שׂיבה תקום״ (ויקרא יט, לב), וכיוצא בהן, חזר לומר בדרך כלל שיעשה הטוב והישר בכל דבר, עד שייכנס בזה הפשרה ולפנים משורת הדין.<sup style="color: gray;">20</sup> </span>
אין נוסחה מדויקת וממצה היכולה לומר לנו מראש, לגבי כל מצב עניינים, מה טוב ומה רע. החיים המוסריים מורכבים ותלויי־סיטואציה במידה שאינה מאפשרת זאת. לפיכך, התורה מציידת אותנו בשילוב של חוקים כלליים ושל דוגמאות פרטניות. רבי נפתלי צבי יהודה ברלין מפרש את הביטוי ״ממלכת כוהנים״ ברוח זו:
<span class="poetry indentAll">היינו הנהגה בין אדם לחברו בדרך הישר והטוב […] ובאשר זה אינו תורה לפרש מהו הישר והטוב, וגם אין כל עניין ואין כל מקום וזמן שווים. על כן אין בזה תנאי ליהדות, כיוון שאין בזה חוק קבוע. אבל רצון ה׳ בכך.<sup style="color: gray;">21</sup> </span>
זוהי, אם כן, תשובתה של היהדות לשאלתו של עורך הדין, איך הוא יכול לעבוד את ה׳ בעת שהוא עוסק במקצועו. מערכות היחסים היומיומיות שלנו בעבודה ובין חברים, מגעינו השגרתיים עם אנשים שבידינו להחליט אם לנהוג בהם הגינות, רגישות ונדיבות — בהן, דווקא בהן, אנו יכולים להשפיע על מידת הכבוד שהאנשים סביבנו רוחשים לערכים שאנו חיים לפיהם. כאן זירת הפעולה, כאן אזור ההשפעה, של הגדולה במצוות התורה, מצוות קידוש השם, ושל היפוכה, האיסור על חילול השם. אין הישג דתי גדול יותר מקידוש שם ה׳, ואין חטא גדול יותר מגריעה בכבוד שיש לאנשים כלפיו. משה רבנו כשל פעם אחת באי קידוש השם, והחמיץ משום כך את היעד שכל חייו כמנהיג הוקדשו למסע אליו: הארץ המובטחת. קידוש השם אינו נספח זניח לספר החיים היהודיים, אלא המסר המרכזי שלו: להנכיח את אלוהים בעולם, באמצעות הבאת האנשים שסביבנו להכרה שדבריו של אלוהים מקדשים את החיים.
<b>* * *</b> <br>אסיים בשני רגעים נוראים בהיסטוריה של רעיון קידוש השם. הראשון התרחש בעת המרד בגטו ורשה. כידוע, באפריל 1943, כשנודע לשרידי האוכלוסייה בגטו שעומדים לשלוח גם אותם אל מותם, הם החליטו להשיב מלחמה שערה, ועמדו בקרב מול דיביזיות אחדות של צבא גרמניה זמן רב יותר משעמדה צרפת כולה. בליל המרד פנה למאמיניו רב קשיש, יצחק ניסנבוים, ודיבר אליהם באלו המילים:
<span class="poetry indentAll">זוהי עת לקידוש החיים, ולא למוות על קידוש השם. עד היום, אויביו של היהודי ביקשו את נשמתו, והיהודי קידש את גופו במות קדושים [כלומר מסר את גופו כדי שלא לעבור על דתו ולמסור בכך את נשמתו]. היום נוגשנו מבקש את גופו של היהודי, ומשום כך על היהודי להגן על גופו ולשמור על חייו.<sup style="color: gray;">22</sup> </span>
הרב ניסנבוים האמין שמרד הגטו היה נקודת מפנה בהיסטוריה היהודית המודרנית, הרגע שבו מסורת ארוכה של מסירת הנפש על קידוש השם עמדה להשתנות. בעבר, היהודים קידשו את שם השם בנכונותם למות למען אמונתם. עתה הם נקראו להילחם על זכותם לחיות למען אמונתם.
גם הרגע השני לקוח מִקורות גטו ורשה, ובעיניי הוא מרגש במידה שקשה לעמוד בה. יאנוש קורצ׳ק, מגיבורי המאה העשרים, הוכשר בצעירותו כרופא בפולין. עוד בראשית דרכו המקצועית חש הזדהות עם מצוקתם של ילדים שהחיים לא האירו להם פנים. הוא כתב ספרים על אודותיהם, והיה למעין צ׳רלס דיקנס פולני. בשנת 1911 הוא הקים בוורשה בית יתומים לילדים יהודים, ובשל הצלחתו הרבה התבקש — ונענה — להקים בית יתומים דומה לילדים נוצרים. הייתה לו תכנית רדיו משלו, והיא פרסמה את שמו ברחבי פולין. קראו לו ״הדוקטור הזקן״. השקפותיו החינוכיות היו מהפכניות. הוא דגל במתן אמון בילדים ובהפקדת אחריות בידיהם. הוא הנחה את ילדי בית היתומים להפיק עיתון משלהם, שהיה עיתון הילדים הראשון בפולין. הוא הפך בתי ספר לקהילות בעלות ממשל עצמי. הוא חיבר כמה מהיצירות החלוציות בתחום פסיכולוגיית הילדים, בהן אחת שנקראה ׳זכות הילד לכבוד׳.<sup style="color: gray;">23</sup>
הוא נהג לומר כי לילדים ״יש זכות שייקחו אותם ברצינות. האדם הבלתי ידוע הנמצא בתוך כל אחד מהם הוא תקוות המחר שלנו״. הוא האמין שבכל ילד טמון ניצוץ מוסרי שאם יטופח כראוי יוכל להניס את החשיכה שבגרעין הטבע האנושי. כשהיה מגיע זמנו של אחד הילדים לעזוב את בית היתומים, הוא נהג לומר לו: ״אינני יכול לתת לך את אלוהים, כי עליך להרהר בשקט ולמצוא אותו בנשמתך שלך. אינני יכול לתת לך אהבת אדם, כי אין אהבה בלי סליחה, וכיצד לסלוח על כל אדם ללמוד בכוחות עצמו. דבר אחד אני יכול לתת לך: כמיהה לחיים טובים יותר, חיים של אמת וצדק. גם אם אינם בנמצא היום, אולי יבואו מחר — אם תשתוקק להם די הצורך״.<sup style="color: gray;">24</sup>
בשנת 1940 הוכרחו קורצ׳ק ובית היתומים לעבור אל תוך הגטו, וב־1942 הגיעה ההוראה להעבירם לטרבלינקה. לקורצ׳ק הוצע לברוח אך הוא סירב. באחד הרגעים נוראי ההוד והאימה של השנים ההן צעד עם מאתיים יתומיו אל הרכבת שתיקח אותם אל שערי המוות: איתם ובתוכם, עד הסוף, בעבותות של אהבה. חייו — ומותו — היו קידוש השם. הוא ראה את צלם אלוהים בילדים שהעולם נטש. הוא שמר אמונים לילדיו ולאלוהיו עד הרגע האחרון.
<h3>פרק ו; תיקון עולם</h3>
<span class="poetry indentAll">הקב״ה, כשברא את עולמו, הניח מקום ליצור ידיו — האדם — להשתתף ביצירתו. כאילו פגם הבורא את ההוויה כדי שבשר ודם ימלא את פגימותיה וישכללה (הרב יוסף דב סולובייצ׳יק).<sup style="color: gray;">1</sup> </span>
דוד באום ז״ל היה מהאנשים הבלתי־רגילים ביותר שפגשתי אי־פעם. כדי לדמיין את מראהו כדאי לחשוב על הקומיקאי הרפּו מרקס. דוד היה שיבוט שלו: נמוך, מלא אנרגיה, עם אותם תלתלי כסף צפופים ואותו חיוך קונדסי. הוא היה יהודי דתי שראה בגידול ילדיו מלאכת קודש. ועם זאת אמונתו לא הייתה לו לעול. הוא היה איש עליז, שלקח את אלוהיו ברצינות כזו שכבר לא היה לו צורך לקחת ברצינות את עצמו.
דוד היה רופא ילדים, מהטובים בבריטניה. הוא פיתח שיטות טיפול חדשות, ביניהן ׳תחבושת הכסף׳ שהמציא להגנת פגים, וטכניקה לפסטור חלב אם. הוא עבד ללא לאות כדי להקים את הקולג׳ המלכותי לרפואת ילדים ולבריאות הילד, והיה נשיאו הראשון. כסיסמה לקולג׳ בחר את המילים מתהלים קכז, ג: ״הנֵה נַחלת ה׳ בנים, שָׂכָר פְּרי הבטן״, והיה גאה לא מעט בכרזה שעיצב בנו, אמן דתי תושב צפת, ובה מילות הפסוק בעברית. הוא סייע בהקמת הוספיס הילדים הראשון בבריטניה (הוא הזמין את האחות הלן, הנזירה שיזמה את המיזם, לבר־מצווה של בנו. ״מה ללבוש שם?״ היא שאלה אותו. ״מה שאת רגילה״, השיב, ״אלוהים ייהנה מזה!״).
לא די היה לו בפעילותו בבריטניה, והוא נסע לברזיל, לאתיופיה ולתאילנד וסייע לרופאים המקומיים לשפר את הרמה של רפואת הילדים שם. כך עשה גם במוסקבה, ובעקבות זאת היה לידידו האישי של מיכאיל גורבצ׳וב. מצבם של הילדים פליטי המלחמה בקוסובו ב־1999 הדיר שינה מעיניו. במהלך מירוץ אופניים שנועד לאסוף תרומות לבניית מרכז רפואי בקוסובו, לקה בהתקף לב שנטל ממנו את חייו והוא בן 59 בלבד.
דוד היה ציוני דתי. אף שהתגורר בעיר בריסטול, הוא ביקש שלאחר מותו ייקבר בישראל, בראש פינה. אחד המיזמים האחרונים שהיה מעורב בהם היה הקמת מרכז רפואי מודרני לילדי עזה. הוא הסביר שבעיניו זוהי הציונות: לפעול למען ילדי ישראל, אך לא פחות מכך גם למען הילדים שכניהם. לאהבה, להגינות ולאכפתיות אין גבולות דתיים או אתניים.
הוא נהג לספר סיפור שקרא אצל האנתרופולוג האמריקני לורן אייזלי,<sup style="color: gray;">2</sup> ושתמצת את גישתו לחיים. אדם טייל עם שחר בחוף הים, והבחין באיש צעיר שאסף כוכבי ים שנפלטו לחוף בשפל והשליכם חזרה אל הים. הוא ניגש לצעיר ושאל מדוע הוא עושה זאת, והצעיר השיב שכוכבי הים ימותו אם ייחשפו לשמש הבוקר כשהם מחוץ למים. ״אבל החוף אורכו קילומטרים רבים״, תמה, ״ויש בו אלפי כוכבי ים. לא תוכל להציל את כולם. האם המאמצים שלך יְשַנו משהו?״ הצעיר הביט בכוכב הים שבידו, והשליך אותו המימה אל חייו. ״<b>לוֹ</b>״, אמר, ״הם ישַנו״.
דוד אהב את הסיפור מפני שידע שאין אנו מתבקשים לגאול את העולם כולו במהלך אחד. זירת הפעולה שלנו היא היום האחד, האדם האחד, המעשה האחד. נפש אחת, אמרו חז״ל, היא כעולם מלא (משנה, סנהדרין ד, ה). הצל נפש — והצלת עולם. שנה את חייו של אדם אחד — והתחלת לשנות את העולם.
ביהדות יש לרעיון הזה שם: תיקון עולם. מכל הרעיונות באתיקת האחריות של היהדות, עוגניו ההלכתיים של רעיון זה הם הקלושים ביותר. שורשיו, כפי שנראה להלן, הם מיסטיים. ביהדות, לא כל דבר בעל משמעות דתית ניתן להבעה בנוסחאות מדויקות: דינים, קודים של התנהגות, הנחיות שאינן משתנות מדור לדור, ממצב למצב. תיקון עולם הוא דבר שכל אחד מאיתנו עושה אחרת. הוא מבטא את האמונה שלא במקרה אנו כאן, במקום הזה ובזמן הזה, עם הכישרונות הללו והיכולות הללו, ועם ההזדמנות הזו לשנות את העולם לטובה. אמונה זו ידועה כאמונה ב׳השגחה פרטית׳: הרעיון שאלוהים פעיל בחיינו כפרטים, ולא עוסק רק, כפי שהפילוסופים היוונים האמינו, בחוקים האוניברסליים. אנחנו כאן מפני שמישהו רצה שנהיה כאן, מפני שישנה משימה שרק אנחנו יכולים לבצע. אין שני אנשים זהים, וגם לא שני מקומות, שני זמנים או שתי נסיבות שיש זהות ביניהם. היכן ש״מה אני יכול לעשות״ נפגש עם ״מה צריך להיעשות״ — שם נמצא האתגר האלוהי. שם נמצאת המשימה שלנו.
<b>* * *</b> <br>כדי להבין מאין צמח המושג ׳תיקון עולם׳, עלינו לנסוע אחורה בזמן, אל אחת מנקודות המפנה של ההיסטוריה היהודית: גירוש ספרד. במשך מאות שנים הייתה ספרד ביתו של תור הזהב היהודי הימי־ביניימי. בחסותם של משטרים סובלניים יחסית, היהודים הצטיינו במסחר, במדעים ובחיי הציבור. מומחיות מיוחדת הפגינו בתחומי הכספים, הרפואה והמדינאות. הם קיימו חיי רוח ותרבות עשירים. לימוד התורה פרח. יהדות ספרד הצטיינה בהישגיה בהלכה, בקבלה ובפילוסופיה. אולם היא הייתה מעורה היטב גם בחיי התרבות של סביבתה, ותרמה לחברה הספרדית תרומה נכבדה בתחומי השירה, הפוליטיקה, האסטרונומיה, הרפואה והמיפוי.
ביטחון מלא לא היה ליהודי ספרד אף פעם, בוודאי לא לאחר שהנוצרים כבשו את ארצם מידי המוסלמים. מעת לעת ניסו ללחוץ אותם להתנצר. בשנת 1263 נדרשה הקהילה לשלוח נציג לוויכוח דת פומבי. הנציג, הרמב״ן, הפריך בהצלחה את טיעוניו של יריבו, אך היה עליו לשלם את המחיר: שנתיים לאחר מכן הוא נידון להגליה. שיא חדש באירועים נרשם ב־1391, עת אירעה התפרצות געשית של רגשות אנטי־יהודיים. מהומות פרצו ברחבי ספרד, בתי כנסת הועלו באש, בתים וחנויות נבוזו, ויהודים רבים נרצחו.
בפעם הראשונה בתולדות יהדות ספרד התנצרו מספר ניכר של יהודים. מאה השנים הבאות התאפיינו בגלים חוזרים ונשנים של ניסיונות לכפות על היהודים להמיר את דתם ובחקיקה אנטי־יהודית מסתעפת והולכת. ליהודים שהתנצרו הוצעה אזרחות שווה. אלה שהתעקשו להישאר יהודים נדרשו להתגורר באזורים מיוחדים וללבוש בגדים מזהים. הם הודרו מחיי הציבור, ונאסר עליהם להתערב עם נוצרים. לבסוף, ב־1492, שארית יהודי ספרד גורשו ממנה.
הטראומה הייתה נוראה. ספרד סימלה בעיני היהודים בימי הביניים את האפשרות למצוא מקום שבו אין הם נרדפים ומושפלים וזכויותיהם אינן נשללות. כשהחלה הפעילות האנטי־יהודית, התמשכותה ועוצמתה הכאיבו לא רק בשל הסבל שגרמו, אלא גם משום שהיה נראה שהדלת האחרונה נטרקת בפניה של התקווה. המדינאי ופרשן המקרא הדגול בן התקופה דון יצחק אברבנאל הותיר לנו תמונה חיה של מה שחשו היהודים:
<span class="poetry indentAll">אז, בזמן הגאולה […] אספר איך הייתי אומר בימים ההם […] שכל הנביאים שניבאו על גאולתי כולם כוזבים. כיזב משה רבנו עליו השלום בייעודיו, כיזב ישעיה בנחמותיו, כיזבו ירמיהו ויחזקאל בנבואותיהם, וכן שאר הנביאים כולם […] שתזכור האומה […] כל הדברים המתייאשים שהיו אומרים בזמן הגלות.<sup style="color: gray;">3</sup> </span>
כמה מהגולים עלו ארצה, לעיר צפת, ושם, לצד חכמים יהודים נוספים, רשמו את אחד הפרקים המפוארים בתולדות הרוחניות היהודית. בקבוצה זו נמנים הפוסק והמקובל רבי דוד אבן זמרא (רדב״ז), המקובל משה בן יעקב קורדובירו (רמ״ק), רבי יוסף קארו, שחיבר את ספר ההלכה החשוב ׳שולחן ערוך׳, והמשוררים המיסטיקנים ר׳ שלמה אלקבץ ור׳ אליעזר אזכרי. אחד החידושים שהנהיגו היה טקס קבלת שבת, שסופו שמצא את מקומו הקבוע בסידור התפילה היהודי. לבושים בבגדי לבן היו החכמים ותלמידיהם יוצאים אל השדות ביום שישי לפנות ערב, קוראים מזמורי תהלים ומקבלים את פני השבת כאילו הייתה כלה.
רבים מחכמי צפת בעת ההיא הוציאו תחת ידם יצירות גאוניות, אולם אחד מהם הוכר כארי שבחבורה: רבי יצחק בן שלמה לוריא (1534–1572), הידוע כאר״י (אדוננו רבי יצחק). לוריא גדל במצרים, שם רכש מומחיות בהלכה ובקבלה. שנתיים מחייו בילה על אי בנילוס, שם הגה בספר הזוהר. לצפת הגיע כדי ללמוד עם רמ״ק. אף שהספיק לחיות בצפת רק בשנתיים האחרונות של חייו הקצרים, התלקטה סביבו חבורת תלמידים מעריצים, ואגדות נרקמו על אודותיו. קשה לסכם בקצרה את תורתו המעמיקה והמורכבת.<sup style="color: gray;">4</sup> הוא העלה מעט ממנה על הכתב, אך הורה לתלמידו רבי חיים ויטאל, שלאחר פטירתו יישמרו הכתבים חבויים. אולם השפעתה של תורתו הייתה גדולה מכדי שהדברים יישארו בגדר סוד, ועד מהרה פשטו הדברים וההגות היהודית התעשרה באוצר מושגים חדש.
ישנן שאלות שלאחר שנשאלו הן נראות ברורות מאליהן, אולם לשם ניסוחן הראשון נצרכה גאוניות מיוחדת. כך אירע עם האר״י. הוא הציג שאלה, תמימה לכאורה בפשטותה אך מרחיקת לכת בהשלכותיה: <b>אם אלוהים קיים, איך העולם קיים?</b> שכן אם אלוהים אינסופי, שכינתו מצויה בכול וכבודו מלא עולם; ואם כך, היאך נותר מקום — פיזי או מטפיזי — למשהו אחר? לא ייתכן ששני דברים יתקיימו במקום אחד ובזמן אחד. האינסופי ידחק תמיד את הסופי. איך, אם כן, ישנו יקום?
תשובתו הרדיקלית של לוריא ידועה כתורת הצמצום. אלוהים, כך הסביר, צמצם את מקומו כדי לפנות מקום לעולם. היקום שנברא יום אחר יום בששת ימי בראשית הוא בהכרח רק השלב השני בבריאה; השלב הראשון היה הצטמצמותו של אלוהים, נסיגתו אל תוך עצמו. המילה ׳עולם׳, המציינת גם מרחב וגם זמן, גם את היקום וגם את הנצח, גזורה מהשורש על״מ: היעלמות. רק כשאלוהים מעלים את עצמו, העולם יכול להתקיים.
לזאת יש להוסיף רעיון שני. שבירת הכלים, תאוריה של הבריאה כקטסטרופה. אלוהים, בבוראו את העולם, לא יכול להותיר אותו ריק משכינתו. משם כך שלח אליו קרניים מאורו (הדבר מזכיר, באופן מעניין, את ׳קרינת הרקע׳ הקוסמית שנתגלתה בשנת 1965, ושהוכיחה את תאוריית המפץ הגדול של הולדת היקום). אלא שהאור האלוהי היה חזק מכדי שיכילוהו הכלים שהוכנו לו, והללו נשברו ופיזרו רסיסים של אור ברחבי היקום. משימתנו אנו היא לאסוף את הניצוצות הללו מכל מקום שהם נמצאים בו ולהשיבם למקומם הנכון. מכאן הרעיון השלישי: תיקון, ריפויו של עולם שבור. כל מעשה דתי שאנו עושים משפיע על האקולוגיה של הבריאה. הוא משיב משהו מההרמוניה האבודה של היקום. או, אם להשתמש במונח לוריאני נוסף, הוא פועל ״לשם ייחוד הקב״ה ושכינתו״ ומסייע לאחות את השבר שבין מהותו של אלוהים לבין שכינתו הנמצאת עתה בגלות.
זהו חזון של קטסטרופה קוסמית המתאחה והולכת על ידי מעשים אינדיבידואליים, מעשים המתקנים את העולם אף אם הם נראים קטנים ומקומיים. הקבלה הלוריאנית פנתה לעולם יהודי שבור ורצוץ מרדיפות. במובן מסוים, העולם היהודי שלאחר השואה הוא כזה שוב. העולם מפורר, כולו כלים שבורים. אולם באמצעות חיים הספוגים באהבת ה׳ אפשר לגאול את הרסיסים ולהשיב אותם למקומם, ככלים של אור אלוהי. הקבלה הלוריאנית הסבירה את הקטסטרופה בלי להפחית ממנה, בהטמירה את האנרגיה השלילית של השבר לכדי כוח מרפא ומתקן.
<b>* * *</b> <br/>כיצד הגיע רבי יצחק לוריא לרעיונות הללו? מחשבתו של האר״י היא סינתזה בין יסודות שהיו קיימים ביהדות זה מכבר, אך מעולם לא חוברו יחדיו בדרך זו. הראשון הוא הביטוי ׳תיקון עולם׳ עצמו. הוא מופיע בשרשרת של משניות כנימוק להלכות מסוימות הנוגעות, בין השאר, לגירושין, לשחרור עבדים ולפדיון שבויים.<sup style="color: gray;">5</sup> המשותף לכל המקרים הוא שיש בהם אנומליות הלכתית שאם לא תתוקן עלולות להיות לה השלכות חמורות על יחידים או על החברה כולה. תיקון עולם הוא, במובן זה, עיקרון משפטי של חקיקה לתקנת החברה. זו גישה משפטית המפנה את תשומת הלב להשלכות ארוכות הטווח של חוקים, ולא רק ליישומם במקרים פרטיים מסוימים. בהלכה, אפוא, תיקון עולם הוא ביטוי בעל משמעות מוגבלת, ולא תאוריה של היקום.
עם זאת, תיקון עולם מופיע גם באחת הידועות שבתפילות היהודיות, ׳עלֵינו לשבֵּח׳, הנאמרת בסופה של כל אחת מתפילות הקבע. הפסקה שהביטוי מופיע בה היא אחת ההצהרות האוניברסליסטיות הגדולות של סידור התפילה:
<span class="poetry indentAll">ועל כן נקווה לך ה׳ אלוהינו לראות מהרה בתפארת עוזך, להעביר גילולים מן הארץ, והאלילים כרות ייכרתון, לתקן עולם במלכות שדי. וכל בני בשר יקראו בשמך […] כי המלכות שלך היא ולעולמי עד תמלוך בכבוד, ככתוב בתורתך: ״ה׳ ימלֹך לעולם ועד״. ונאמר: ״והיה ה׳ למלך על כל הארץ, ביום ההוא יהיה ה׳ אחד ושמו אחד״.<sup style="color: gray;">6</sup></span>
הרעיון כאן אכן קוסמי — אך דבר אין לו עם מעשה אנושי. התפילה היא ביטוי לחזון הנבואי על קץ הימים, זמן שבו האנושות כולה תכיר באל האחד ותעבוד אותו פה אחד, כך ש״שמו״ — הדרך שבה הוא נתפס בתרבויות שונות — יהיה אחד. זהו תוצר של תהליך היסטורי אלוהי ולא אנושי. אלוהים, לא אנחנו, יתקן את העולם. ׳עלינו לשבח׳ היא תפילה, לא קריאה לפעולה.
בבוחרו במונח ׳תיקון עולם׳ חיבר האר״י אפוא בין שני רעיונות, אחד מההלכה ומשנהו מהתפילה, שניהם שונים מהמשמעות שהאר״י יצק בהם בהתחברם. ובכל זאת, הקבלה הלוריאנית מביעה רעיון בסיסי ביהדות, כשהיא מותחת רצף היסטורי מבריאת העולם עד ׳אחרית הימים׳.
הפרק הראשון בספר בראשית מציג את בריאת העולם בשבעה שלבים או שבעה ימים. הוא לא נכתב כמסמך פרוטו־מדעי, אלא כעדות רוחנית־מטפיזית שעניינה העיקרי הוא בַּ<b>סדר</b>. בשלושת הימים הראשונים אלוהים בורא סדרה של מתחמים (יום ולילה, שמים וארץ, ים ויבשה). בשלושת הימים הבאים הוא ממלא כל תחום בעצמים המתאימים (שמש וירח, עופות ודגים, חיות ואדם). התוצאה היא הרמוניה אונטולוגית — נקודת הדממה של העולם המסתובב<sup style="color: gray;">7</sup> — המבוטאת ביום השביעי, השבת, הדבר הראשון שאלוהים קידש. המילה ׳טוב׳ מופיעה בפרק שבע פעמים (חזרות של שלוש, חמש ושבע פעמים בתורה הן תמיד סמנים תמטיים). השורש בד״ל מופיע בפרק חמש פעמים. רבי שמשון רפאל הירש מציין שהביטוי ״טוב מאֹד״, המופיע בסוף היום השישי, הוא בעל ממד אקולוגי: כל אחד מהיבטיה של הבריאה היה טוב בפני עצמו; טוב <b>מאוד </b>הוא השילוב ההרמוני היוצר את השלם.<sup style="color: gray;">8</sup>
<b>אלוהים בורא סדר; האדם בורא תוהו ובוהו.</b> זה המסר העולה מפרקיו הראשונים של ספר בראשית. לכל רכיב בבריאה יש מקום המיועד לו. המילה ׳עבירה׳ מבטאת את הרעיון שהחטא כרוך בחציית גבול, בכניסה לשטח אסור, בחוסר כבוד לקווי הפרדה המסומנים במרחב ובזמן. אדם וחווה חצו את הגבול שבין מאכלים מותרים ואסורים; קין חצה את הגבול של חיי האדם עצמם. העונש, או תוצאת החטא, הוא <b>גלות</b>. יש כאן מידה כנגד מידה: מי שעבר את הגבול אל המקום הלא־נכון, עונשו הוא להיות במקום הלא־נכון, בגלות, מחוץ לביתו הטבעי. אדם וחווה גולים מגן עדן, קין גולה מכל מקום מגורים קבוע, ולבסוף בני ישראל גולים מארצם.
בעיני המקרא, אם כן, הצדק אינו רק עניין לחוק ולמשפט. הוא <b>משקם סדר שהופר</b>. כשחוטא חווה על בשרו את הרע שגרם לאחרים, הוא חש חרטה. הוא מתקן את הנזק שעשה. סופה של הגלות בשיבה, ומשהו מההרמוניה האבודה של העולם מושב על כנו. המיסטיקה היהודית והצד הלא־מיסטי של היהדות חולקים יחדיו חזון של <b>סדר מופר ומתוקן</b>.
למאפיין אחד של הקבלה הלוריאנית יש, עם זאת, משמעות מרחיקת לכת, משום שהוא מגשר על פער הקיים במבנה הבסיסי של ההגות היהודית. הנביאים וחז״ל, בלי יוצא מן הכלל, היו שותפים לחזון ׳אחרית הימים׳, או ׳ימות המשיח׳, שבו התיקון יהיה עולמי ומרחיק לכת. ברובד אחד, הפוליטי־היסטורי, ישובו היהודים לארצם ויחדשו את בריתם עם אלוהים. ברובד עמוק יותר, רוחני־מטפיזי, אחרית הימים פירושה קץ המלחמות והסכסוכים וראשיתה של השריית שכינה אוניברסלית. כך הוא למשל בחזונו הגדול של ישעיה:
<span class="poetry indentAll">לא יָרֵעו ולא ישחיתו בכל הר קָדְשִׁי, <br>כי מָלאה הארץ דֵעה את ה׳ כַּמַּים לַים מְכַסים (ישעיה יא, ט).</span>
השאלה היא <b>כיצד אנו מגיעים מכאן לשם</b>, מזמן היסטורי לזמן משיחי. זו הייתה תמיד שאלה קשה בַּיהדות. מצד אחד, הגאולה אמורה לבוא מאת ה׳; מצד אחֵר, ה׳ חייב לפעול על בסיס יוזמה אנושית. תולדות הציונות מדגימות את הבעיה היטב. רבים מהציונים הראשונים, דוגמת הס, פינסקר והרצל, היו חילונים. הם סברו ששיבת היהודים לארצם היא דבר שעל היהודים לעשות בעצמם, בלי להישען על תפילות או על אלוהים. מנגד, רבים מהמנהיגים הדתיים של יהדות מזרח אירופה האמינו שרק ה׳ יכול להביא את הגאולה. בעיניים דתיות מסוימות, הציונות הייתה ניסיון מוטעה לחטוף את ההיסטוריה מידי האל ולהעבירה לידי אדם, ובכך ״לדחוק את הקץ״.
התשובה של הקבלה הלוריאנית היא ש<b>הגאולה מתקדמת בצעדים קטנים</b>, מעשה אחר מעשה, יום אחר יום. כל מעשה מתקן רסיס שבור אחד של העולם. הדרך מכאן לשם, ממש כמו מסעם של בני ישראל ממצרים לארץ ישראל דרך המדבר, אורכת זמן רב. יש בה מכשולים — חטאים, מרידות, משגים. מסע למרחק ימים ספורים נמשך ארבעים שנה. אולם אין דרכי קיצור ואין קפיצות דרך. צורת החשיבה הזאת היא בעיניי דרך יעילה מאוד למלא את אחת הלקונות המהותיות ביותר בהגות היהודית.
המחלוקת בשנותיה המוקדמות של התנועה הציונית דמתה לוויכוח שניטש כמעט אלפיים שנה קודם לכן בין הצדוקים לאיסיים, כפי שמתאר זאת יוסף בן מתתיהו. האיסיים האמינו בגורל: אלוהים לבדו כתב את התסריט של ההיסטוריה. הצדוקים האמינו בבחירה: ההיסטוריה האנושית נכתבת בידי אדם. רק הפרושים לבדם, אומר יוסף, האמינו ביחסי גומלין שבהם אלוהים והאדם הם מחברים־שותפים של התסריט.<sup style="color: gray;">9</sup> היהדות הרבנית היא יורשת הפרושים, אולם מסיבות היסטוריות מורכבות נטו יהודים לפרש את הגאולה במונחים רוחניים ולדחות פעלתנות פוליטית להחשת בואה של אחרית הימים. אחת הריאקציות לנטייה זו הייתה סדרה של תנועות משיחיות שצצו במהלך ימי הביניים, וששיאן הייתה תנועתו של שבתי צבי במאה השבע עשרה. אם המסע אל הגאולה יכול להיעשות רק בקפיצה ענקית אחת מעשה ידי אלוהים, הכמיהה הכלואה לגאולה עלולה להתפרץ לעתים בדמות משיחיות שקר ותחושת שווא שהגלות קרובה לקִצה. הקבלה הלוריאנית היא דרך מחשבה חלופית, הרואה את הגאולה כתהליך איטי וסבלני של שינוי העולם, שלכל צעד קטן יש בו תפקיד.
עליי להבהיר דבר. במחשבת האר״י תיקון העולם הוא רעיון מיסטי ורוחני. הוא <b>אינו</b> פעולה חברתית. בעיני המקובלים אנו מתקנים את העולם לא בריפוי חולים ובהאכלת רעבים, אלא בתפילה ובשמירת מצוות. המיסטיקה היהודית עוסקת במצוות המקשרות אותנו אל אלוהים, לא באלה שבינינו לבין זולתנו. כמובן, כל מעשה שאנו עושים הוא בעל השפעה על ׳העולמות העליונים׳, שהם מבנה העומק של המציאות — אך ההשפעה מתרחשת לא בערוצי הסיבתיות המוכרים. ׳תיקון עולם׳ במובן הלוריאני עניינו הנשמה, לא העולם החיצוני; הרוח, לא הגוף; שבר מטפיזי, לא עוני ומחלות. הקבלה הלוריאנית היא במקרה הטוב מטפורה, בוודאי לא מִרשם, לצורות הפעולה החברתית שתיארתי בספר זה. ובכל זאת, זו מטפורה משכנעת. היא מלמדת שלמעשינו יש חשיבות. הם מתקנים שברים בעולם. הם משיבים סדר אבוד. הם מצילים ניצוצות מהאור האלוהי. הם מתקנים את הנזקים שגרמו אנשי אָוון — וגם את הליקויים שהם חלק מהבריאה עצמה. החשיבה המוסרית שלנו מעוצבת בידי מטפורות כגון זו.<sup style="color: gray;">10</sup> הקבלה הלוריאנית אינה חוששת להביט בעיני הקטסטרופה בלי להסיק מכך שאין לעולם תקנה, שהעולם רע במהותו, שההיסטוריה היא רצף אירועים חסר משמעות ושהמצב האנושי אבוד. מרסיסים של כלים שבורים היא מעצבת פסיפס של תקווה.
<b>* * *</b> <br>לקרוא במקורות עתיקים ולמצוא בהם רעיונות שהופיעו מאות שנים מאוחר יותר הוא מעשה אנכרוניסטי. ודאי שכך הוא באשר למושג ה׳קִדמה׳ כפי שהשתמשו בו במערב מהמאה השמונה עשרה ואילך. מושג זה שייך לתמורה ההיסטורית שעברה אירופה מאז עליית החשיבה המדעית הבוחנת השערות באמצעות ניסוי ותצפית, חילון הידע וצמיחת הטכנולוגיה.
המקורות היהודיים הקלאסיים, המקראיים והתלמודיים, אינם מדברים על אפשרות לתמורות אדירות בהבנתנו את היקום או בַּמידה שבה אנו יכולים לשלוט בטבע, ליצור צמיחה כלכלית, לרפא מחלות או להדביר את העוני. נושאים אלה אינם עולים בהם מפני שעד לאחרונה הם לא היו בטווח השגתו של האדם.
בזוכרנו הסתייגות זו, נוכל למצוא במקרא ובמקורות הבתר־מקראיים יחס כבוד ראוי לציון לפעולה האנושית. כך הוא כבר מבראשית. בפרק הראשון של התורה אלוהים מברך את האנושות, ״פרו ורבו ומִלאו את הארץ וכִבְשֻׁהָ, ורְדו בדגת הים ובעוף השמַים ובכל חיה הרֹמֶשֶׂת על הארץ״ (בראשית א, כח). באחד המפוארים שבמזמורי תהלים אומר המשורר:
<span class="poetry indentAll">כי אראה שָמֶיךָ, מעשה אצבעֹתיך, <br>ירח וכוכבים אשר כוננתה – <br>מה אנוש כי תזכרנו <br>ובן אדם כי תִפְקְדֶנּוּ? <br>ותחַסרהו מעט מאלהים, <br>וכבוד והדר תעטרהו (תהלים ח, ג–ה).</span>
ההומו סאפיינס הוא יצירו היחיד של אלוהים היוצר בעצמו. בני האדם נבדלים מעולם החי בכך שאין הם חייבים להסתפק בהסתגלות לסביבתם, אלא הם יכולים לסגל את סביבתם אליהם.
מקס ובר, הפילוסוף בן המאה התשע עשרה, סבר ששורשיו של הרציונליזם המדעי המערבי מגיעים לתנ״ך. באמונה היהודית אלוהים נתפס, לראשונה בתולדות האנושות, כנפרד מהטבע וכמצוי מעליו. העולם שוחרר מהמיתוס, או, כלשונו של ובר, הוסר ממנו הקסם: הוא הופשט ממעטה המאגיה והמסתורין. בלעדי ראייה חדשה זו של האל, האדם והטבע, המהפכה המדעית לא הייתה יכולה להתרחש. ואכן, היא לא התרחשה בציביליזציות אחרות, גם לא בציביליזציות עתיקות יומין ומפותחות טכנית דוגמת סין.
אין ספק, עם זאת, שהחשיבה היהודית לא העריכה את הטכנולוגיה כשהיא לעצמה. פרק ד בספר בראשית מייחס את המצאת כלי הנגינה ליוּבל, ואת המצאת חרושת הברזל והנחושת לתובל קין, בלי לתלות באיש מהם חשיבות מיוחדת. אם יש מסר בתיאור הקצר של המצאת לבני הבנייה בסיפור מגדל בבל, הריהו מסר אנטי־טכנולוגי. רגע לאחר שרכשו בני האדם טכניקה חדשה, כמו־אומרת התורה, הם כבר חשו שהגיע זמנם להסעיר את השמים ולרשת את מקומו של אלוהים. מסופוטמיה ומצרים הקדומות, שתי התרבויות המתקדמות של הימים ההם, הן אותן ארצות שמהן נמלטו אנשי הברית: אברהם ממסופוטמיה, ובני ישראל בהנהגת משה ממצרים. התנ״ך מגלם דאגה כנה מפני הטכנולוגיה, שכן היא עלולה להוביל לתחושה של כוח מופרז או אף לשעבודם של בני אדם אחרים. במקורות היהדות הכוח חייב תמיד להיות כפוף לְתכלית ראויה, המדע חייב להיות כפוף לאתיקה, והטכנולוגיה — לכבוד האדם. ה<b>למה</b> חשוב יותר מה<b>איך</b>.
ועדיין, בתלמוד ניכרת פתיחות רבה לידע מדעי. בסוגיה שבה מפורטים הבדלים בין האסטרונומיה היהודית לזו היוונית, התלמוד קובע בלי חשש כי ״נראין דבריהן מדברינו״.<sup style="color: gray;">11</sup> המקרא והספרות הרבנית מקפידים להבחין בין ׳תורה׳, שהיא אלוהית, לבין ׳חוכמה׳, שהיא אנושית. חז״ל ראו בחוכמה חלק ממורשת האנושות. היא אינה מושגת בהתגלות אלוהית, אלא במחקר ובמחשבה; היא עשויה להימצא בתרבויות רבות ולהיות נחלתן של אומות שונות. ״אם יאמר לך אדם ׳יש חוכמה בגויים׳ — תאמין״, אמרו.<sup style="color: gray;">12</sup> הם אף שיוו לה ערך דתי, ותיקנו ברכה מיוחדת שיש לומר כאשר רואים ״מחכמי אומות העולם״. משמעותה של האבחנה החדה בין ידע דתי לידע מדעי הייתה שהיהדות לא חשה מוטרדת או מאוימת מדיסציפלינות חילוניות לכשעצמן.
חשוב לא פחות היה הרעיון, שהובע בידי חכמים אחדים, שאלוהים הותיר בכוונה את הבריאה בלתי מושלמת, כדי להשאיר מקום לפועלו של האדם. זה הרעיון שמאחורי הסיפור המרשים על ויכוח בין מושל רומאי לבין אחד מגדולי חכמי המשנה, רבי עקיבא:
<span class="poetry indentAll">מעשה ששאל טורנוסרופוס הרשע את רבי עקיבא, איזו מעשים נאים [יותר], של הקדוש ברוך הוא או של בשר ודם? אמר לו, של בשר ודם נאים. אמר לו טורנוסרופוס, הרי השמים והארץ — יכול אדם לעשות כיוצא בהם? אמר לו רבי עקיבא, לא תאמר לי בדבר שהוא למעלה מן הבריות שאין שולטין עליו, אלא אמור דברים שהם מצוּיין בבני אדם. אמר לו, למה אתם מולין [מלים את בשרכם]? אמר לו, אני הייתי יודע שעל דבר זה אתה שואלני, ולכך הקדמתי ואמרתי לך שמעשה בני אדם נאים משל הקדוש ברוך הוא. הביא לו רבי עקיבא שיבולים וגלוסקאות. אמר לו, אלו מעשה הקדוש ברוך הוא, ואלו מעשה ידי אדם; אמר לו, אין אלו נאים יותר מן השיבולים?<sup style="color: gray;">13</sup> </span>
זהו כמובן טקסט פולמוסי בהתכוונותו, המתווכח עם הטענה הרומית שהמילה היא מעשה ברברי: אילו רצה האל בילדים נימולים, נימקו הרומאים, היה בורא אותם בלי עורלה. אבל מעבר להקשר הפולמוסי המיידי, יש כאן טענה רדיקלית: הבריאה היא הסימפוניה הבלתי־גמורה של אלוהים, והוא הטיל עלינו להשלימה.
אופייני לספרות התלמודית הוא גם סירובם של חז״ל לראות את הסבל והעוול שבעולם כביטוי לרצון אלוהי שאינו ניתן לשינוי. סירוב זה הוא בעל מעמד מכונן ביהדות. עוני עשוי להתקיים תמיד, אך אין פירוש הדבר שכך רוצה האל שיהיה בעולמו. העוול שורר לעתים קרובות, אך אל לנו לשתוק בעומדנו מולו. הפיכחון נטול הסנטימנטים של היהדות הרבנית מגיע כאן לגבהים הֵרואיים. היהודים לא היו שותפים לאמונתם של המניכאים והגנוסטיקאים שהעולם הפיזי הוא גיא צלמוות שיש להתעלות מעליו. להפך: זהו העולם שאלוהים ברא ורָאה כי טוב. בה בעת, מאמינה היהדות, פגמיו של העולם והעוול והשחיתות הפושים בו אינם גזירה משמים ואסור לקבלם בשוויון נפש. יכולת זו, לחוש בה בעת את טוּבה של הבריאה ואת הרוע שיש בה, להודות לאלוהים על האחד ולפעול בשמו נגד האחר, היא שמציבה את היהדות כאמונה אקטיביסטית שפניה אל העתיד. המאמינים בתיקון עולם מכירים בכך שהעולם אכן זקוק לתיקון, להבדיל מאלה הנוקטים השלמה סטואית או התכחשות סתגרנית. זה מקורה של ההוקרה כלפי הקִדמה המדעית שמפגין הרב יוסף דב סולובייצ׳יק במסתו ׳איש האמונה הבודד׳:
<span class="poetry indentAll">האדם הקדמון שלא היה יכול ללחום במחלות, ואשר נפל קורבן בהמוניו לדבר ולקדחת כשהוא מושפל וחסר אונים, לא היה יכול לדרוש לעצמו את כתר ההדר. רק האדם הבונה בתי חולים, המגלה שיטות ריפוי ומציל חיי בני אדם מתברך במידת הכבוד. […] היצור הפרא הינו חסר אונים, ולכן אינו נהדר. האדם התרבותי השיג שלטון מוגבל על הטבע ונעשה, במובנים מסוימים, אדון לטבע, ועל ידי כך השיג גם כבוד. שלטונו מאפשר לו לפעול בהתאם לאחריותו.<sup style="color: gray;">14</sup> </span>
להיות אנושי פירושו לברוא: להיות אדון לגורל ולא עבדו.
לזאת יש להוסיף את הרעיון שהערנו עליו לעיל, בדבר האוניברסליות של ה׳חוכמה׳ האנושית. ההתגלות היא פרטיקולרית; הידע המדעי אינו כזה. עמדה זו אפשרה לחכמי ישראל להכיר בהישגים הטכניים והרפואיים של זמנם ולהצדיע להם. יוצאת דופן בהקשר זה, אך לא יחידה במינה, היא המחווה של רבי ישראל ליפשיץ (1782–1860), בעל פירוש המשנה ׳תפארת ישראל׳, למיטיביה הגדולים של האנושות ולערך הדתי של עבודתם:
<span class="poetry indentAll">ואנחנו רואים כמה מחסידיהן [של אומות העולם] שמלבד שמכירים יוצר בראשית ומאמינים בתורת הקודש שהיא אלוהית ועושים גמילות חסדים גם לישראל, וכמה מהן שהיטיבו ביותר לכל באי עולם — כהחסיד יענער [ג׳נר] שהמציא הפאקקענאימפפונג [חיסון], שעל ידה ניצָלין כמה רבבות בני אדם מחולי וממיתה וממומין, ודראקא [דרייק] שהביא הקארטאפפעל [תפוחי האדמה] לאייראפע [אירופה], שמעכב כמה פעמים הרעב. וגוטענבערג שהמציא את הדפוס. וכמה מהן שלא נשתלמו כלל בעולם הזה, כהחסיד רייכלין שהערה למוות נפשו להציל שריפת הש״סין [התלמוד] […] ודחקוהו עד שמת בדוחקו ובשבירת לבו. וכי סלקא דעתן [וכי יעלה על דעתנו] שכל המעשים הגדולים האלו לא ישולמו לעולם הבא לאחר הפרגוד חס וחלילה? והרי הקדוש ברוך הוא אין מקפח שכר כל ברייה. […] המעלָה [היתרון] לאומות על ישראל, שהן בבחירתם החופשית ובכוח עצמן ממש עשו את עצמן, וזה ודאי יותר מעלה מאשר לישראל, שנמשכו בפאת ראשם בכוח אלוהים להשלמתן, ואין להן להחזיק טובה לעצמן במה שהפליא ה׳ עליהם להשלים אותן יד ה׳ הייתה עמם בכל אלה, ורק בזכות אבותיהם.<sup style="color: gray;">15</sup> </span>
תיקון העולם מגיע כאן למלוא רוחב מובנו האוניברסלי: המיזם האנושי, שבו אנו נעזרים בכישרונותינו היצירתיים כדי ״להיטיב ביותר לכל באי עולם״. מתוך המסורת הזאת מדבר הרב סולובייצ׳יק כשהוא קובע כאמת המובנת מאליה:
<span class="poetry indentAll">תמיד חשבנו את עצמנו כחלק בלתי נפרד מן האנושות, ותמיד היינו מוכנים לקבל את האתגר האלוקי ״מלאו את הארץ וכבשוה״ והאחריות הכרוכה בקיום אנושי. מעולם לא הכרזנו על פילוסופיה של בוז או שנאה לעולם הזה. תמיד אמרנו שהשתלבות בסכֵמה היוצרת של הדברים היא חובה.<sup style="color: gray;">16</sup> </span>
ניסיתי להתחקות אחר כמה מהיובלים הפתלתלים המתלכדים לרעיון תיקון העולם — חלקם תאולוגיים, אחרים מיסטיים, ויחדיו הם יוצרים את הצו להיטיב את המצב האנושי על ידי מעורבות קונסטרוקטיבית בעולם. אין זה מושג הניתן להגדרה מדויקת, ועוד פחות מכך הוא נוכח במפורש בניסוחיה החדים של ההלכה. אולם הוא מאציל גדולה דתית על יהודים ושאינם יהודים כאחד הפועלים להסיר את הרוע מן העולם, ואשר עושים זאת באופן שתיאר דוד באום: צעד אחר צעד, מעשה אחד בכל פעם, נפש אחת בכל פעם. ״דור דור ודורשיו״, אמרו חז״ל, ״דור דור וחכמיו, דור דור ופרנסיו״<sup style="color: gray;">17</sup> — וגם דור דור ואתגריו. לכל אחד מאיתנו המשימה שלו, המשימה הייחודית לו, התרומה הייחודית שהוא יכול לתרום. לכל אחד מאיתנו יש דבר־מה שאיש מלבדו אינו יכול לעשות. לשם כך כנראה נוצרנו.
כל עוד יש בעולם רעב, עוני ומחלות שאפשר לרפאן, המלאכה לפנינו. כל עוד עמים נלחמים, אנשים שונאים ושחיתות פושה במסדרונות הכוח, כל עוד יש מובטלים ודרי רחוב, דיכאון וייאוש, משימתנו לא נשלמה, ואם אוזנינו כרויות אנו שומעים את קול אלוהים השואל אותנו, כפי ששאל את אדם הראשון, ״אייכּה?״.
חסידים מספרים על ״האדמו״ר האמצעי״ מלובביץ׳, שהיה פעם מרוכז כל כך בלימודו, שלא שמע את בכיו של בנו התינוק. אביו, רבי שניאור זלמן מלאדי, מייסד חסידות חב״ד, שמע את הבכי, ניגש אל התינוק והחזיקו בידיו עד שנרדם שוב. אז נכנס אל בנו, שישב רכון על ספריו, ואמר לו: ״בני, אינני יודע מה אתה לומד, אך אם לימוד זה אטם את אוזניך משמוע את בכיו של ילד, אין זה לימוד תורה״. לחיות חיי אמונה פירושו לשמוע את בכיים האילם של הפגוע, הבודד והזנוח, של העני, החולה והנכה, ולהיענות. שכן העולם איננו מתוקן עדיין, מלאכה רבה נותרה, ואלוהים ייפה את כוחנו לעשותה — איתו, למענו ולמען אמונתו בנו.
<h3>פרק ז; כנפש אחת</h3>
<span class="poetry indentAll">בני אדם שהיו יושבין בספינה, נטל אחד מהן מקדח והתחיל קודח תחתיו. אמרו לו חבריו, מה אתה יושב ועושה? אמר להם, מה אכפת לכם? לא תחתיי אני קודח? אמרו לו, שהמים עולין ומציפין עלינו את הספינה (רבי שמעון בר יוחאי).<sup style="color: gray;">1</sup> </span>
היינו בדרכנו חזרה מכינוס שנערך בהרי הקטסקיל שבארצות הברית, וכדי להעביר את הזמן הנהג סיפר לנו סיפור. ערב שבת אחד, סיפר, נסע ידידו בכביש הראשי להרי הקטסקיל, שבהם מחזיקים יהודים רבים דירות נופש, כדי לבלות את השבת עם משפחתו. הוא הבחין באיש עומד לצד הדרך, ליד מכונית שטוחת צמיג. האיש חבש כיפה, והנהג שיער שגם הוא בדרכו להרי הקטסקיל, ושאם לא יעזרו לו לא יספיק להגיע לפני שבת. הוא עצר ועזר לו להחליף צמיג. כשנפרדו הסיר בעל הרכב השני את הכיפה מראשו וטמנהּ בכיסו. ״למה אתה מוריד אותה?״ שאל הראשון, ״אתה לא חובש כיפה כל הזמן?״
״לא״, ענה, ״אני בכלל לא יהודי״.
״אז למה חבשת כיפה?״
״אה, זה פשוט״, ענה האיש, ״אני יודע שמי שתקוע וחובש כיפה, יהודי יעצור לעזור לו״.
כדי לעזור לאדם במצוקה, כך אני מאמין, אין צורך שהוא יחבוש כיפה או שיהיה יהודי. ובכל זאת, הסיפור מספק לנו נקודת פתיחה לדיון באחד העקרונות הבסיסיים של היהדות, עיקרון המיוחס בספרות חז״ל לחכם והמיסטיקן רבי שמעון בר יוחאי:
<span class="poetry indentAll">״וגוי [קדוש]״ — מלמד שהן [ישראל] כגוף אחד [גוי — לשון גוויה, גוף] ונפש אחת, וכן הוא אומר ״ומי כעמך ישראל גוי אחד בארץ״ (דברי הימים א יז, כא). חָטָא אחד מהן — כולן נענשים, שנאמר ״הלוא עכן בן זרח מָעַל מַעַל בַּחרם ועל כל עדת ישראל היה קצף והוא איש אחד לא גָּוַע בעֲוֹנו״ (יהושע כב, כ). לקה אחד מהן — כולן מרגישים.<sup style="color: gray;">2</sup> </span>
לשם הדגשה מציע רשב״י אנלוגיה נוספת. ״׳שֶׂה פזורה ישראל׳ (ירמיה נ, יז) — מה רחל זו, לקה אחד מאבריה כולן מרגישין, כך ישראל לקה אחד מהן כולן מרגישין״.<sup style="color: gray;">3</sup> חז״ל ביטאו רעיון זה באמרה ״כל ישראל ערֵבים זה בזה״.<sup style="color: gray;">4</sup> היהדות אינה רק קוד של אחריות <b>אישית</b>. כל אחד מאיתנו אחראי גם לאחרים. הברית קושרת אותנו בקשר של אחריות <b>קולקטיבית</b>. זהו רעיון ידוע, אך ידועה פחות הדרמה ההיסטורית שהצמיחה אותו. בפרק זה אני רוצה לספר על רגע של משבר סביב עצם ההגדרה מה פירוש הדבר להיות יהודי, ועל הזינוק המחשבתי הנועז שהוליד משבר זה. ההיסטוריה היהודית היא עדות חיה לכוחם של רעיונות, ומעטים הרעיונות שהיו משפיעים, שלא לומר הרי גורל, יותר מרעיון זה. אולם כדי לגולל את הסיפור עלינו להתחיל בטקסט תמוה מאוד.
<b>* * *</b> <br>ספר ויקרא מגיע לאחד משיאיו כשהוא מפרט את הברכות שיזכו בהן בני ישראל אם יעמדו בתנאי הברית, ואת הקללות שיבואו עליהם אם יפרו אותה. רשימת הברכות קצרה למדי. הקללות, לעומת זאת, מפורטות באריכות ובחיות רבה. אלו הן קללות מזעזעות. עד היום, כשאנו מגיעים אליהן בקריאת התורה בבית הכנסת, אנו קוראים אותן בקול חלש, כמעט בלחישה. אנו שומעים בהן את צִדה האפל של הברית, את האחריות הנוראה שיש עמה ואת הסכנות שהיא חושפת אליהן את העם. כדברי הנביא עמוס, ״רק אתכם ידעתי מכל משפחות האדמה, <b>על כן</b> אפקֹד עליכם את כל עֲוֹנותיכם״ (עמוס ג, ב), כלומר אענישכם. עונש זה מפורט בפרשת הקללות שבספר ויקרא. הנה קטע קצר מתוכה:
<span class="poetry indentAll">והנשארים בכם, והבאתי מֹרך בלבבם בארצֹת אֹיביהם, ורדף אֹתם קול עלה נִדף. ונסו מְנֻסת חרב ונפלו ואין רֹדף. <b>וכשלו איש באחיו</b> כמפני חרב, ורֹדף אָין. ולא תהיה לכם תקומה לפני אֹיביכם (ויקרא כו, לו–לז).</span>
שלוש המילים שהבלטנו הפכו לפסוק־ההוכחה של משנת האחריות הקולקטיבית של חז״ל: ״׳וכשלו איש באחיו׳ — אינו אומר ׳איש באחיו׳ אלא ׳איש בעֲוֹן אחיו׳. מלמד שכל ישראל ערבים זה בזה״.<sup style="color: gray;">5</sup> זהו המקור המקראי היחיד לעקרון הערבות ההדדית המופיע בספרות חז״ל. הוא מופיע תחילה בספרא, מדרש הלכה מתקופת המשנה, ומצוטט בכמה מקומות בתלמוד הבבלי. אני מבקש להתעכב עליו לרגע, כדי להבין את אופיו המנוגד לאינטואיציה, את מוזרותו הייחודית.
ראשית, בפסוק־הוכחה זו אין כל רמז לאחריות, קולקטיבית או אחרת. ״וכשלו איש באחיו״ אינו תיאור של אומה הקשורה בערבות הדדית. זהו תיאור של פָּניקה. במנוסתם החפוזה נתקלים הבורחים איש ברעהו ונופלים. כל אחד מהם טרוד בשלומו שלו, לא בטוב המשותף. הפרשנות החז״לית לפסוק, מרתקת ככל שתהיה, אינה פרשנות פְּשט.
זאת ועוד. הפסוק אינו עוסק במצבו השגרתי של עם ישראל. הפִּסקה שהוא נמצא בה אינה מתארת את בני ישראל מנהלים את חייהם מתוך נאמנות לאלוהים, או אפילו מתוך חוסר נאמנות לו. זהו חיזיון של מפּלה וייאוש. האומה מובסת בידי אויביה. בניה נמלטים כפליטי מלחמה. חייהם הרוסים. כיצד יכולה פסקה המדברת על גלות ועקירה לשמש בסיס לקוד התנהגות?
הקושי השלישי הוא היסודי מכולם. <b>לא אמור כלל להתעורר צורך לחפש פסוק הוכחה לרעיון שהעם היהודי קשור בגורל משותף</b>, ושכל יהודי הוא בעל אחריות כלפי יהודים אחרים. התנ״ך כולו ספוג ברעיון הזה. כל התפיסה המקראית של תולדות ישראל מושתתת עליו. בכל מקום שמשה מדבר על הקללות ועל הברכות הנלוות לברית, הוא מדבר על האומה כשלם, ונע בחופשיות בין לשון אַתה ללשון אַתם. דוגמה אחת מרבות: ״והיה אם שמֹע תשמעו אל מִצְוֹתַי אשר אנכי מצוֶה אתכם היום, לאהבה את ה׳ אלהיכם ולעבדו בכל לבבכם ובכל נפשכם, ונתתי מטר ארצכם בעִתו, יורה ומלקוש, ואספתָ דגנך ותירֹשך ויצהרך, ונתתי עשב בשדך לבהמתך ואכלת ושבעת. הִשָּׁמְרוּ לכם פן יִפתה לבבכם וסרתם ועבדתם אלהים אחרים והשתחויתם להם, וחרה אף ה׳ בכם ועצר את השמַים ולא יהיה מטר והאדמה לא תִתן את יבולה, ואבדתם מהרה מעל הארץ הטֹבה אשר ה׳ נֹתן לכם״ (דברים יא, יג–יז).
ההנחה הרווחת במקרא כולו היא שכאשר עם ישראל מתוגמל הוא מתוגמל קולקטיבית, וכאשר הוא נענש הוא נענש קולקטיבית. בני ישראל חווים את גורלם כעם; כולם כאחד. בספר יהושע, לאחר שאדם יחיד, עכן בן זרח, שולח ידו בשלל מיריחו, האומה כולה מובסת בהתנגשות הצבאית הקרובה. כפי שיהושע מזכיר לאחר שנים, ״הלוא עכן בן זרח מָעַל מַעַל בַּחרם, ועל כל עדת ישראל היה קצף״ (יהושע כב, כ).
היהדות היא דת קולקטיבית. למרות דבקותה העקרונית בכבודו של הפרט, החוויות המרכזיות שיש בה אינן פרטיות אלא קהילתיות. אנו מתפללים ביחד. בתשעה באב אנו מתאבלים ביחד. ביום הכיפורים אנו מתוודים ביחד. יש רגעים שגורל היחיד נבדל מגורל הקהל, אך רגעים אלה נדירים. בעת המרד של קורח ועדתו, כשזעמו של אלוהים יוצא על העם כולו, משה ואהרן מתפללים ושואלים, ״האיש אחד יחטא ועל כל העדה תקצֹף?״ (במדבר טז, כב). אולם בדרך כלל מניחה מחשבת המקרא שהעם פורח ביחד וסובל ביחד, שכן ״כל ישראל ערבים זה בזה״. שום פסוק־הוכחה אינו נחוץ לשם כך — וגם אם נחוץ, יש לנו די והותר.
במיוחד אפשר היה לצפות שחז״ל ישאבו את השראתם לרעיון הערבות ההדדית מברית הר סיני. שם היו בני ישראל ל<b>עדה</b>, גוף פוליטי, נוסף על היותם <b>עם</b>, אנשים בעלי מוצא משותף והיסטוריה משותפת. קבלת הברית הפכה אותם לאומה תחת ריבונות האל, שחוקתה הכתובה היא התורה. ואכן, הרעיון הזה נמצא במקורות רבניים מוקדמים. הנה אחד מהם, המופיע במכילתא, מדרש הלכה לספר שמות, בשמו של רבי יהודה הנשיא:
<span class="poetry indentAll">״אנכי ה׳ אלהיך״ (שמות כ, ב) […] להודיע שִבְחן של ישראל. שכשעמדו כולן על הר סיני לקבל התורה, השוו כולם לב אחד לקבל מלכות שמים בשמחה. ולא עוד, אלא שמְמַשְׁכְּנִין זה על זה. ולא על הנגלות בלבד נגלה הקב״ה עליהם לכרות ברית עמהם, אלא אף על הסתרים. אמרו לו [ישראל לקב״ה], על הגלויים אנו כורתים ברית עמך ולא על הסתרים, שלא יהא אחד ממנו חוטא בסתר ויהא הציבור מתמשכן, שנאמר ״הנסתרֹת לה׳ אלהינו והנגלֹת לנו ולבנינו״ (דברים כט, כח).<sup style="color: gray;">6</sup> </span>
בהר סיני קיבלו בני ישראל את עקרון האחריות ההדדית בהסתייגות אחת: שאחריותם תהיה מוגבלת למעשים שנעשו בפומבי, או, לכל הפחות, ידועים לכול. ההיגיון ברור. אם אני יודע שאתה עושה את הרע, אפשר לצפות שאנסה לעצור אותך. אך אם איני יודע, כיצד יכולה להיות לי אחריות? לפיכך, על פי רבי יהודה, על חטאים גלויים יש אחריות קולקטיבית, אך על חטאים הנעשים בהסתר יש רק אחריות אישית.
הספרות התלמודית דנה בשלושת הטקסים של כריתת ברית המתוארים במקרא. הראשון הוא מעמד הר סיני, בשני חידש משה את הברית בערוב ימיו עם בני הדור שנולד במדבר, והשלישי היה בימי יהושע, לאחר חציית הירדן והכניסה לארץ. יש שם גם כמה חישובים מסובכים של מספר הבריתות ומספר החתומים עליהן. לפי רבי שמעון בן יהודה, איש כפר עכו, ״אין לך מצווה ומצווה שכתובה בתורה שלא נכרתו עליה ארבעים ושמונה בריתות של שש מאות אלף ושלושת אלפים וחמש מאות וחמישים״, כמספר יוצאי מצרים.<sup style="color: gray;">7</sup> יש לכך חשיבות רבה. בעולם העתיק נכרתו בריתות בדרך כלל בין מלכים, כל אחד בשם האומה שהוא עומד בראשה. בריתו של ישראל עם אלוהים, הטעימו חז״ל, לא הייתה כזו כלל. זו הייתה ברית שנכרתה עם כל יחיד ויחיד. ואכן, כל שלושת טקסי הברית המתוארים במקרא נערכים בנוכחותם של כל בני ישראל. כל אחד מהם נתן את הסכמתו לברית; כל אחד התחייב לאחריותו כלפי גורלה של האומה בשלמותה.
התעלומה היא אפוא זו: מדוע בשלב מסוים בתקופת המשנה, בין המאה הראשונה והשלישית לספירה, בחרו חכמי ישראל לתלות את עקרון האחריות הקולקטיבית <b>דווקא באחת הקללות שבספר ויקרא</b>? מקור זה נראה הפחות מתאים מכל המקורות האפשריים. מדוע לא ציטטו התַנָאים אף לא אחד משפע הפסוקים המעידים על עיקרון זה? מדוע בחרו במקומם דווקא בפסוק המדבר על ישראל כשהם בגלות ובארץ אויביהם? רק כאשר אי־ההלימה שיש בבחירתם זו של חז״ל תכה בנו במלוא תוקפה, יהיה בידינו שמץ של מושג על עומק המשבר שהחיים היהודיים צללו אליו במאה הראשונה לספירה, עם חורבן הבית השני.
<b>* * *</b> <br>קל לחשוב על האחריות הקולקטיבית כעל רעיון דתי גרידא ויוצא דופן. הרי אין זה מובן מאליו כלל שאם אתה חוטא, אני אמור לשאת איתך באשמה ובעונש. זה החטא שלך, לא שלי. זו האחריות שלך, לא שלי. על כל אחד מאיתנו, בנפרד, לתת דין וחשבון על חייו שלו ולא על חייו של זולתו. אולם למעשה הרעיון אינו מוזר וגם אינו קשה להבנה. להיות אזרח של מדינה, או תושב בשכונה, משמעו בהכרח להיות חלק מגורל משותף כלשהו. אם שכניי מזניחים את מראה חצרותיהם, ערך הבית שלי יורד. אם אזרחים מאפשרים לנורמות המוסריות להתפורר, ההידרדרות החברתית משפיעה על כולנו. מעשיי קובעים את גורלי רק באופן חלקי, שכן גם מעשיהם של אחרים משפיעים עליו. לרצוננו או שלא לרצוננו, חיינו מושפעים מהסובבים אותנו.
באורח בלתי נמנע אנו לכודים אפוא במסגרת של אחריות הרחבה יותר מאיתנו עצמנו. אולם לשם כך דרוש אחד משני תנאים: סמיכות פיזית או מבנה פוליטי משותף. סמיכות פיזית היא שקושרת אותנו יחדיו כשכנים. מבנה פוליטי הוא שקושר אותנו יחדיו כאזרחיה של מדינה אחת. משום כך, לאורך כמעט כל תולדות ישראל בימי המקרא, האחריות היהודית המשותפת הייתה מובנת מאליה. ישראל היה עם, קבוצת אנשים המתגוררת יחדיו במרחב גאוגרפי תָחום — וגם עדה, ישות פוליטית מונהגת בידי שופטים ולאחר מכן מלכים. בני ישראל היו מרוכזים גאוגרפית ומוגדרים פוליטית. הם היו שכנים ואזרחים־שותפים.
חורבן הבית השני, אובדן האוטונומיה המדינית בחסות רומא, והתפשטותה ההדרגתית של הגולה היהודית, כל אלה יצרו לפיכך משבר אדיר, בעל פוטנציאל סופני, בקיומה של ישראל כאומה. האפשרות שהעם היהודי לא יהיה עוד לא עם ולא עדה נראתה לפתע ממשית. היהודים איבדו את היישות המדינית שלהם, כמו גם את מרכז הכובד הגאוגרפי שלהם. רק פעם אחת, מאות שנים קודם לכן, אירע להם דבר דומה. לאחר מות המלך שלמה נחלקה הממלכה לשתיים. הממלכה הצפונית, ממלכת ישראל, נכבשה בידי אשור. אוכלוסייתה גורשה, ולבסוף נטמעה ונעלמה; כיום היא מכונה ״עשרת השבטים האבודים״. הממלכה הדרומית, יהודה, נכבשה מאוחר יותר בידי בבל, אך הגלות שבעקבות כיבוש זה וחורבן הבית הראשון הייתה קצרה מכדי שהיהודים יאבדו את התקווה לשוב.
ממדיהן הכבירים של התבוסות במרד הגדול שסביב חורבן בית שני ובמרד בר כוכבא שלאחריו הבהירו ליהודים שהפעם הגלות ואובדן בסיס הכוח יימשכו זמן רב. במבט ראליסטי, עצם עתידו של העם היהודי נראה עתה מוטל בספק. כיצד יוכלו היהודים לשמור על זהותם המשותפת, על קשרי ההשתייכות והאחריות שביניהם, אם אין הם עתה לא שכנים ולא אזרחים־שותפים? לא רק המקדש עמד עתה בחורבנו, אלא גם, כך נראה היה, כל רעיון העַמיוּת היהודית. בהיעדר התנאים הנורמליים לקיומו של עם ולקיומה של עדה, באיזה מובן היהודים היו עדיין אומה?
<b>* * *</b> <br/>כדי להבין מה עמד אז על כף המאזניים עלינו לקפוץ מאות שנים קדימה, אל שתי דמויות. האחת בת המאה השבע עשרה, והאחרת בת המאה התשע עשרה. הדמות הראשונה הייתה בנדיקט (ברוך) שפינוזה (1632–1677), בנם של יהודים אנוסים מספרד שהתיישבו לבסוף באמסטרדם. שפינוזה נשא את צלקות הזהות המשפחתית הזו: להיות לא לגמרי יהודי ולא לגמרי נוצרי, להיחשד משני הכיוונים, ולחוות את הדת כרודפת.<sup style="color: gray;">8</sup> מזגו הפילוסופי תרגם מורשת זו לתאוריה של הליברליזם, שהוא, לצד ג׳ון לוק, היה אחד משני חלוציה. הוא דגל בהפרדת הדת מהמדינה, ובדת שהיא נטולת דוקטרינה.
כבר בבחרותו נחשד שפינוזה בכפירה, וב־1656 החרימה אותו הקהילה היהודית של אמסטרדם באופן רשמי. ב־1670 הוא פרסם בעילום שם את מחקרו על הדת, ׳מאמר תאולוגי־מדיני׳. הספר חולל שערורייה בקהילה היהודית ואף מחוצה לה, בחוגים נוצריים. בעיני קוראים רבים זה היה ספר אתֵאיסטי. אולם לצורך דיוננו חשובה לא עמדתו האמונית אלא השקפתו על היהדות. במרכזה של עמדה זו הקביעה שהדת היהודית חדלה זה מכבר לחייב את היהודים. תורת משה, טען שפינוזה, דומה למערכות משפטיות אחרות. היא נועדה לעם בעל ממשל עצמי בארץ משלו. ״העם העברי לא נבחר על ידי אלוהים מיתר העמים מבחינת השכל ולא מבחינת שלוות הנפש, כי אם מבחינת החברה והמזל שעל ידו השיג את ממלכתו והחזיק בה במשך שנים כה רבות״.<sup style="color: gray;">9</sup> מכאן ש״אחרי ביטול ממלכתם אין היהודים חייבים בתורת משה יותר משהיו לפני ראשית החברה והמדינה שלהם״.<sup style="color: gray;">10</sup> מרגע שחדלו היהודים להיות אומה בעלת ממשל עצמי, אין הם מחויבים למצוות אלוהים אלא לחוקי העמים שהם גרים בתוכם. לדידו של שפינוזה הברית באה אל קִצה עם חורבן הבית השני. היהודים כבר אינם העם הנבחר: לא עם, גם לא אומה, ולא נבחרי האל.
שפינוזה נטש את היהדות. אך טיעונו נשמע שוב, שתי מאות לאחר מכן, מפיו של אחד מדובריה הרדיקליים ביותר של היהדות הרפורמית בגרמניה, שמואל הולדהיים. כך כתב ב־1848 לאוהדיו בהונגריה:
<span class="poetry indentAll">עתה, כשהיהודים היו לחלק בלתי נפרד בתוך עמים אחרים ומדינות אחרות […] כל חוקי היהדות ומוסדותיה, שהתבססו על בחירתו של עם יהודי מסוים, של מדינה יהודית מסוימת, ובשל כך הם ספוגים מעצם טבעם בבדלנות ובפרטיקולריות, ומשמשים אך ורק לחיזוק הרגש הלאומי […] איבדו כל משמעות דתית וכל תוקף מחייב, ופינו את מקומם לחוקים הלאומיים ולמוסדות של המדינות והעמים שהיהודים שייכים אליהם כאזרחים וכילידי המקום.<sup style="color: gray;">11</sup> </span>
זוהי גם טענתו של שפינוזה, בהבדל אחד. הולדהיים לא סבר שהיהודים חדלו להיות יהודים. הוא רק האמין שההלכה כולה איבדה את תוקפה.
שתי עדויות אלו באות אמנם מתקופה מאוחרת בהיסטוריה היהודית, אך הן מגדירות היטב את המשבר שהיהדות נקלעה אליו עם חורבן בית שני. מהתלמוד הבבלי עולה בבירור שטענות ברוח זו של שפינוזה והולדהיים נשמעו בחוגים יהודיים כבר בימים ההם. כשהתלמוד הבבלי עוסק בקטסטרופה ההיסטורית של חורבן הבית והגלות, הוא בוחר לעשות זאת בדרך עקיפין. בדרך כלל, אולי מתוך רצון שלא לייאש את קוראיו, אין הוא מתאר ישירות את מאורעות זמנו, אלא משליך את המשבר על תקופה קדומה יותר. כשהוא עוסק בחורבן ובגלות הוא מרחיק את עדותו מהמקרה שלנו: חורבן הבית הראשון וגלות בבל, כ־600 שנה לפני חורבן הבית השני. התלמוד קובע שגולי בית ראשון דחו למעשה את היהדות. הנביא יחזקאל, שפעל אז, פונה לאנשים אלה: ״אתם אֹמרים נהיה כגויִם כמשפחות הארצות לְשָׁרֵת עץ ואבן״ (יחזקאל כ, לב). לפי התלמוד הבבלי, הם פנו ליחזקאל ושאלו אותו: ״עבד שמכרוֹ רבו, ואשה שגירשהּ בעלה, כלום יש לזה על זה כלום?״.<sup style="color: gray;">12</sup> זהו טיעונו של שפינוזה בגרסה מוקדמת ובוטה בפשטותה. אם אומה אחרת מושלת על ישראל, אלוהים אינו מושל בהם. כשהציל אותם אלוהים מיד מצרים, תפס את מקומו של פרעה כריבונם; כשלא הצילם מיד בבל, איבד את ריבונותו. אי־אפשר לשרת שני אדונים. כשישראל חיו בארצו של אלוהים, הם היו עַמו של אלוהים. משנכפתה עליהם גלות, חדלו להיות העם שלו והוא איבד את זכותו לדרוש מהם נאמנות וציות.
קשה להגזים בעומק הייאוש שהאימפריה הרומית הטילה אליו את היהודים, תחילה בחורבן בית המקדש וכעבור שישים שנה כדיכוי מרד בר כוכבא ובגזרות הדריאנוס שבאו אחריו. היהדות איבדה את מוסדותיה החשובים, את שלטונה העצמי ואת חייה הלאומיים. לא היו עוד מלכים ונביאים. לא היה מקדש, לא קורבנות, לא אתר מרכזי לפולחן משותף. אט־אט פסקה ארץ ישראל להיות ביתם של רוב היהודים. המרכז הרוחני עבר לבבל. קהילות יהודיות היו עתה בכל מקום: במצרים ובחלקים רבים של אירופה.
התלמוד שימר פסקה מאלפת מימי גזרות הדריאנוס במאה השנייה לספירה:
<span class="poetry indentAll">מיום שפשטה מלכות הרשעה שגוזרת עלינו גזירות רעות וקשות ומבטלת ממנו תורה ומצות ואין מנחת אותנו ליכנס לשבוע הבן [ברית מילה] […] דין הוא שנגזור על עצמנו שלא לישא אשה ולהוליד בנים, ונמצא זרעו של אברהם אבינו כלֶה מאליו.<sup style="color: gray;">13</sup> </span>
העם היהודי, האמינו אז רבים, מתקרב לסוף דרכו. ישראל כבר אינה אומה במובן המקובל: עם החי בטריטוריה אחת ובשלטון אחד. היהודים היו עתה בגלות שלא הכירו קשה כמוה, מפורדים ומפוזרים בין העמים כפי שלא היו מעולם. השאלה עלתה במלוא עוצמתה: <b>האם ישראל הוא עדיין אומה?</b> ואם כן, כיצד? על יסוד מה? היו כמובן זיכרונות משותפים, חלומות משותפים, תפילות משותפות. אבל בתוך שניים או שלושה דורות הזיכרונות ידהו, החלומות יתפוגגו, והתפילות שאינן נענות תצנחנה לאִטן אל השתיקה. זה היה המשבר העמוק ביותר בהיסטוריה היהודית.
<b>* * *</b> <br>על הרקע הזה אנחנו יכולים סוף־סוף להבין את מלוא הפאתוס של הספרא. השאלה שהעסיקה את החכמים בימים ההם לא הייתה באיזה מקום בתורה אפשר למצוא סימוכין לרעיון שכל ישראל ערבים זה לזה. הרי התורה כולה ספוגה ברעיון הזה. אלא שהיא ספוגה בו מפני שהיא מדברת על ישראל כאומה בארצה, אומה של שכנים ושל אזרחים־שותפים שחיים ופועלים יחדיו ושמעשיו של כל אחד מהם מקרינים בהכרח על האחרים. עתה, לאחר החורבן, השאלה שעמדה לנגד עיניהם של חז״ל הייתה זו: היכן אנו למדים שרעיון הערבות ההדדית עומד בתוקפו גם עתה — כשהעם היהודי גולה ומפוזר ונטול כוח, ובניו אינם קשורים עוד זה בזה לא בסמיכות גאוגרפית ולא במבנה פוליטי משותף?
רק שתי פרשיות בתורה מתארות מצב כזה: שתי פרשיות הקללה, זו שבספר ויקרא וזו שבספר דברים, המתארות את ישראל ניגפים בקרב וגולים אל ארץ אויביהם.<sup style="color: gray;">14</sup> כך הגיעו חז״ל למילים ״וכָשלו איש באחיו״, ופירשו אותן כאומרות ״וכשלו איש בעוון אחיו״. שכן המילים הללו, המתארות ימי גלות, יכולות לרמוז לאמת הרוחנית העמוקה שלפיה היהודים הם אומה גם כשהם שבורים מדינית ופזורים גאוגרפית. אפילו בעת כזו הם קשורים יחדיו בברית של אחריות הדדית. הגורל והייעוד של העם היהודי אינם נתונים לחלוקה.
וכך, מלב המאפליה, חילצו חז״ל שביב של תקווה. ברית סיני הייתה עדיין בתוקף. העם היהודי עודו מחויב לה. היהודים יישארו תמיד אומה שיסודה באחריות שהם נטלו על עצמם יחד — תחילה בסיני, אחר כך מעבר לירדן בימיו האחרונים של משה, ושוב בערוב ימיו של יהושע, ולאחר מכן גם בתקופת מלכות ישראל ובימי עזרא. הם מחויבים כלפי אלוהים, ולפיכך גם איש כלפי רעהו. לכך התכוון רב סעדיה גאון באמרתו המפורסמת ״אין אומתנו אומה אלא בתורותיה״.<sup style="color: gray;">15</sup> אין עוד אומה אחרת שכוננה עצמה בדרך דומה. נטולי תנאים בסיסיים לקיומו של לאום — טריטוריה, סמיכוּת, ריבונות — נותרו היהודים אומה <b>אפילו בגלות</b>. האומה הגלובלית הראשונה בדברי ימי תבל, קהילה ״וירטואלית״ במובן זה שהיא מכוננת לא במרחב אלא בתודעה, מחוברת יחדיו בנימים בלתי נראים של השתייכות קולקטיבית, גורל משותף ואחריות הדדית.
<b>* * *</b> <br>אנחנו מבינים עכשיו מדוע חיפשו חז״ל טקסט במקום שחיפשו, בפרשת הקללה. ועדיין, כיצד היו בטוחים שימצאו אותו? מספרים על מיכלאנג׳לו שכאשר פיסל את ׳דוד׳ חש שהוא אינו יוצר אותו אלא מגלה אותו: הוא ראה את דוד גלום בגוש השיש. ובכל זאת, כדי לראות דוד בגוש אבן גולמי צריך להיות מיכלאנג׳לו. מי שלא נתברך בגאונותו יראה רק גוש אבן. באותו אופן, רק ענק רוח היה יכול בשנים שלאחר החורבן לראות, בתוך השרידים המפוזרים וחסרי הצורה של היהדות, את קווי המתאר של אומה שהיא עדה והיא עַם אף שאינה נראית כזו כלל. המיכלאנג׳לו של היהדות בעת ההיא היה אחד המיסטיקנים המוקדמים והגדולים ביותר שלה, רבי שמעון בר יוחאי.
במונחים פיזיים, אמפיריים ופוליטיים ישראל כבר לא הייתה אומה. חסרו לה כל התכונות הנדרשות לכך. לא היו לה לא טריטוריה משותפת ולא שלטון עצמי. היהודים, שהחלו במסעם מזרחה אל בבל ומערבה אל אירופה, לא היו קשורים עוד זה לזה בסמיכות פיזית או באזרחות משותפת. זה היה הזמן שבו מכילתא דרבי שמעון בר יוחאי הציעה הגדרה חדשה של לאומיות יהודית: ״׳[ממלכת כהנים] וגוי [קדוש]׳ — מלמד שהן כגוף אחד ונפש אחת […] חטא אחד מהן — כולן נענשין […] לקה אחד מהן — כולן מרגישין״. לא נגזים אם נאמר שקביעה זו הצילה את העם היהודי.
היא הציעה הגדרה מיסטית ללאומיות. היהודים, אומר רבי שמעון, אינם אומה בשום מובן מקובל. אולי היו כאלה עד החורבן והגלות, אך לא עוד. היהודים הם אומה משום שבמובן מיסטי יש ביניהם קשר עמוק של אחווה ושל אחריות. הם דומים לגוף אחד ולנפש אחת. גם אם אינם מאוחדים עוד פיזית או פוליטית, הם עדיין מאוחדים רוחנית. איחוד כזה אינו מתואר או מוגדר בקטגוריות המוכרות של תורת המדינה, אולם היהודים חשים אותו עד עמקי נשמתם. כשיהודי אחד סובל, כל היהודים שותפים לו, כאילו היה העם היהודי כולו אדם אחד. הכרה זו העניקה ללאומיות היהודית משמעות בשעה שכל השאר היה נראה אבוד. בלעדיה, היהודים בגולה היו עלולים ללכת איש איש לדרכו, ולא היה היום עם יהודי.
יותר מ־1,600 שנים לאחר מכן, אחד ממנהיגיה הגדולים של תנועת החסידות, רבי שניאור זלמן מלאדי, הגדיר רעיון זה בפרק ל״ב בחיבורו הקלאסי ׳תניא׳: ״ולכן נקראו כל ישראל אחים ממש, מצד שורש נפשם בה׳ אחד; רק שהגופים מחולקים״.<sup style="color: gray;">16</sup> כל נשמה יהודית, הוא אומר, היא חלק אלוה ממעל. כשם שאלוהים אינו ניתן לחלוקה, כך גם הנשמה היהודית הקולקטיבית. כיהודים, אנחנו אינדיבידואלים רק בגופינו, לא בנשמותינו. אם חיינו מתנהלים ברובד הגשמי, זה של החושים והיצרים, עשוי להיות קונפליקט בינינו. אולם כשאנו חיים ברובד הנשמה, אנו מאוחדים. במצב כזה המצווה ״ואהבת לרעך כמוך״ טבעית ואף בלתי נמנעת, שהרי רעך הוא חלק ממך עצמך, או ליתר דיוק אתה ורעך גם יחד הם חלקים מעצמִי גדול, הנשמה הקולקטיבית של העם היהודי.
זו השקפה מיסטית במהותה. היא מתעלמת ממה שאנו רואים (הגוף) ומתמקדת במה שאיננו יכולים לראות (הנשמה). ובכל זאת יש לה השפעה מכרעת על ההלכה. בתלמוד נפסק שאם אדם קיים מצווה ומשום מה אינו יכול לברך עליה, חברו יכול לברך במקומו אפילו אם קיים כבר את המצווה ובירך.<sup style="color: gray;">17</sup> הכיצד? רש״י מסביר ש״כל ישראל ערבין זה בזה למצוות״.<sup style="color: gray;">18</sup> אם אינך מקיים מצווה, אני אשא בחלק מהאשמה. החובה שלך היא אפוא האחריות שלי, ולכן אני יכול לברך עליה. הריטב״א (רבי יום טוב מסביליה) בפירושו שם אף מסביר שהסיבה להלכה זו היא שכל ישראל הם כגוף אחד.<sup style="color: gray;">19</sup> בקיום המצוות אין ׳אני׳ ו׳אתה׳, אלא ׳אנחנו׳.
התורה לא הפסיקה להיות ספר החוקים של העם היהודי משום שהיהודים המשיכו תמיד לראות עצמם כאומה, אף שאבדו להם כל מאפייני הלאומיות הנראים בעין. הם עשו כך בשל ההשקפה המיסטית במהותה שגם בהיעדר ריבונות וארץ, פזורים בין העמים, הם נשארו ״ממלכת כהנים וגוי קדוש״, כואבים איש את כאב רעהו וחולקים אחריות משותפת לגורלם המשותף. אמונה זו, יותר מכל גורם אחר, שימרה את האומה היהודית במהלך המשבר העמוק בתולדותיה, והיא שמקיימת אותנו גם היום.
<b>* * *</b> <br>בשלהי הקיץ של 1999 הייתי בפרישטינה לצורך הכנת תכנית טלוויזיה על קוסובו שלאחר המלחמה. ליד כל כנסייה עמד טנק של נאט״ו. בתחילת העימות הסרבים הנוצרים הם שתקפו מסגדים; עתה הם חששו ממעשי נקם של הפליטים האלבנים המוסלמים השבים לבתיהם. הנקמה הייתה כבר באוויר. המשימה החשובה ביותר הייתה לכונן סדר ולהשיב את השלום בין אזרחי החבל.
ראיינתי את הגנרל סר מייקל ג׳קסון, ששימש מפקד כוחות נאט״ו. להפתעתי הוא הודה לי על מעשיה של הקהילה היהודית, שקיבלה על עצמה להפעיל את 23 בתי הספר היסודיים שבעיר. זו הייתה לדבריו תרומה רבת ערך לרווחתה של העיר. כאשר 800 אלף איש הופכים לפליטים ואז שבים לבתיהם, הסימן המעודד ביותר לכך שהחיים שבים למסלולם הוא שבתי הספר פתוחים. כשפגשתי בהמשך אותו יום את ראש הקהילה היהודית, שאלתי אותו כמה יהודים היו באותה עת בפרישטינה. תשובתו: אחד עשר.
הסיפור, כפי שגיליתי מאוחר יותר, היה מרתק. כשהחל העימות בקוסובו שלחה לשם מדינת ישראל צוות רפואי לעזרת הפליטים האלבנים מקוסובו. הצוות הישראלי הבחין מיד במה שנעלם מעיניהם של אנשי סוכנויות הסיוע הבינלאומיות שפעלו שם. הללו, שלא במפתיע, התמקדו במבוגרים. איש לא עבד עם הילדים. והילדים, רדופי טראומת המלחמה ורחוקים מבתיהם, החלו לצאת משליטה.
הרופאים הישראלים התקשרו ארצה וביקשו לשלוח מתנדבים צעירים. כמעט כל תנועות הנוער בישראל, מהחילוניות ביותר עד הדתיות ביותר, שלחו צוותים של מדריכי נוער לפרקי זמן של שבועיים. הללו עבדו עם הילדים וארגנו מחנות קיץ, תחרויות ספורט, אירועי תאטרון ומוזיקה וכל דבר אחר שחשבו שיוכל להנעים לילדים את גלותם הארעית ולהפכה למעין חופשת קיץ. המאמץ הישראלי היה יוצא דופן מכל בחינה. האלבנים הקוסוברים היו מוסלמים, ולרבים מבני הנוער הישראלים זו הייתה פגישה ראשונה עם ילדים בני דת אחרת. המבצע זכה להוקרה רבה מצד יוניצ״ף, סוכנות האו״ם למען ילדים. בעקבות זאת התבקש ״העם היהודי״ — ישראל, הג׳וינט<sup style="color: gray;">20</sup> וארגונים יהודיים נוספים — לפקח על החזרתה של מערכת החינוך בפרישטינה למסלול.
דברים רבים לימד אותי סיפור ההתנדבות בקוסובו. למדתי על כוחו של החסד, על יכולת הריפוי שלו כשהוא חוצה גבולות של אמונה, ועל ההישגים המוסריים המרשימים שצעירים יכולים להגיע אליהם אם אנו רק מציעים להם אתגר. מבצע הסיוע בקוסובו היה התלכדות מופלאה של אנשים רבים וארגונים רבים, שהגיעו מרשימה ארוכה של ארצות ושל דתות. ועם זאת הוא הראה גם כיצד אחריות קולקטיבית מעצימה את המעשה המוסרי. יהדות העולם קטנה, קטנה עד כאב. אולם החוטים הבלתי־נראים של האחריות ההדדית גרמו לכך שקהילה יהודית זערורית הצליחה לגייס את העם היהודי ברחבי העולם, וביחד להגיע להישגים מוסריים שהיו נחשבים יוצאי דופן גם לו השיגה אותן אומה גדולה יותר עשרות מונים. כשעם משלב ידיים, והופך, אפילו לרגע, ל״גוף אחד ונפש אחת״, נוצר כוח אדיר של טוב.
<h3>פרק ח; חסדם של זרים</h3>
<span class="poetry indentAll">ודִרשו את שלום העיר אשר הגליתי אתכם שמה והתפללו בעדה אל ה׳, כי בשלומה יהיה לכם שלום (ירמיה כט, ז).</span>
אפריל 2002: עוד פיגוע התאבדות אירע בישראל, והבי־בי־סי ראיין אותי לשמוע את תגובתי. ימים ספורים לאחר מכן קיבלתי מכתב מגברת מהעיר קנט. הנה מה שכתבה:
<span class="poetry indentAll">לאחר שהאזנתי לך היום ברדיו, ושמעתי את דאגתך לעמך, חשתי צורך לכתוב לך מכתב תנחומים. <br>אינני יהודייה. נולדתי ב־1943, ובצעירותי פגשתי אישה יהודייה שהשפיעה עמוקות על חיי. הייתי אז באמצע שנות העשרים שלי, קורבן לנישואים מפורקים עם בן קטן שעליי לטפל בו. חיפשתי בדרום לונדון עבודה כְּסַפָּרית כדי שאוכל לשלם לבעלי הבית ולמטפלת. <br>לשכת האבטלה שלחה אותי לסלון לגברות. אישה גדולה ואימהית קיבלה אותי לריאיון. מילותיה הראשונות היו: ״את במצוקה, יקירתי?״ <br>קיבלתי עבודה בסלון שלה. לאחר מכן היא הציעה לשכן אותנו בחדרים שמעל המספרה, וציידה אותם ברהיטים ובשטיחים מביתה שלה. היא חשבה עוד — ואז העסיקה שתי נערות מלידס והציעה להן להצטרף אליי כשותפות כדי שתתחלקנה איתי בשכר הדירה. היא גם מצאה מטפלת נחמדה מאוד לבני. גברת מִשְׁלֵי ל״א [מזמור ׳אשת חיל׳] זו הוסיפה ולימדה אותי דברים רבים. תמיד אזכור את החסד שעשתה איתי. <br>בחדשות בטלוויזיה ראינו כולנו את התמונות האיומות של האוטובוס שפוצץ בירושלים בערב שבת. למראה החלות הקלועות שהתגלגלו בעפר הרגשתי כאילו ננעצה בי סכין, ודמעות רצו על פניי — שהרי החלות מסמלות משפחה, אחדות, את האנושיות הפשוטה של כולנו שהיא כל כך, אוי, כל כך שברירית. <br>אנא, הרב זקס, קבל את ידי המושטת אליך: יהי שלום בארצכם, שלווה בבתיכם, נחמה לבני עמכם. אלו הן תפילותיי.</span>
כמו סיפורו של סטיבן קרטר, גם מכתב זה הוא עדות רהוטה לכוחו של מה שטנסי ויליאמס כינה ״חסדם של זרים״.<sup style="color: gray;">1</sup> בהלכה יש שם לסוג זה של חסד. הוא נקרא ׳דרכי שלום׳. פרק זה יוקדש לדיון בו.
העיקרון ׳דרכי שלום׳ אינו מובן די צורכו, אולם יש לו השלכות מרחיקות לכת על הבנתנו את ההלכה היהודית ואף את מדע המדינה הכללי. זהו רעיון חשוב וחדשני. הוא צמח מתוך חוויית הגלות היהודית, אך כמו נתפר לזמננו שלנו: דרך ישנה־חדשה לחשוב על חברות רב־תרבותיות ועל הדמוקרטיה הליברלית הפוסט־מודרנית.
זו בעצם גרסה אוניברסלית של רעיון החסד: גמילות חסד עם מי שאינו בן אמונתנו. ניסוח זה של הדברים מאותת לנו שמדובר בהתפתחות מפתיעה. חסד, כפי שהסברנו בפרק ד, הוא אהבה של ברית: יחסי נתינה וקרבה בין בניה של אמונה אחת, הנתפסת כמשפחה מורחבת. הוא מסוג הרעיונות שבמבט ראשון אינם יכולים לזכות בגרסה אוניברסלית. איננו נוהגים בכל הילדים בעולם כאילו היו ילדינו. איננו נוהגים בזרים כפי שאנו נוהגים בחברים, ובחברים איננו נוהגים כפי שאנו נוהגים בבני משפחתנו. ׳דרכי שלום׳ הוא, אם כך, בבירור, הצעה רדיקלית. במובנו המילולי המונח ׳דרכי שלום׳ נשמע פשוט ומובן מאליו דווקא: מעין קריאה להתייחס לזולת באדיבות. אך אם נסתפק בהבנה חלקית זו, נחמיץ את אחת הקפיצות הנועזות ביותר שמציעה לנו מחשבת היהדות. כדי להבינה כראוי נעיין תחילה במחצית השנייה של המונח ׳דרכי שלום׳: ברעיון השלום עצמו.
<b>* * *</b> <br>נביאי ישראל היו הראשונים בהיסטוריה שראו בשלום אידאל. הם ביטאו זאת במילים המהדהדות עד עצם היום הזה. ידועות מכולן מילותיו של ישעיה, שנחרטו בכניסה למטה האו״ם בניו־יורק:
<span class="poetry indentAll">וכתתו חרבותם לאתים <br>וחניתותיהם למזמרות. <br>לא ישא גוי אל גוי חרב <br>ולא ילמדו עוד מלחמה (ישעיה ב, ד).</span>
בן זמנו של ישעיה הצעיר ממנו, הנביא מיכה, חזר בנבואתו על המילים הללו והוסיף להן משלו:
<span class="poetry indentAll">וְיָשבו איש תחת גפנו ותחת תאנתו ואין מחריד, כי פי ה׳ צבאות דִבר (מיכה ד, ד–ה).</span>
היום קשה לתפוס כמה מהפכניים היו הדברים בעידן שראה את המלחמה כהכרחית וכאצילית, כזירת התגלותן של המידות הטובות וכמבחן אומץ. על פי החשיבה המיתולוגית, עימותים אלימים הם שיקוף של מבנה היקום. סופות ושיטפונות נתפסו כקרבות בין אלים המגלמים את איתני הטבע. ספרות העת העתיקה הייתה גדושה קרבות אגדיים וגיבורים אֵפּיים. הצטיינות בשדה הקרב הייתה ההוכחה לגבריות ולעוצמה. גם בעבר הלא־רחוק, בפרוץ מלחמת העולם הראשונה ב־1914, גברים צעירים בכל רחבי אירופה ששו להזדמנות להילחם ולמות במידת הצורך למען מטרה נעלה. נדרשו שנים של לוחמַת חפירות, מיליוני מיתות והבשלה איטית של ההכרה שהמלחמה חסרת טעם כדי להשליט על אירופה אווירה מפוכחת יותר. ״ימיה של המלחמה״, כתב ההיסטוריון בן המאה התשע עשרה סר הנרי מיין, ״הם כנראה כימי האנושות, ואילו השלום הוא המצאה מודרנית״.<sup style="color: gray;">2</sup> על רקע כל זה, צודק וולטר קאופמן באומרו:
<span class="poetry indentAll">הבה נלמד להעריך את מקוריותם של האנשים אשר במאה השמינית לפני הספירה — בלי שחזו בזוועותיהן של שתי מלחמות עולם עם גזים רעילים ופצצות אטום, קל וחומר בלי ששיערו שאחרי מלחמות אלו עוד יפותח נשק השמדה המונית יעיל יותר — הכריזו כי המלחמה היא רעה חולה שצריך שתבטל מן העולם, ושכל העמים חייבים ללמוד לחיות יחד בשלום.<sup style="color: gray;">3</sup> </span>
מרתקת אף יותר העובדה שהיהדות פיתחה לראשונה לא רק מושג <b>אחד</b> של שלום, אלא <b>שניים</b>. הראשון הופיע כאמור בתקופת הנביאים, ואילו המושג השני הופיע שנים רבות לאחר מכן: לאחר חורבן בית המקדש השני. חז״ל נתנו לו את השם ׳דרכי שלום׳. מהן דרכי שלום אלו? הנה כמה דוגמאות מהספרות התנאית:
<span class="poetry indentAll">אין ממחין ביד עניי עובדי כוכבים בלקט, שכחה ופאה מפני דרכי שלום. <br/>מפרנסים עניי נוכרים עִם עניי ישראל, ומבקרין חולי נוכרים עם חולי ישראל, וקוברין מתי נוכרים עם מתי ישראל מפני דרכי שלום.<sup style="color: gray;">4</sup> </span>
׳דרכי שלום׳ הוא עיקרון חיובי, כלומר כזה הכרוך בצַווי עשֵׂה.<sup style="color: gray;">5</sup> העיקרון המקביל השלילי מכונה ׳אֵיבה׳, כלומר מעשים שאין לעשותם כדי שלא לעורר איבה.<sup style="color: gray;">6</sup>
׳דרכי שלום׳ של חז״ל רחוקות מלהיות אותו ׳שלום׳ מחזון ישעיה ומיכה. קשה לראות בהלכות הללו את ההליכה בגדולות של חזון הנביאים: הן צרות היקף, מקומיות, פרוזאיות אפילו. אין בהן ציפייה לשינוי הסדר העולמי והתודעה האנושית. הן מבטאות, כך נדמה, לא יותר מפרגמטיזם טוב לב. הן מנסות לנטרל מוקדי סכסוך אפשריים מהסוג שהציק ליהודים לעתים תכופות כל כך בלילה הארוך של הגלות. מסיבות אלו, ׳דרכי שלום׳ לא נתפס כרעיון חדשני. אני מאמין שזו טעות. ׳דרכי שלום׳ הוא, בדרכו שלו, רעיון מקורי ממש כמו רעיון השלום עצמו. נוכל להגדירו כך: תכנית ל<b>שלום בְּעולם שלא נגאל</b>.
השלום הוא פרדוקס. דתות ותרבויות רבות מהללות אותו ומגנות את הריב ואת המלחמה, אולם לעתים תכופות הן שרויות בריב ומעורבות במלחמה. במלחמה, אפילו אנשים פשוטים יכולים להיות לגיבורים; במסע אל השלום, לעומת זאת, גם גיבורים פוחדים להסתכן. אלה שמפגינים אומץ בלהט הקרב זוכים לפרסום. אלה הנוטלים סיכונים למען השלום משלמים על כך בחייהם לעתים קרובות מדי. ביניהם אברהם לינקולן, מהטמה גנדי, מרטין לותר קינג, אנואר א־סאדאת ויצחק רבין.
הסיבה לכך היא שהשלום נתפס לעתים כצורה של בגידה. כרוכות בו פשרה והסתפקות בפחות מהרצוי. אין בו הטוהר והבהירות של המלחמה, שבה העניינים — הגנה עצמית, כבוד לאומי, פטריוטיות, גאווה — ברורים ואינם משתמעים לשתי פנים. המלחמה מדברת אל תחושת הזהות הבסיסית ביותר שלנו: יש ׳אנחנו׳ ויש ׳הם׳, יש ידיד ויש אויב ואי־אפשר להתבלבל ביניהם. כשאויבים לוחצים ידיים, מיהו עכשיו ה׳אנחנו׳ ומיהו ה׳הם׳? שלום יוצר משבר זהות עמוק. מוּסרים בו הגבולות בין עצמי לזולת, בין אויב לאוהב. אין פלא אפוא שהשלום הוא לָרוב תעתוע: ככל שאנו רודפים אחריו כך מתרחקת התקווה להשיגו.
כשדת מדברת על שלום, במקרים רבים כוונתה ל״שלום בתנאים שלנו״. הטיעון מבוטא בשפות שונות ובדרכים שונות, אך ביסודו הוא נוטה להיות כזה: ״הדת שלנו מדברת על שלום; כתבי הקודש שלנו מהללים את השלום; לפיכך, לו רק חָלַק איתנו העולם כולו את אמונתנו ואת כתבינו, שרר בעולם שלום״. אבל, לגודל הטרגדיה, <b>השביל הזה אינו מוביל אל השלום, ואינו יכול להוביל אליו</b>, מפני שהוא מַתנה את השלום בהמרת דת, או לחלופין בהמרת אידאולוגיה, של העולם כולו לדת או אידאולוגיה אחת ויחידה התופסת עצמה כאמת הגלובלית או כישועה האוניברסלית.
<b>שלום כזה הוא חלק מהבעיה, לא חלק מהפתרון</b>. הוא אינו מביא בחשבון את ההבדלים המהותיים שיש בין תרבויות, אמונות, אידאולוגיות והשקפות עולם — הבדלים העושים את העולם שלנו למה שהוא, לטוב ולרע. האמת היא שגם ה׳טוב׳ אינו יכול להתקיים בלי מה שבעיניו הוא ׳רע׳, שכן הניסיון לכפות על העולם כולו, בתוך מהלך ההיסטוריה, שיטה רוחנית, תרבותית או דתית אחת, מציב את האנושות בפני סכנה של אובדן הרבגוניות שהיא זקוקה לה — רבגוניות שכפי שמרומז בפרשת מגדל בבל, היא רצונו של אלוהים כל עוד לא הגיעה הגאולה. צדקו אפוא הנביאים כשמיקמו את חזון השלום שלהם לא במהלך ההיסטוריה, אלא באחרית הימים, וצדקו אפילו יותר כשתיארו שלום זה לא כמעשה אדם, אלא כיצירתו של אלוהים. הניסיון לממש את השלום הנבואי על ידי פעולה אנושית יוצר לא שלום אלא מלחמה — אותה מלחמה המתכנה לעתים ״מלחמת קודש״, שאין בה קודש כלל אלא חילול צלם אלוהים בשם אלוהים.<sup style="color: gray;">7</sup>
החכמים שפיתחו את רעיון ׳דרכי שלום׳ הבינו <b>שהם אינם נביאים</b>. הם היו יורשי הנביאים, ממשיכי המסורת שלהם — אולם להבדיל מהאיסיים ומכת מדבר יהודה, הם לא סברו שהם חיים באחרית הימים. הם ידעו שבעולמנו זה, שעוד אינו גאול, שלום פירושו חיים עם השונה — עם אלו המחזיקים באמונה אחרת ובכתבים אחרים. זו האבחנה הבסיסית בין השלום הנבואי, שלום של אחדות דתית עולמית, לבין השלום החז״לי, שלום של רבגוניות דתית עם כל הפשרות, המגבלות והכבוד ההדדי הנדרשים במצב של דו־קיום. הנביאים תיארו שלום אוטופי; חז״ל כתבו מצע אַל־אוטופי לשלום בתוך הכאן והעכשיו. משום כך רעיון ׳דרכי שלום׳ הוא כה חשוב וכה חדשני.
<b>* * *</b> <br>המונח המקראי ׳גר תושב׳ הוא יסוד מרכזי בהשקפתה של התורה על זכויות האדם, ובעיקר זכויות המיעוט (אני משתמש במילה ׳זכויות׳ מפני שהיא מוכּרת, אולם למעשה התורה מדברת לא על זכויות אלא על חובות ועל אחריות). ׳גר תושב׳, בימי המקרא, פירושו גוי החי במדינה יהודית. הוא לא התגייר, אולם הוא קיבל על עצמו עקרונות מוסר אוניברסליים (שזכו מאוחר יותר לשם ׳מצוות בני נוח׳), כללים בסיסיים של חובה ואחריות. לקהילת הרוב יש חובות כלפי אדם זה. הוא מקבל בעת הצורך סיוע כלכלי (ויקרא כה, לה). הוא זכאי אפילו להיות בעליו של עבד עברי (ויקרא כה, מז) — פריבילגיה ראויה לציון בהתחשב במציאות הזמנים ההם. הדרישות ה׳דתיות׳ היחידות מהגר התושב היו שלא יהיה מעורב בעבודת אלילים ובמעשים של חילול הקודש.
הלכות ׳דרכי שלום׳ שייכות להקשר חברתי והיסטורי אחר לחלוטין. חוקי ׳גר תושב׳ מתאימים למדינה היהודית של תקופת המקרא. חז״ל, לעומת זאת, דיברו על מציאות של היעדר מדינה יהודית. היהודים היו מיעוט בחברה שרובה אינה יהודית ואף אלילית. בתקופה שבה נוסחו ההלכות הללו לא היו דתות מונותאיסטיות נוספות על היהדות. הנצרות הייתה אולי קיימת בעת היווצרות הטקסטים — תלוי בתִארוכם המדויק — אך לא כדת נפרדת אלא עדיין ככת יהודית. האיסלאם עדיין לא נולד. הלכות ׳דרכי שלום׳ נטועות בסביבה הבתר־מקראית המוקדמת, ומקוריותן נעוצה בכוללנותן.
שלא כחוקי ׳גר תושב׳, אין הן מותנות בקבלת עול מצוות בני נוח. הן אינן מוגבלות לשכנים החולקים איתנו עקרונות בסיסיים של מוסר ושל אמונה. ׳דרכי שלום׳ נוהגות בעובדי אלילים, כאלו המתנגדים לכל מה שאנו מאמינים בו. בכל זאת, קבעו חכמים, יש לנו אחריות בסיסית כלפיהם; לא רק אחריות שלילית של מניעת נזק, אלא גם אחריות חיובית לדאוג לרווחתם. עלינו לספק להם מזון כשהם רעבים, ותמיכה כספית כשהם עניים. עלינו לבקר את חוליהם ולנחם את אבליהם. זה מה שהספרית היהודייה עשתה למען האישה שכתבה לי את המכתב, וזה מה ששרה קסטנבאום עשתה למען סטיבן קרטר. הן היו חלק מהמסורת העתיקה של ׳דרכי שלום׳, חסד לזרים.
מאין בא הרעיון הזה? חכמים קשרו אותו לפסוק בספר משלֵי, ״דרכיה דרכי נעם וכל נתיבֹתיה שלום״ (משלי ג, יז). זה טקסט הסֶמך; אולם מבחינה היסטורית, הרעיון נולד מתוך חוויית הגלות. הוא הופיע משום שהיהודים, שבימי המקרא חיו בארצם שלהם, היו עתה מיעוט המפוזר בקרב תרבויות פגאניות. טבועות היו בו עקבותיו של המכתב שכתב מאות שנים קודם לכן הנביא ירמיה לגולי בבל: ״בְּנו בתים ושבו, ונִטעו גַנות ואִכלו את פריָן. קחו נשים והולידו בנים ובנות, וקחו לבניכם נשים ואת בנותיכם תנו לאנשים ותלדנה בנים ובנות, ורְבו שם ואל תמעטו. ודרשו את שלום העיר אשר הגליתי אתכם שמה והתפללו בעדה אל ה׳ כי בשלומה יהיה לכם שלום״ (ירמיה כט, ה–ז). זו הייתה מדיניות נבונה ומרחיקת ראות, והיא עיצבה את ההתנהגות היהודית בגלות מאז ועד היום. היהודים שמרו על זהותם כיהודים, אך בו בזמן גם תרמו לחבָרות שהשתייכו אליהן — אם אפשר לקרוא ׳השתייכות׳ לקיום השולי ונטול הזכויות שחברות אלו גזרו על היהודים במקרים רבים.
ירמיה היה אוטופיסט לא פחות מישעיה וממיכה, אך במקרה הזה נבואתו הייתה פרגמטית. שבע מאות שנה אחריו הורו כמותו גם חז״ל. הם חוו את כישלונן של שתי אפשרויות אחרות. הראשונה הייתה טמיעה, וליתר דיוק התייוונות. התופעה הזו נישלה יהודים מזהותם, והובילה, בימי הסלווקים והמכבים, להטלת איסורים שלטוניים על קיום מצוות. האפשרות האחרת, מרד, נוסתה בשנותיו האחרונות של בית המקדש השני, ושוב לאחר 65 שנה במרד בר כוכבא. שני אלה היו מהאירועים ההרסניים ביותר בתולדות העם היהודי עד אז, והובילו לתבוסה, להיחלשות איומה ולגלות.
חז״ל זכרו את עצתו של ירמיה, וסללו דרך שלישית. מעתה קיימו היהודים את אמונתם באמצעות מוסדות אשר, להבדיל מבית המקדש, אפשר להקימם בכל מקום: בית הכנסת, בית הספר, בית המדרש והבית. במקביל הם ניהלו מה שהיינו מכנים היום אזרחות פעילה בארצות גלותם, כמו גם בארץ ישראל, שבה היו עתה בעלי מעמד של מיעוט. הם סייעו לנזקקים גויים ויהודים כאחד. ׳דרכי שלום׳ לא היו שלום. עם ישראל היה בגלות. הזמנים לא היו כסדרם. אולם היהדות של עידן הגלות הצליחה בכל זאת ליצור, אם לא שלום, לפחות ׳דרכים׳ המובילות אליו: לעשות מעשי חסד ולתרום לטוב המשותף. היא לא ויתרה על תקוותה לשוב ארצה ועל חזונה המשיחי, אך ידעה ליצור אי של שלום גם בתוך הכאן והעכשיו. זה היה חזון של יום קטנות, אך דווקא משום כך הוא היה נעלה. רעיונות צנועים מצליחים לפעמים להיטיב עם העולם יותר מרעיונות מהפכניים.
לא פחות מדבריו של ירמיה השפיעו כאן שתי תובנות אתיות נוספות. הראשונה הייתה המצווה — המופיעה בתורה, ציינו כבר חז״ל, לא פחות מ־36 פעמים — לאהוב את ׳הגֵר״.<sup style="color: gray;">8</sup> ההלכה של חז״ל העניקה למונח זה שני מובנים: גר במובנו העכשווי, כלומר מי שהמיר את דתו ליהדות — וגר תושב. אולם הציוויים המקראיים הללו אינם רק חוקים, אלא גם הצהרות של רגישות מוסרית. בספר שמות מצטווים בני ישראל לא להציק לגר, כי ״ואתם ידעתם את נפש הגר, כי גֵרים הייתם בארץ מצרים״ (שמות כג, ט). בני ישראל במצרים לא קיבלו על עצמם את התרבות המקומית כגרים תושבים, בוודאי לא כגרים ממש, אך הם חוו שם על בשרם בידוד והדרה, סבל ונידוי. היהודים לא שכחו זאת לעולם. בכל שנה, בליל הפסח, אכלו את ׳לחם העוני׳ שלא תפח ואת עשבי המרורים של העבדות. ׳דרכי שלום׳ הוא חלק מהרגישות הזאת. זהו ביטוי לעובדה, שאינה הלכתית אלא פסיכולוגית, שמי שזוכר את סבלו שלו יכול להרגיש את סבלם של אחרים ולהיענות לו.
התובנה השנייה קשורה בערכו של השלום עצמו. בספרות חז״ל, לכל אורכה, מתנהל מאבק איתנים בין שני ערכים מתנגשים: האמת והשלום. שלא כפילוסופים היוונים, חז״ל הכירו בכך שערכים אכן עשויים להתנגש. הם אינם מתקיימים יחדיו בהרמוניה ברקיעים אפלטוניים. שוויון וחירות שניהם ערכים, אולם אם תנהה אחר השוויון, כפי שאירע בקומוניזם הסובייטי, תקריב את החירות — ואם תאדיר את החירות, כפי שקורה בקפיטליזם של שוק החופשי, תאבד את השוויון. כל מסורת תרבותית מתאפיינת לא רק בערכים שהיא בוחרת לאמץ, אלא גם <b>בדרך שבה היא מיישבת התנגשויות</b> בין הערכים הללו.
מספרות חז״ל עולה שבדרך כלל הם ביכרו את השלום על פני האמת. אמנם כן, הם היו נכונים למות למען אמונתם, וכך גם עשו לא פעם.<sup style="color: gray;">9</sup> יש אמיתות היקרות מהחיים עצמם. ועם זאת, חז״ל פיתחו אתיקה הנוטה במידה רבה לכיוון השלום.<sup style="color: gray;">10</sup> הגבורה, אמרו, היא כיבוש היצר, <sup style="color: gray;">11</sup>ולא כיבוש עמים אחרים. אורות שלום הבית (נרות שבת) מקבלים עדיפות על פני נרות הניצחון (נרות חנוכה).<sup style="color: gray;">12</sup> בטקס המים המאררים שבפרשת סוטה, מעירים חז״ל, אלוהים מוכן לתת לשמו להימחק ובלבד שישוב השלום בין איש ואשתו.<sup style="color: gray;">13</sup> במאה השלישית ברור היה לאחד האמוראים שכאשר מוזכרת באחד ממזמורי תהלים חרב, הכוונה לא לכלי הנשק המתכתי אלא ל״דברי תורה״.<sup style="color: gray;">14</sup>
אמירות אלו, ועוד רבות אחרות, הן עדות לתמורה היסודית שחלה בחיים היהודיים ולתגובה הרוחנית שהיא עוררה. הטרגדיות של חורבן הבית ושל שתי המרידות הכושלות נגד רומא לא שברו את רוחם של חז״ל, והם מצאו דרך לקיים את אמונתם בלי עוצמה, ריבונות או הגדרה עצמית לאומית. הרעיון של ׳דרכי שלום׳ — רדיפת השלום לא בשדה הקרב אלא בשדה החסד — הוא אחד מביטוייה של דרך זו.
<b>* * *</b> <br>כדי לעמוד על מלוא המשמעות של ׳דרכי שלום׳ עלינו לצאת לשני מסעות. האחד בהלכה היהודית, ומשנהו בפילוסופיה המדינית בת זמננו.
המסע הראשון, אל ההלכה, יהיה מסובך מעט אך מתגמל. ׳ברכות המצוות׳ הן ברכות הנאמרות לפני קיומן של מצוות עשֵה. הברכות נפתחות במתכונת קבועה: ״ברוך אתה ה׳ אלוהינו מלך העולם, אשר קידשָנו במצוותיו וציוונו…״. מצוות רבות מחייבות אמירת ברכה לפניהן, אך רבות אחרות לא. חכמי ימי הביניים חיפשו כלל שיסייע להבחין בין שני הסוגים. הועלו כמה וכמה הצעות, ורק מעטות מהן נמצאו פוריות. הרשב״א, רבי שלמה בן אברהם בן אדרת, כתב כי ״זו שאלה עמוקה ודבר שעמדו עליו הראשונים זצ״ל ונסתבכו בו הרבה״.<sup style="color: gray;">15</sup> הוא, כמו גם אחרים, לא היה בטוח כלל שיש אבן בוחן פשוטה. הרמב״ם, לעומת זאת, מצא כלל מפליא בפשטותו: מצוות שבין אדם למקום, כלומר בין אדם ואלוהיו, טעונות ברכה, ואילו מצוות שבין אדם לחברו — לא.<sup style="color: gray;">16</sup>
מה עשוי להיות הטעם לכך? היו שהסבירו שמצוות שבין אדם לחברו אינן נתונות לשליטתנו המלאה. במצוות צדקה, למשל, יכול לקרות שעשיר ירצה לתת אך עני לא ירצה לקבל. ברכה על מצווה שקיומה תלוי בנו רק חלקית היא בעייתית.<sup style="color: gray;">17</sup> אולם אני משער שהעניין פה אחר.
יש הבדל ברור בין שני סוגי המצוות. במצוות שבין אדם למקום חשובים המעשה והכוונה הנלווית אליו. בין חכמי ההלכה חלוקות הדעות אם, ככלל, מצוות צריכות כוונה — כלומר אם התכוונות מיוחדת היא תנאי לקיום תקף של המצווה. אולם ברור שמצוות שבין אדם למקום צריכות להיות מכוונות אל אלוהים, שכן התכוונות זו היא שהופכת את קיומן למעשה דתי — להבדיל ממעשה שבמנהג, פולקלור או הרגל, למשל. הכוונה מוסיפה לַמעשה את המאפיין המהותי של מעשה דתי ביהדות — את היותו היענות למצוַת ה׳. כדי שמעשה יהיה קדוש, עליו להיות נועד לכך. במעשה המצווה אנו מוותרים על רצוננו הפרטי ומעדיפים על פניו את הצו האלוהי. כוונה, במובן המינימליסטי הזה, חיונית בקיום מצוות שבין אדם למקום.
שונה הוא אופיין של המצוות שבין אדם לחברו. לא המעשה עצמו הוא החשוב כאן, אלא התוצאה (ובמונחים רבניים, לא הפעולה אלא הנפעל). במעשים של צדקה וחסד העיקר הוא שאנו עוזרים לנצרך, מקילים מהנטל הרובץ על העני, נוטלים משהו מצערו של האָבֵל. מרכז הכובד של המצווה הוא השפעתה על העולם, על הזולת, ולא המהלך הפנימי שעובר על מקיימה. התלמוד מבטא רעיון זה באמירה המפתיעה ״האומר ׳סלע [סוג מטבע] זו לצדקה בשביל שיחיה בני׳, או [בשביל] ׳שאהיה בן העולם הבא׳, הרי זה צדיק גמור״.<sup style="color: gray;">18</sup> לעושה המצווה יש במקרה זה מניעים אחרים, אבל <b>במעשים שתכליתם הגשת עזרה לנצרכים, המניעים אינם רלבנטיים</b>. כוונה מגדירה אמנם את טיבו של מעשה, אולם כאן לא המעשה קובע אלא התוצאה. מושג טוהר הכוונה, נוסח קאנט או קירקגור, חסר משמעות כאן. לא נצטווינו לעזור לעני כדי לגאול את נפשותינו, אלא כדי שיוטב לעני.
מצווה שבין אדם למקום טעונה ברכה מפני שברכה היא, למעשה, הצהרת כוונות. היא דרך לומר ״אני עושה זאת מפני שנצטוויתי״. היא ממקמת את המעשה בהקשר של קדושה. מצווה שבין אדם לחברו אינה טעונה ברכה מפני שאין בה צורך בכוונה מיוחדת. למישהו חסר; אנחנו נותנים. מישהו חולה; אנו מבקרים אותו. מישהו ערירי; אנחנו מזמינים אותו לביתנו. הדתיוּת שבדבר נעוצה לא במעשה, לא בכוונה ולא במניע, אלא בכך שמחסור נתמלא, שנחמה ניתנה, שבדידות הוסרה. אין צורך בכוונה מיוחדת, ולפיכך אין צורך בהצהרת הכוונה בברכה. <b>הברכה הרי שרויה במעשה עצמו</b>.
על פי אותו קו מחשבה הסביר הרב הליטאי בן המאה התשע עשרה יצחק יעקב ריינס מדוע יסד את ׳המזרחי׳, התנועה הציונית הדתית. הרב ריינס ספג ביקורת קשה מתוך המחנה הדתי, משום שחבירתו לציונות פירושה שיתוף פעולה עם עוברי עבירה — היהודים הלא־דתיים ואף האנטי־דתיים שהיו אז רוב מניינה של הציונות. ריינס דחה טענה זו: כשמחלצים אנשים מבית בוער, אמר, אין בודקים בציציותיהם של המחלצים. מעשה ההצלה הוא החשוב פה.
אם כך הוא, נראה שגילינו בתוך ההלכה היהודית עיקרון שיש לו השלכות מרחיקות לכת. גילינו שמעשים טובים — מעשים המשנים לטובה את חייהם של בני אדם אחרים — מהווים מעין <b>שפה אוניברסלית</b>. אין הם מן המעשים שמשמעותם נובעת רק מקבלת עיקרי אמונה יהודיים — שאלוהים ישנו, שהוא התגלה לבני אדם, שהוא כרת ברית עם ישראל בהר סיני, ושכחלק מהברית אנו מחויבים במצוות מסוימות. לא: המצוות שבין אדם לחברו מכוונות אל האנושִיות האוניברסלית. דמעות אינן מכירות בגבולות בינלאומיים. חוויית הכאב הפיזי זהה אצל המאמין ואצל הכופר. העוני משפיל את קורבנותיו היהודים והגויים באותו אופן. ״צדיק רודף צדיק — ׳והאלהים יבקש את נרדף׳ (כלומר, מצדד בַּנרדף. קהלת ג, טו). רשע רודף צדיק — ׳והאלהים יבקש את נרדף׳. רשע רודף רשע — ׳והאלהים יבקש את נרדף׳. אפילו צדיק רודף רשע — ׳והאלהים יבקש את נרדף׳״.<sup style="color: gray;">19</sup>
מצבנו האנושי, קרי היותנו נשמות הנתונות בגוף גשמי, פירושו הוא שלכולנו, כל בני האדם, צרכים ופגיעויות משותפים. מעשים הנותנים מענה לצרכים אלה, אין כל חשיבות מי מבצע אותם, בשביל מי ולמה. חשוב רק שהם מיטיבים, מקילים סבל, מביאים נחמה; שהם גואלים את האדם מבדידותו ומשיבים את האומללים אל ארצות החיים. המצוות שבין אדם לחברו עוסקות בעולם הגשמי שכולנו שותפים לו; לא בעולם הרוחני, שכל עוד לא הגיעה אחרית הימים לא כל האנושות שותפה לו באותו אופן.
במילים אחרות: היהדות היא אמונה פרטיקולרית המכירה באוניברסליות של המצב האנושי. זמן קצר לאחר רצח ראש ממשלת ישראל יצחק רבין שאלתי את הנסיך הירדני חסן אם יש משהו שעשוי לאחד סביבו ישראלים ופלסטינים, יהודים ומוסלמים, האם יש גשר מעל התהום. ״דמעותינו המשותפות, תולדות הסבל שלנו״, הוא ענה. זו הייתה תשובה עמוקה. בעולם מדוברות היום 6,000 שפות, אך יש שפה אחת, אחת בלבד, שהיא אוניברסלית באמת: שפת הדמעות. לשפה הזו, ולברית הסולידריות הכלל־אנושית שלה (״עמו אנכי בצרה״, תהלים צא, טו), משתייך רעיון ׳דרכי שלום׳.
<b>* * *</b> <br/>למסענו השני, המדיני, לקח אותנו סר ישעיה ברלין המנוח, שייחס אותו, מצדו, לכתבי ניקולו מקיאוולי, ג׳מבטיסטה ויקו, יוהן גוטפריד פון הֶרדר ואלכסנדר הֶרצן. הוא קרא לו <b>פּלורליזם</b><sup style="color: gray;">20</sup> (את המונח עצמו טבע הוראס קאלֶן, יהודי אמריקני, בראשית המאה העשרים). הפלורליזם מניח שערכים (כמו אמת ושלום), ויותר מכך תרבותיות וציביליזציות, עשויים להיות מנוגדים זה לזה במהותם, ועדיין להתקיים זה לצד זה. ברלין ייחס רעיון זה להרדר:
<span class="poetry indentAll">הרדר הבהיר שלכל תרבות יש מרכז כובד משלה; לכל תרבות יש נקודות התייחסות משלה […] העולם הוא גן גדול שפרחים וצמחים שונים גדלים בו, כל אחד בדרכו שלו, כל אחד עם טענותיו שלו וזכויותיו ועברו ועתידו […] אין תשובות נכונות אוניברסלית התקפות לתרבות אחת כפי שהן תקפות לאחרת.<sup style="color: gray;">21</sup> </span>
ברלין בחן את התנגשות הציביליזציות שנים לפני שהמונח נטבע. הוא כתב:
<span class="poetry indentAll">התנגשויות ערכים אלו הן ממהותם של ערכם ומהותנו שלנו. אם אומרים לנו שהסתירות הללו ייפתרו באיזה עולם מושלם, שבו שוררת הרמוניה בין כל הדברים הטובים, עלינו לענות שהטוענים כך מייחסים משמעות שאיננה המשמעות שלנו לאותן מילים אשר בשבילנו מציינות את הערכים הסותרים. עלינו לומר כי עולם שבו מתיישבים הערכים אשר לנו הם נדמים כסותרים, הוא עולם החורג מכל מה שמוכר לנו; שעקרונות שבאותו עולם שוררת ביניהם הרמוניה אינם העקרונות שאנו מכירים מחיי היום־יום; וכן שאם עקרונות אלה עוברים תמורה, הרי התפיסות החדשות אינן תפיסות המוכרות בעולמנו, העולם הזה. אבל זה העולם שבו אנו חיים, כאן עלינו להאמין ולפעול.<sup style="color: gray;">22</sup> </span>
כל ניסיון לכפות השקפה אחת על העולם, או אפילו על חֶברה אחת, הוא התעלמות מהמציאות האנושית וסופו לגרוע מהחירות במידה שאינה מתקבלת על הדעת. בעיני ישעיה ברלין רעיון זה הוא תגלית רדיקלית, מפני שהוא מראה שכל ההשקפות האחדותיות הגדולות — בין שהן השקפות פילוסופיות כגון זו של אפלטון, אמונות דתיות כגון האיסלאם והנצרות של ימי הביניים, ובין שהן אידאולוגיות חילוניות כגון הפשיזם והקומוניזם — כולן כוזבות ומסוכנות. הטוב ביותר שאנו יכולים לקוות לו הוא פוליטיקה בלתי יומרנית, שאינה מבקשת ליישם אידאל מסוים אלא רק להבטיח חירות מרבית שבה יוכלו לשגשג זה לצד זה שלל האידאלים הסותרים.
איזו מין פוליטיקה תהיה זו? אחד מחשובי תלמידיו של ברלין, ג׳ון גרֵיי, כתב על כך ספר בשם ׳שני פניו של הליברליזם׳. בפתח הספר הוא מסביר:
<span class="poetry indentAll">לליברליזם היו תמיד שני פנים. היו שראו את הסובלנות כחיפוש אחר צורת חיים אידאלית. מנגד, היו שראו בה חיפוש אחר תנאים שיאפשרו שלום בין דרכי חיים שונות. הגישה הראשונה רואה את המוסדות הליברליים כיישומים של עקרונות אוניברסליים. לפי הגישה השנייה, מוסדות אלה הם אמצעים לקיום משותף בשלום. בעיני הגישה הראשונה, הליברליזם הוא מרשם למשטר אוניברסלי. בעיני השנייה, זהו מיזם של קיום משותף שמשטרים רבים יכולים לשאוף לו.<sup style="color: gray;">23</sup> </span>
בעת האחרונה, מייצגה הבולט של הגישה הראשונה הוא ג׳ון רוֹלְס, ושל השנייה — ישעיה ברלין. גריי מכנה גישה זו ״ליברליזם של מודוס ויוונדי״.<sup style="color: gray;">24</sup>
מה ההבדל בין הליברליזם נוסח רולס לבין הליברליזם של המודוס ויוונדי? הליברליזם של רולס אומר, בעצם, שאנשים רשאים להחזיק באמונות דתיות שונות, אך אל להם להביאן עמם אל הזירה הציבורית. בהיכנסך למתחם הפוליטי עליך לדבר בשפה המשותפת שרולס מכנה ״שפת התבונה הציבורית״.<sup style="color: gray;">25</sup> הדבר דומה לאותו כלל שאימצה חלק מיהדות גרמניה במאה התשע עשרה, ״היה אדם בצאתך ויהודי באוהלך״. המחויבויות הדתיות הן פרטיות. במתחם הציבורי אנו מדברים בשפה אחרת, משותפת, חילונית במהותה, המנטרלת את ההבדלים הדתיים שיש בינינו.
אולם יש תפיסה אחרת, ותיקה יותר, המאמינה שאמונות דתיות ומחויבויות תרבותיות אינן דברים שאדם מותיר מאחוריו כשהוא נכנס למתחם הציבורי. הן חלק ממי שאנחנו וממה שאנחנו גם ברחוב, בקלפי ואפילו בפרלמנט. המתחם הציבורי יהיה, אם כך, זירה למאבק ממשי ועקשני. כל אימת שאנו דנים בהמתת חסד, במחקר תאי גזע, בשיבוט, ברווחתם של בעלי חיים, באתיקה סביבתית ובכל סוגיה בוערת אחרת, הדיון הציבורי מעלה על פני השטח ניגודי השקפות מהותיים ששום שיטה לקבלת החלטות לא תוכל לבטל. אין טעם לקוות שנגיע לעמדה משותפת, אלא לכל היותר לכך שנסתדר זה עם זה. לא קונסנזוס ניצור, אלא מודוס ויוונדי, דרך לחיות יחד בשלום.
בפוליטיקה מהמין הזה האמין ישעיה ברלין. הוא היה משוכנע שלעולם לא נצליח ליצור חברה אידאלית שבה יתממשו בעת ובעונה אחת כל השקפותינו המרובות על אודות הטוב. הציטוט החביב עליו בהקשר זה היה משפט שהוא ייחס לתרגומו האנגלי של פרופ׳ ר׳ ג׳ קולינגווד לשורה מאת עמנואל קאנט, ״מאותו בול עץ מעוות הקרוי האנושות, שום דבר ישר לא נוצר מעולם״. כהערת שוליים אני מוסיף שקאנט עצמו ציטט כאן את התנ״ך: ״מעֻוָּת לא יוכל לתקֹן״ (קהלת א, טו).
אין ספק — השקפתו של ישעיה ברלין על האנושות מנוגדת לאחד הרעיונות הגדולים של היהדות, רעיון ימות המשיח. אנו מאמינים שיום אחד יהיה עולם מושלם; אם ברלין צדק, היום הזה לא יבוא. ועם זאת, עוצמתה של הסתירה מוגבלת. התשובה היהודית לשאלה ״האם הגיע כבר המשיח״ היא תמיד ״עדיין לא״ (יש לנו חבר שקורא לשרברב שלו המשיח: הוא מחכה לו בכל יום שיבוא, אך לעולם אין הוא בא). וגם כאשר יבוא, האמורא בן המאה השלישית שמואל האמין כי ״אין בין העולם הזה לימות המשיח אלא שעבוד מלכויות בלבד״.<sup style="color: gray;">26</sup> לפי שמואל לא יהיה בימות המשיח כל שינוי נִסי בטבע האדם, אלא רק שיבה של היהודים לארצם שלהם. היהדות אמנם מאמינה, שלא כברלין, שבסופו של דבר יצליחו בני האדם להתעלות על האלימות והמלחמה. זוהי התקווה הנבואית. אך לעת עתה, כמו ברלין, חז״ל האמינו בפוליטיקה נטולת דרמות ויומרות ועם זאת נדיבה, פוליטיקה של קיום משותף.
׳דרכי שלום׳ היא צורה מעשית של ליברליזם של מודוס ויוונדי: מערכת עקרונות המאפשרים חיים של חן וחסד לצד אנשים שאמונותיהם ואורחות חייהם אינם מתיישבים עם אלה שלנו. למרות ההבדלים העמוקים שיש בינינו, עלינו לחלוק אזרחות משותפת, ולתרום לרווחתן של קהילות אחרות נוסף על קהילתנו שלנו. זו משמעותו הפוליטית של השלום החז״לי, להבדיל מהשלום הנבואי. הנביאים ציירו את השלום כפי שהוא אמור להתקיים בעידן שפרנסיס פוקויאמה, בעקבות הֵגל, כינה ״קץ ההיסטוריה״. חז״ל שרטטו שלום שיתאים לצורתו המעוקמת של בול העץ הקרוי אנושות. משום כך, הם כמו דיברו ישירות באוזנינו, אנו החיים בדמוקרטיות הליברליות המערביות המקיימות רבגוניות דתית ותרבותית.
יד המקרה, או שמא יד ההשגחה, העניקה לי הזדמנות להצטרף לאנשים שהביאו תכנית של דרכי שלום לידי מעשה. בשנת 2002 חגגה המלכה אליזבת יובל לעלייתה על כס המלוכה. ניסיתי לחשוב על מחווה מצִדה של הקהילה היהודית, או הקהילות הדתיות בכלל, שתוכל לבטא כראוי את הוקרתנו ואת הכרת התודה שלנו. ואז נזכרתי בשיחה שקיימנו שנים אחדות קודם לכן בין הנסיך צ׳רלס, הארכיבישוף מקנטרברי ואני, על דרכים אפשריות לשיפור היחסים בין הקהילות ולחיזוק תחושת האזרחות בקרב צעירים. בשיחה עלה הרעיון שנבקש מכל אחת מהקהילות הדתיות בבריטניה לעודד את חבריה לעשות מעשה אחד של חסד עם אדם שאינו בן אמונתם; להושיט יד של ידידות מעבר לגבולות הדתיים.
החיינו את הרעיון, והנסיך מווילס נתן את ברכתו. התכנית, שנקראה ׳ריספקט׳, הושקה באנגליה באביב 2002, ובהמשך אותה שנה גם בסקוטלנד. השתתפו בה תשע הקבוצות הדתיות העיקריות בבריטניה: נוצרים, יהודים, מוסלמים, הינדים, סיקים, בודהיסטים, יַינים, בני דת זרתוסטרא ובהאים. היא הייתה ׳דרכי שלום׳ הלכה למעשה, בבטאה את הרעיון שכדי שיתקיים שלום אזרחי יש צורך ביותר מסובלנות גרידא של חיה ותן לחיות. ׳דרכי שלום׳ היא צו אקטיבי, לא פסיבי, להיטיב עם מי ששונה מאיתנו וכך להראות שהחוטים של האנושיות המשותפת לכולנו, על צבעיהם המגוונים, הם חלק מהמרקם החברתי שאנו אורגים יחדיו. בעידן של מתיחות בין מיעוטים אתניים ודתיים הקמים לתחייה, זהו רעיון שזמנו שוב הגיע.
<b>* * *</b> <br>פתחתי בסיפור על חסד שחצה גבולות דת, ואסיים בעוד אחד, מתקופה אחרת. אישה צעירה, לא יהודייה, נישאה ליהודי שיחד עם אחיו והוריו עזב את ישראל כדי למצוא עבודה. האיש נפטר, גם אחיו ואביו מתו, ושלוש נשים — שתי גיסות וחותנתן היהודייה — נותרו עתה לבדן. החותנת המבוגרת החליטה לשוב לביתה בישראל. שתי כלותיה הציעו להתלוות אליה, אך היא סירבה. ישראל הייתה ביתה, לא ביתן. אין להן מכרים שם, והן תרגשנה בה זרות. מוטב שתישארנה בארצן ותינשאנה מחדש. אחת הסכימה להישאר, אך השנייה עמדה על דעתה. אבוא איתך, אמרה, ואהפוך את ישראל לביתי, כי את היית לי כאם. לא אתן לך ללכת לבדך.
והן הלכו. השכנים, שהכירו את האישה המבוגרת לפני שנים רבות, התקשו עתה להכירה. הזמן והיגון עשו את שלהם. היא כבר לא הייתה האישה שהם הכירו. המצב שלה ושל כלתה היה עגום. עבודה לא הייתה להן, כסף היה במשורה, והרכוש מועט. אולם היה גם קרוב משפחה רחוק שעשוי היה לעזור. היא שלחה את כלתה להתראות איתו. הוא זכר את הקשר המשפחתי ונתן לה מזון ועבודה, אך האישה הצעירה סקרנה אותו. ניכר היה בה שאינה יהודייה מלידה, אלא גיורת. הוא ידע שהיא עזבה את חייה הקודמים מתוך נאמנות לחותנתה. בחשאי הוא הורה לעובדיו להעניק לצעירה תשומת לב מיוחדת. לילה אחד מצא עצמו לבדו איתה, והציע לה להינשא לו. זהו סיפור ישן ועדין, שמצא לבסוף את דרכו אל התנ״ך. שמה של הצעירה היה רות, לחותנתה קראו נעמי, ולאיש — בועז. רות לא רק נתנה את שמה למגילה המקראית, אלא אף הוסיפה מילה לשפה האנגלית. במילה ruth, חסד, כבר אין משתמשים, אך עקבותיה נותרו באנגלית החיה במילה הגזורה ממנה — ruthless, חסר־רחמים.
בשלב מסוים, בתחילת היכרותם, שואלת רות את בועז: ״מדוע מצאתי חן בעיניך להכירני, ואנכי נָכריה?״ (רות ב, י). יש כאן משחק מילים מיוחד. המילים ׳להכירני׳ ו׳נוכרייה׳ הפוכות במובנן, אך הן גזורות מאותו שורש. שורש עברי אחד, נכ״ר, פורס את כל קשת היחסים האנושיים, מהיכרות עד התנכרות, מחמלה עד אדישות. מגילת רות מציבה שאלה: האם אנו מכירים באנושיות המשותפת לכולנו, מעל לכל החלוקות התרבותיות והדתיות? מגילת רות היא סיפורם של אנשים שהחסד גבר אצלם על השוני. אילו היו נותנים למגילת רות כותרת משנה, הכותרת הייתה בוודאי ״חסדם של זרים״. לנישואים שהחסד הזה הוביל אליהם היו תוצאות: לאחר שלושה דורות נולד מהם המלך דוד. הלוא הוא דוד שאחד מצאצאיו, באחד הימים, יהיה המשיח.
<h3>פרק ט; אחריות כלפי החברה</h3>
<span class="poetry indentAll">אהבת הבריות צריכה להיות חיה בלב ובנשמה, אהבת כל האדם בייחוד, ואהבת כל העמים כולם, חֵפץ עילויָם ותרומתם הרוחנית והחומרית. והשנאה צריכה להיות רק על הרשעה והזוהמא שבעולם. אי אפשר כלל לבוא לידי רום הרוח של ״הודו לה׳, קראו בשמו, הודיעו בעמים עלילותיו״ (דברי הימים א טז, ח) בלא אהבה פנימית, מעמקי לב ונפש, להיטיב לעמים כולם, לשפר את קנייניהם, לאשר את חייהם (הרב אברהם יצחק הכהן קוק).<sup style="color: gray;">1</sup> </span>
אנשל הריס ז״ל היה מהדמויות הבלתי־נשכחות של יהדות בריטניה. עקשן, דבק במטרה, אדם שאי־אפשר להתווכח איתו ובאותה מידה אי־אפשר שלא להעריצו. בעיניי הוא היה מעין עמוס בן זמננו, שחייו כולם אינם אלא פירוש לפסוק ״וְיִגל כמים משפט, וצדקה כנחל איתן״ (עמוס ה, כד). הוריו הקימו מקלט לילדים שנמלטו מגרמניה הנאצית, וזיכרון הילדות הזה הניע אותו כל חייו הבוגרים לחפש היכן שורר הסבל ולהציע לקורבנותיו עזרה מעשית.
הוא שימש גזבר כבוד של הארגון הבינלאומי למלחמה בעוני, ׳אוֹקְסְפָם׳. בעשור האחרון לחייו הקדיש את מרצו לארגון הסיוע והפיתוח הבינלאומי של יהדות בריטניה, העוסק בהגשת עזרה רפואית, חינוכית, חברתית וכספית לאנשים במצוקה בלא תלות בדתם או במוצאם. בתפקידו זה מילא אנשל תפקיד פעיל במתן סיוע הומניטרי בבוסניה, קוסובו, אלבניה ומקדוניה. הוא הקים מפעל לטיהור מים במוזמביק, מרפאת עיניים ניידת בזימבבואה, ותכנית חילופי סטודנטים לגולים טיבטים. למרצו לא היה קץ, והכרתו המוסרית לא נתנה לו מנוחה.
אנשל לא נלאה אף פעם להזכיר לנו שכיהודים יש לנו אחריות לפעול גם מחוץ לגבולות קהילתנו הדתית ולהיות לברכה לאנושות כולה, בלי לבקש לא הכרה ולא תגמול. באזכרה שנערכה לו אחד הדוברים היה לורד בְּהַטְיָה, מוסלמי שאנשל התוודע אליו במסגרת עבודתו למען אוקספם. מנימת דבריו ניכר שהוא ואנשל היו ידידים קרובים ושותפים לחזון מוסרי. במהלך דבריו סיפר לורד בהטיה סיפור משעשע. אנשל, הוא אמר, אהב מוזיקה, בתנאי שזו מוזיקה שהוא בוחר בעצמו. הוא שנא מוזיקת רקע במקומות ציבוריים.
באחד ממסעותיהם להודו הוא ניסה לבקש מצוות שדה התעופה להפסיק את השמעת המוזיקה במערכת הכריזה. הוא לא הצליח. הוא ניסה זאת שוב במטוס, ושוב נכשל. בלובי המלון שוב נשמעה מוזיקה. הוא רץ נסער לדלפק הקבלה ועמד על כך שהיא תופסק. הפעם הוא הצליח. ״אני בטוח, אנשל, שאתה נמצא עכשיו בגן עדן עם אלוהים ועם מקהלת המלאכים שלו״, אמר לורד בהטְיה בהספדו. ״עשה שם מה שתעשה, רק אל תבקש מאלוהים לכבות את המוזיקה!״
מה חיבר בין שניהם, היהודי הנאמן והמוסלמי בעל המחויבות הלא־פחותה? התשובה הקצרה היא ששניהם גילו אכפתיות לדבר־מה גדול יותר מקהילותיהם הדתיות. הם דאגו לאנושות. כשהם ראו מחלה, עוני וייאוש, הם לא התעכבו לברר מיהו הסובל; הם פעלו. הם ידעו שדמעות הן שפה אוניברסלית ועזרה היא צו אוניברסלי. האמונה הייתה להם לא מבצר מבודד אלא חלון לעולם רחב יותר. הם ראו את צלם אלוהים בפניו של זר, ושמעו את קולו בבכיו של ילד רעב.
<b>* * *</b> <br>יש שאלות שאינן נשאלות בתוך תרבות מסוימת, פשוט מפני שלא נוצרו בה נסיבות המעוררות שאלות כאלו. לאורך ההיסטוריה, היהודים קיבלו כאקסיומה את היותם ערבים זה לזה. השאלה שהם <b>לא</b> שאלו הייתה: באיזו מידה אנו ערבים לחברה הרחבה יותר ולעולם כולו?
כפי שראינו בפרק הקודם, אין פירוש הדבר שיהודים לא תרמו לטוב המשותף. נהפוך הוא: בכל מקום שניתנה להם האפשרות, הם תרמו לחברה הכללית מעבר לכל פרופורציה לחלקם באוכלוסייתה. אולם זה היה על תקן ׳דרכי שלום׳, לא מתוך אחריות קולקטיבית. דבר אחד הוא לתת, לעשות מעשי חסד לזרים וליטול חלק בקידום הכלכלה, האמנויות, המדעים והרווחה — ודבר אַחר הוא להאמין שיש לנו חלק באחריות על העמדות שהחברה נוקטת בסוגיות כמו הפלות, המתות חסד, קריסת המשפחה, מערכת המשפט הפלילי או אתוס הצרכנות. האם היהדות מאמינה שהאחריות הקולקטיבית חורגת אל מעבר לגבולות הקהילה הדתית?
<b>השאלה לא נשאלה מפני שהיא אף פעם לא התעוררה</b>. במשך 1,800 שנים של חיים בפזורה, ליהודים לא היו זכויות אזרח. לא היה להם קול. עד המאה התשע עשרה הם לא הורשו ללמוד באוניברסיטאות, לעסוק במקצועות חופשיים ולהיבחר לפרלמנטים, לגופי השלטון המקומי ולתפקידים רשמיים. אחרי האמנציפציה, במאה התשע עשרה ובראשית המאה העשרים, הם אמנם יכלו להיכנס למתחם הציבורי, אך כאזרחים ולא כיהודים. התרבות הציבורית הייתה נוצרית או חילונית ולא היה בה מקום לקול יהודי או לעניין בו.
גם היום, דאגתם העיקרית של רוב היהודים בתפוצות היא להגן על האינטרסים היהודיים — ולאו דווקא לדברר את עקרונות היהדות. כיצד יכול להיות אחרת? ליהודים היה חשוב תמיד החופש לקיים את דתם, ואילו רצון לספח אליה מאמינים חדשים לא פיעם בהם כלל. היהדות מקבלת גרים אך אינה מחפשת אותם, לא מפני שהיא דת מַדירה, אלא מפני שאין היא סבורה שכדי לזכות בישועה או בכרטיס לעולם הבא עליך להיות יהודי. איזה עניין עשוי להיות לציבור שאינו יהודי בשבת, בדיני כשרות, בהלכות נישואין וגירושין, בברית מילה או בכל נוהל יהודי פרטיקולרי אחר? היהודים היו ועודם מיעוט בכל ארץ שנמצאו בה למעט ישראל, והם חיים כך זה אלפי שנים. אין להם כל רצון לכפות את השקפותיהם על הרוב. האינטרסים שלהם חופפים לעקרונות הבסיסיים של הדמוקרטיה הליברלית: התערבות ממשלתית מינימלית בחיי הדת של האזרחים והימנעות מהכרעות חד־צדדיות בסוגיות מוסריות שנויות במחלוקת.
בכל מקרה, אחריות קולקטיבית ביהדות קשורה בברית סיני. שם, בימי משה, קיבלו בני ישראל את תנאי המינוי שלהם כ״ממלכת כהנים וגוי קדוש״. הברית היא שיטת ממשל מיוחדת ותובענית, הכרוכה באחריות בין־אישית פעילה. שיטות ממשל אחרות אינן מניחות שכולם שותפים לאחריות. להפך: השליטים שולטים והיתר מצייתים. אפילו הדמוקרטיה הייצוגית מגבילה את האחריות הציבורית של אזרחיה להצבעה אחת מדי כמה שנים, ולעתים גם במשאלי עם. בשום אופן אין זה ברור שתאוריית מוסר חילונית תראה בכל האזרחים אחראים לפעולותיה של ממשלה, גם אם הצביעו למענה, בוודאי אם הצביעו נגדה. נראה לפיכך שהאחריות הקולקטיבית היא מאפיין ייחודי של הברית המקראית, ולא עיקרון אוניברסלי המאפיין חברות אנושיות.
למעשה, זו לָקוּנה בספרות הפילוסופית החילונית. הרבה נכתב במהלך ההיסטוריה על צורות אחרות של אחריות. האם המלך שואב את סמכותו מהעם או מהאל? למי עליו לתת דין וחשבון? האם האזרחים קיימים כדי לשרת את המדינה, או שמא המדינה קיימת כדי לשרת את האזרחים? אילו מזכויות הפרט הן ׳טבעיות׳ או ׳בלתי ניתנות למסירה׳, ואילו יכולות להימסר למדינה בדרך של אמנה חברתית? מהם גבולותיו המוסריים של הכוח? בכל אלו עסקה הפילוסופיה המדינית חזור ועסוק. לעומת זאת, על האחריות הקולקטיבית — שאלה אתית יותר מפילוסופית — הספרות דלילה.
מי שיבחן את המעט שנכתב ישתומם בוודאי על קיצוניותו. מהעבר האחד יש טקסטים המותחים את האחריות עד קצה גבול ההיגיון. ב׳האחים קרמזוב׳ של דוסטויבסקי מופיע קטע ראוי לציון, שבו הישיש זוסימא מספר על שיחה שניהל אחיו הצעיר עם אמם:
<span class="poetry indentAll">״וגם זאת אגיד לך, אימא, כי כל אחד מאיתנו אשם בכול לפני הכול, ואני אשם מכולם״. אימא אפילו הצטחקה, בוכה ומצטחקת: ״ובמה אתה אשם יותר מכולם? יש שם שודדים, רוצחים, ומה הספקת אתה לחטוא, שאתה מאשים את עצמך יותר מִשֶּׁמַּאשים אחרים?״ ״אמא, דָמי שלי״, הוא אומר (התחיל לומר אז מילים חביבות כאלה, מפתיעות), ״דמי את שלי, חביבה, שמחה, דעי לך כי על פי האמת כל אחד אשם לפני הכול בעד הכול״.<sup style="color: gray;">2</sup></span>
הדברים מוצגים שם כעמדה נוצרית, אך אפשר למצוא פסקאות דומות ביצירותיו של אקזיסטנציאליסט חילוני כז׳אן־פול סארטר המדבר בחיבורו ׳ישות ואַין׳ על ״אחריות מוחלטת״: ״המסקנה המהותית מהערותינו עד כה היא שהאדם, היות שנגזר עליו להיות חופשי, נושא על כתפיו את כובד העולם כולו ואחראי לעולם ולעצמו כדרך חיים״.<sup style="color: gray;">3</sup> זו אחריות הנמתחת אל מעבר לגבולות ההיגיון. הרעיון שאדם יכול להיות אחראי לאירועים שאין לו אפשרות להשפיע עליהם, ואפילו לא לדעת עליהם, הוא מיסטי או לחלופין חסר פשר.<sup style="color: gray;">4</sup> בקצה השני נמצא האינדיבידואליזם הליברטריאני שנקשר בשמו של ג׳ון סטיוארט מיל. במסתו המפורסמת ׳על החירות׳, שכתב ב־1859, טען מיל כי יש ״עיקרון אחד פשוט מאוד״ המגביל את התערבותה של החברה בחיי הפרט:
<span class="poetry indentAll">לפי עיקרון זה, המטרה היחידה שלמענה מותר לבריות, הן כיחידים הן כקיבוץ, להגביל את חופש הפעולה של מי מתוכם היא ההגנה העצמית; שהתכלית היחידה אשר לשמה מותר בדין להשתמש בכוח כפייה כלפי איש הנמנה עם חברה תרבותית היא מניעת נזק לאחרים. טובתו שלו, בין הגשמית ובין הרוחנית, אין בה משום היתר מספיק.<sup style="color: gray;">5</sup> </span>
עמדה זו לגיטימית לחלוטין, ומעניינת השאלה אם אפשר לבססה גם על פי המקורות היהודיים.<sup style="color: gray;">6</sup> אולם המאפיין את המעבר מליברליזם לליברטריאניזם הוא הניסיון לתרגם את הדברים משפת הפוליטיקה לשפת המוסר, וממושגים של הפעלת כוח למושגים של הפעלת השפעה. לשון אחר, לטעון שלא רק של<b>מדינה</b> אין זכות להתערב בחיי הפרט שלא לשם התגוננות, אלא גם ל<b>חברה</b> וליחידים המרכיבים אותה אסור לדון את היחיד, מוסרית, לכף חובה אם לא פגע באחרים. מיל עצמו לא סבר כך, ואף הביע התנגדות מפורשת לרעיון:
<span class="poetry indentAll">תהיה זו אי־הבנה חמורה להניח כי משנה זו היא משנה של אדישות אנוכית, הקובעת שאין לבני אדם כל נגיעה לאופן שזולתם נוהגים בחיים ואין הם צריכים לתת דעתם על מעשיהם הטובים של זולתם או על רווחתם, כל עוד אין האינטרס שלהם מעורב בכך. אין לגרוע מהמאמץ חסר הפניות לשקוד על טובת זולתנו, ואף יש צורך להוסיף עליו הרבה.<sup style="color: gray;">7</sup> </span>
חרף הערה זו, תולדות המחשבה המוסרית הפוסט־מודרנית במערב הן ביטוי מתמשך לאותה ״אי־הבנה חמורה״. מתיחת ביקורת פומבית על צורת התנהגות כלשהי שמבצעה בחר בה בחופשיות, אומרת תורת המוסר הפוסט־מודרנית, היא ״שיפוטיות״ והיא פסולה עקרונית. כאילו שכחנו מי אמר לראשונה ״השומר אחי אנכי״ (בראשית ג, ט), הגענו למסקנה שאיננו עוד שומרי אחינו.
למעט כמה חריגים ראויים לציון,<sup style="color: gray;">8</sup> ההגות החילונית ממעטת לעסוק בשאלת האחריות הקולקטיבית המוסרית של אזרחים כלפי החברה או של האנושות כלפי העולם. בעמודים הבאים אעיין בשאלה זו מזווית יהודית. המקורות מעטים, אבל די בהם כדי לבסס עליהם תשובה, אם כי תשובה זו לא תהיה מקובלת על כולם.
<b>* * *</b> <br>ראשון המקורות הוא הסיפור המקראי על יונה, שנשלח בדבר אלוהים לקרוא לתושבי נינווה לחזור בתשובה. שלא במפתיע, יונה בורח. מה לו ולנוכרים אלו? מה עוד שנינווה נמצאת באשור, אויבתה הגדולה של ישראל, זו שעתידה להחריב את ממלכת ישראל ולהטיל את עשרת השבטים אל תהום הנשייה. מנקודת מבטו של יונה, שתי האפשרויות, שתושבי נינווה ישמעו לו ושתושבי נינווה לא ישמעו לו, גרועות. אם ישמעו לו ויחזרו בתשובה, יינצלו מעונשם ויוכלו להפיק את זממם במועד מאוחר יותר. אם לא ישמעו לו, הוא יהיה בעיניהם נביא זעם ותו לא, וכשנבואתו תתקיים ונינווה תחרב בוודאי יתלו בו את האשם. נראה היה שאין בשליחותו לא היגיון ולא תוחלת.
כזכור, אלוהים הטיל רוח גדולה אל הים, והאונייה שיונה ברח בה חישבה להישבר; יונה הושלך המימה, נבלע בבטן דג ולבסוף חזר ליבשה. עתה נשלח יונה לנינווה שנית. הוא מגיע לעיר ומכריז, כפי שהתבקש, ״עוד ארבעים יום ונינוה נהפכת״ (יונה ג, ד). רק חמש מילים — ואנשי נינווה קוראים צום ותפילה, חוזרים ממעשיהם הרעים, והאסון נמנע. יונה חושש עתה שייראה כשוטה, שכן ניבא חורבן והחורבן לא בא, ומתפלל לאלוהים שימיתנו. בסצנה מפורסמת נוספת, שבה צץ שיח קיקיון ומצל על יונה אך כָּמֵשׁ ואובד בן רגע, מלמד אלוהים את יונה שיעור חשוב:
<span class="poetry indentAll">אתה חסת על הקיקיון אשר לא עמלת בו ולא גִדַלתו, שבִּן לילה היה ובן לילה אבד. ואני לא אחוס על נינוה העיר הגדולה, אשר יש בה הרבה משתים עשרה רִבּוֹ אדם אשר לא ידע בין ימינו לשמאלו, ובהמה רבה? (יונה ד, י–יא).</span>
״רחמיו על כל מעשיו״ (תהלים קמה, ט), נאמר על אלוהים. לדין ולתשובה, לחטא ולחרטה, לכל אלה אין גבולות דתיים או אתניים. אנשי נינווה הם יצירי אלוהים לא פחות מאנשים אחרים. זהו המסר של ספר יונה.
מפי היסטוריונים עולה לעתים הטענה שהאוניברסליזם הוא התפתחות מאוחרת בהיסטוריה של המקרא. למסקנה שגויה זו יכול להגיע רק מי שקורא את התנ״ך מתוך השקפת עולם של התפתחות אנושית, שעל פיה פרטיקולריזם הוא פרימיטיבי, אוניברסליזם הוא מתקדם, והשניים — הכיתתי מול הקוסמופוליטי — הם ניגודים שאינם מתיישבים זה עם זה. אלא שהתנ״ך רואה את הפרטיקולריות ואת האוניברסליות כשני פנים של הזהות האנושית. מצד אחד אנו בני אדם, ומקרה כל בני האדם אחד הוא. מהצד האחר, יש לנו דרכים משלנו לבטא את אנושיותנו, שרק בהן אנו יכולים ללכת. הפרטיקולריות שלנו היא־היא האוניברסליות שלנו: רק אם נהיה מה שהננו, רק אם נכבד את הייחודיות של עצמנו, נוכל לכבד את ייחודיותם של בני תרבויות אחרות.
ישעיה כינה את ישראל, כידוע, ״אור גּוֹיִם״ (ישעיה מב, ו; מט, ו). ירמיה הוקדש כ״נביא לַגּוֹיִם״ (ירמיה א, ה). עמוס השמיע משׂאות לעמים אחרים, וכמוהו עוד נביאים. חמש פעמים בספר בראשית נאמר לאבות ״וְנִבְרְכוּ בך כל מִשְׁפְּחֹת האדמה״ או ״והתברכו בזרעך כל גויי הארץ״.<sup style="color: gray;">9</sup> צפניה ניבא ליום שבו ״אהפֹּך אל עמים שפה ברורה לקרֹא כֻלם בשם ה׳ לעָבדו שכם אחד״ (צפניה ג, ט). זכריה חזה עתיד שבו ״והיה ה׳ למלך על כל הארץ, ביום ההוא יהיה ה׳ אחד ושמו אחד״ (זכריה יד, ט). מלאכי, אחרון הנביאים, אומר: ״ממזרח שמש ועד מבואו גדול שמי בגויִם״ (מלאכי א, יא). התנ״ך הוא פרטיקולרי, אך אינו כיתתי. אין זה יכול להיות אחרת. אלוהי ישראל הוא אלוהיה של האנושות כולה, גם אם לא כולה מכירה בו ככזה.
מהתנ״ך כשלם עולה לדעתי המסקנה שהדרישות המוסריות המופנות לאנושות הן אוניברסליות. ג׳ון ברטון, בספרו על משאות הנביא עמוס אל הגויים, מסכם שבעיני הנביא ״כל עמי העולם מחויבים לחוקי מוסר מסוימים ואמורים ליתן דין וחשבון על התנהגותם״.<sup style="color: gray;">10</sup> לפרטיקולריות של עם ישראל יש שתי סיבות. ראשית, בחירתו כגוי <b>קדוש</b>, ושנית, ההדדיות הייחודית הנוהגת בו, אותה ״אחווה״, כלשונם של אנשי המהפכה הצרפתית, מתוך היותו עם של ברית. כפי שעוד נראה, כמה ממעצביה של היהדות בימי הביניים אכן שאבו מהדברים, בעיקר מסיפורו של יונה, מסקנות מעשיות. אולם במקורות המקראיים אין כדי להוכיח שיש לנו אחריות כלפי תרבויות וקהילות שאינן שלנו. הסיבה לכך ברורה: אדם יכול להיות מחויב רק למה שהוא מסוגל לעשות. אנו אחראים רק למה שאנו יכולים להשפיע עליו. לבד ממקרהו של יונה, איזו השפעה יכולה הייתה להיות ישראל בעולם העתיק? היא הייתה האומה המונותאיסטית היחידה. היוונים, בהצביעם על סירובם של היהודים להעלות קורבנות לאלילים, קראו להם חסרי אמונה. בספר בראשית אנו אמנם רואים כיצד יוסף מציל את מצרים מרעב, אבל מעבר לכך, עד לאחרונה, הרעיון שציביליזציה תאזין לקול מוסרי המגיע מחוצה לה היה בגדר אבסורד.
נעבור אפוא לימי הביניים. במאה השתים עשרה העלה הרמב״ם אבחנה מעניינת בספר ההלכה שלו ׳משנה תורה׳. היא קשורה באירוע קשה המתואר בפרק לד של ספר בראשית. שכם, נשיאו של השבט שנשא את שמו, התאהב בדינה בת יעקב, חטף אותה ואנס אותה. שמעון ולוי, אחֵי דינה, הגו תכנית לחילוץ דינה ולנקמה בשכם. הם אמרו לו ולאנשי עירו ששכם יוכל לקחת את דינה לאישה ושאנשי שכם וישראל יוכלו להינשא ביניהם, בתנאי שאנשי העיר ימולו את בשרם. אנשי שכם הסכימו ועברו את הניתוח. ביום השלישי, בהיותם כואבים, שמעון ולוי באו, לקחו את דינה והרגו כל זָכָר בעיר.
יעקב מזדעזע ממעשה האלימות, וזוכר אותו עד אחרון ימיו — יום שבו במקום לברך את שני האחים הוא מקלל אותם. ״שמעון ולוי אחים, כלֵי חמס מכרֹתיהם. בסֹדם אל תבֹא נפשי, בקהלם אל תחַד כבֹדי, כי באפם הרגו איש וברצֹנם עִקרו שור. ארור אפם כי עָז ועֶבְרָתָם כי קָשָתה״ (בראשית מט, ה–ז). ביום שבו אירע המעשה, לעומת זאת, פורץ בין יעקב ובניו ויכוח נזעם:
<span class="poetry indentAll">ויאמר יעקב אל שמעון ואל לוי: עֲכַרתם אֹתי להבאישני ביֹשֵׁב הארץ, בכנעני וּבַפְּרִזִי. ואני מְתֵי מִסְפָּר, ונאספו עלי והכוני ונשמדתי אני וביתי. <br>ויאמרו: הכזונה יעשה את אחותנו? (בראשית לד, ל–לא).</span>
על משמעותו של ויכוח זה נחלקו שניים מענקי היהדות בימי הביניים, הרמב״ם והרמב״ן. הרמב״ם אומר, ״ומפני זה נתחייבו כל בעלי שכם הריגה, שהרי שכם גָּזַל והם ראו וידעו ולא דנוּהוּ״.<sup style="color: gray;">11</sup> הרמב״ם סבור שכל החברות האנושיות מחויבות באחריות הדדית. עליהן להקים מערכת משפט ולדון את העבריינים, ואם אינם עושים כך הם אשמים קולקטיבית בעוול שנעשה בקרבם.
הרמב״ן אינו מסכים.<sup style="color: gray;">12</sup> הוא אמנם שותף לדעתו של הרמב״ם בדבר המחויבות האוניברסלית להקים בתי משפט, ואף מרחיב משמעותית את רשימת העבירות שבתי משפט אלו צריכים לדון בהן; אולם לדעתו אם הגויים אינם עושים זאת, אין הדבר מחייב אותם בעונש קולקטיבי. ההוכחה, הוא אומר, נמצאת בטקסט המקראי עצמו: אילו הייתה הצדקה מוסרית למה שעשו שמעון ולוי בשכם, יעקב לא היה מקלל אותם. חברה שאינה מקיימת את הדרישה האוניברסלית לקיים מערכת משפט, אינה הופכת בכך את כל בניה לאחראים למעשי פשע שביצעו אחרים.
אפשר להסביר את מחלוקת הרמב״ם והרמב״ן כמחלוקת על היקפה של הברית שכרת אלוהים עם האנושות אחרי המבול. במעמד הר סיני חייבו עצמם בני ישראל בעקרון האחריות הקולקטיבית של ״כל ישראל ערבים זה לזה״; האם התחייבות זו ייחודית לברית סיני, או שכמוה הייתה גם קודם לכן, בברית נוח? הרמב״ן בחר באפשרות הראשונה, והרמב״ם בשנייה. לדעתו של הרמב״ן, החוקים האוניברסליים שנקבעו לאחר המבול מחייבים כל אחד מבני האדם, אך אינם מחייבים אותו לוודא שגם בני אדם אחרים מקיימים אותם. הרמב״ם סבור אחרת, ומאמין שהאחריות הקולקטיבית היא מאפיין אוניברסלי של החיים המוסריים והמדיניים.
הסמכות הרוחנית הבאה שנגעה בנושא הייתה הרב ואיש המוסר הספרדי רבנו יונה בן אברהם גירונדי (1200–1263 בערך). בספר המוסר שלו ׳שערי תשובה׳ כתב:
<span class="poetry indentAll">״הוכח תוכיח את עמיתך ולא תישא עליו חטא״ (ויקרא יט, יז). הוזהרנו בזה שלא נישא חטא בחטאות חברינו בהימנענו מהוכיח אותם. ואם איש אחד יחטא, בהיגלות נגלוֹת חטאוֹ כל העדה ייענשו עליו אם לא יוכיחוהו בשבט מוסָרָם, וכן כתוב ״הלוא עכן בן זרח מָעַל מַעַל בחרם ועל כל עדת ישראל היה קצף, והוא איש אחד לא גָוַע בעֲוֹנו״ (יהושע כב, כ) […] ואפילו אומות העולם אמרו ״ונדע בְּשֶׁלְמִי הרעה הזאת לנו״ (יונה א, ז). אף כי ישראל שהם ערבים זה בזה״.<sup style="color: gray;">14</sup></span>
רבנו יונה מדבר על אחריות יהודית, לא כלל־אנושית, אך הוא מוכיח את דבריו בעזרת המסופר בספר יונה על הספנים הגויים, שכאשר האונייה חישבה להישבר בסערה האמינו שהם נענשים על חטאו של אחד האנשים השוהים באונייה. הם הפילו גורל לגלות מיהו, והגורל נפל על יונה. הם הניחו שייענשו קולקטיבית, כאילו היו הם בני ישראל בימי יהושע שהובסו בקרב העי בשל חטאו של אחד מהם, עכן בן זרח. בשני המקרים התגלתה זהותו של החוטא בהפלת גורל, והאשמה הוסרה מן הקהילה כשהחוטא הובא לדין. רבנו יונה, כמו הרמב״ם, מניח שאחריות קולקטיבית קיימת גם מעבר לגבולות הברית עם ישראל.
רעיון דומה מופיע ב׳ספר חסידים׳, ילקוט הדרכות מוסר שחובר בחוגי חסידי אשכנז של המאה השלוש עשרה: ״אם רואה אדם נוכרי עושה עבירה, אם יכול למחות ימחה, שהרי שלח הקב״ה את יונה לנינווה להשיבם״.<sup style="color: gray;">15</sup> שליחותו של יונה משמשת כאן ראיה לכך שהאחריות המוטלת על היהודים חורגת מעבר לגבולות קהילתם הדתית: עליהם להבטיח, אם הם יכולים, ששכניהם בני אומות העולם ישמרו אמונים למצוות בני נוח.
גישה פילוסופית יותר אפשר למצוא אצל הפילוסוף והדרשן היהודי־ספרדי בן המאה החמש עשרה רבי יצחק עראמה.<sup style="color: gray;">16</sup> בבקשו להסביר את חומרת העונש שהוטל על סדום לעומת עונשים אחרים המתוארים במקרא, הוא מבחין, בעקבות האתיקה האריסטוטלית, בין ארצות שתושביהן חוטאים לבין אלו שחוקיהן מורים לחטוא. כשיחידים חוטאים, הם נושאים לבדם באשמה, אולם כשהחוק עצמו מתיר את התנהגותם, או כאשר השופטים מעלימים עינם ממנה, החטאים הופכים מחטאי האנשים ל״חטאת הקהל כולו״. הדוגמה של עראמה, סדום, והמקור שלו, אריסטו, נמצאים שניהם מחוץ למסגרת ההתייחסות היהודית, ונראה שהאבחנה בין חטא נגד החוק לחטא בחסות החוק היא בעיניו עובדה מוסרית הנכונה לכל חברה שהיא. חוקים, גם אלה שנקבעו בידי שליט יחיד, תלויים בהסכמתו המובלעת של העם. לפיכך, כשחטא נעשה בחסות החוק התירוץ ״לא חטאתי; החטא הוא של מישהו אחר״ אינו תקף. עצם השתייכותו של אדם לחברה כזו והימנעותו מלמחות על חטאותיה, מטילות עליו חלק מהאשמה — אשמתו של <b>העומד מנגד</b>, שהיה יכול לפעול אבל עמד בחיבוק ידיים.
שני רבנים בולטים בראשית המאה העשרים — בן־ציון מאיר חי עוזיאל (1880–1953) ואברהם יצחק הכהן קוק, הרבנים הראשיים הספרדי והאשכנזי לארץ ישראל — השמיעו דברים ברורים על האכפתיות האוניברסלית של המוסר היהודי:
<span class="poetry indentAll">יישובו של עולם, בכל ענפיו המרובים, הוא תנאי מוקדם וצורך הכרחי להשגת דרכנו הישרה בחיים […] כל מדינה וכל לאום המכבדים את עצמם אינם מסתפקים ולא יכולים להסתפק בגבוליהם הצרים ותחומיהם המצומצמים, אלא הם שואפים להכניס את כל הטוב והיפה, המועיל והנהדר אל אוצרם הלאומי, ולהוציא משלהם מקסימום של שפע ברכה לאוצר האנושיות כולה. ליצור קשר של אהבה וידידות בין העמים כולם, להעשרת אוצר האנושיות בעדות מחשביות ומוסריות, ובגילוי מצפוני הטבע. אשרי המדינה ואשרהו הלאום שיכול לתת דין וחשבון לעצמו ממה שהכניסה לאוצרה משל אחרים, ויותר — ממה שהוציא משלה לגנזיה של האנושיות כולה, ואוי לה למדינה ולאומה שמתקפלת בארבע אמותיה, ומצטמצמת בגבולותיה הצרים, מאין לה מה לתת משלה, ומאין לה כלי קיבול וכוח קליטה לקבל משל אחרים.<sup style="color: gray;">17</sup> </span>
דבריו של הרב עוזיאל אינם צריכים פירוש. יש מיזם גלובלי, ״יישובו של עולם״, וראוי שכל אומה תתרום לו ותשאב ממנו. בלעדיות תרבותית מלמדת לא על עוצמה אלא על חולשה; לא על ביטחון עצמי אלא על פחד. הרב קוק היה ברור לא פחות:
<span class="poetry indentAll">עלינו לדעת כי נקודת חיים, אור וקודש, תמיד לא זזה מהצלם האלוהי שנחנן בו האדם בכללו, וחוננו בו כל עם ולשון, כל אחד לפי ערכו, וגרעין קודש זה ירומם את הכול. ומתוך נקודת־חיים זו אנו חפצים את העילוי הגמור שיכול בעולם, את אור הצדק והמישרים […] והשלמת היצור כולו, והאדם וכל אגפיו בתחילה. […] המעמד היותר עליון באהבת הבריות צריכה לקחת אהבת האדם, והיא צריכה להתפשט על כל האדם כולו, למרות כל שינויי דעות דתות ואמונות, ולמרות כל החילוקים של הגזעים והאקלימים […].<sup style="color: gray;">18</sup></span>
מכולם הרחיק לכת הרבי מלובביץ׳ המנוח, מנחם מנדל שניאורסון. הוא עודד יהודים להפעיל את השפעתם ולשכנע אנשים מכלל הציבור לשמור את מצוות בני נוח. הוא התבסס על פסיקתו של הרמב״ם שכאשר יהודים מחזיקים בעמדת כוח עליהם להבטיח שהגויים ישמרו מצוות אלו,<sup style="color: gray;">19</sup> וטען שעמדת כוח אינה הכרחית; גם עמדת השפעה היא הזדמנות. בעבר היהודים שמרו בדרך כלל את דעתם לעצמם ולא התערבו בוויכוחים בחברה הכללית. אולם הם עשו כך בשל הנסיבות, לא מתוך עיקרון. הזמנים השתנו, ואיתם גם האחריות שלנו. אם אדם יכול להשפיע על אחרים בכיוון מוסרי, עליו לעשות זאת.
רעיון זה, יש לומר, מופיע כבר בתלמוד כעיקרון כללי:
<span class="poetry indentAll">כל מי שאפשר [שיכול] למחות לאנשי ביתו ולא מיחה, נתפס על [חטאי] אנשי ביתו. באנשי עירו — נתפס על אנשי עירו. בכל העולם כולו — נתפס על כל העולם כולו. אמר רב פפא, והני דבי ריש גלותא [אנשי ביתו של ראש הגולה] נתפסו על כולי עלמא [על העולם כולו]. כי הא דאמר [כמו שאמר] רבי חנינא: מאי דכתיב [מדוע כתוב] ׳ה׳ במשפט יבֹא עם זקני עמו ושריו׳ (ישעיה ג, יד)? אם שרים חטאו, זקנים מה חטאו? אלא אֵימא [אמור] על זקנים שלא מיחו בשרים.<sup style="color: gray;">20</sup> </span>
אנו נושאים באחריות לכל מה שיכולנו למנוע ולא מנענו. הרמב״ם פסק זאת להלכה, אמנם בהקשר יהודי.<sup style="color: gray;">21</sup> כאשר הכישלון ודאי, אין חובה לנסות. כפי שאומר התלמוד, ״כשם שמצווה על אדם לומר דבר הנשמע, כך מצווה על אדם <b>שלא</b> לומר דבר<b> שאינו</b> נשמע״.<sup style="color: gray;">22</sup> אולם אם יש ולוּ אפשרות רחוקה שיקשיבו לו, אדם חייב להשמיע את מחאתו. אלוהים אומר זאת במפורש לנביא יחזקאל: ״בן אדם, שולח אני אותך אל בני ישראל, אל גויִם המורדים אשר מרדו בי, המה ואבותם פשעו בי עד עצם היום הזה, והבנים קשי פנים וחִזקֵי לב. אני שולח אותך אליהם, ואמרת אליהם, כה אמר ה׳ אלוהים. והמה, אם ישמעו ואם יחדלו כי בית מרי המה — וידעו כי נביא היה בתוכם״ (יחזקאל ב, ג–ה). אסור לנו להחריש לנוכח חטא ועוול. עלינו להשתמש בכל כוח ההשפעה שיש לנו. אם נצליח, שינינו משהו. אם ניכשל, מילאנו את חובתנו כשעשינו מה שיכולנו. הפילוסוף קרל יאספרס מגיע בספרו ׳שאלת האשמה׳ למסקנה דומה:
<span class="poetry indentAll">יש סולידריות בין בני אדם כבני אדם, המשתפת כל אדם באחריות לכל עוולה ואי־צדק בעולם, ובמיוחד לפשעים הנעשים בנוכחותו או בידיעתו. כשאיני עושה את כל מה שאני יכול לעשות כדי למונעם, הריני שותף לאשמה. אם לא חירפתי נפשי כדי למנוע את רציחתם של אחרים אלא עמדתי מנגד, אחוש אשם באופן שאינו נתפס בצורה הולמת מבחינה משפטית, פוליטית ומוסרית. העובדה שעודני חי לאחר שדבר כזה התרחש נתלית בי כאשמה בל תימחה.<sup style="color: gray;">23</sup> </span>
לאשמה מסוג זה הוא קורא אשמה מטפיזית, להבדיל מאשמה מוסרית שאדם נושא בה רק על מעשים שעשה בעצמו. לדעתי אשמה זו אינה צריכה מטפיזיקה. היא נובעת מצווים כגון ״לא תעמֹד על דם רעך״ (ויקרא יט, טז) ומתַקְדימים כגון התערבותו של משה בהצקת הרועים לבנות יתרו (שמות ב, טז–יט). מוטלת עלינו החובה להתערב, אם אנו יכולים, כדי לעצור את התרחשותה של רעה, בלא תלות בזהותם של הפוגע ושל הנפגע. עלינו לבחור בדרך המתאימה לעשות זאת: לעתים עלינו להשתמש בכוח פיזי, ולפעמים עדיפים הוויכוח, השכנוע וההיגיון. בצורתו הפשוטה ביותר נוסח צו זה בידי היסטוריון השואה יהודה באואר: ״לא תעמוד מנגד״.
<b>* * *</b> <br/>אין זה המקום לדון בפרטיה המדויקים של מה שמכונה ביהדות ׳ברית נוח׳, מערכת הנורמות הבסיסיות להתנהגות אנושית ולאחריות אנושית.<sup style="color: gray;">24</sup> על כל פנים, רב נסים גאון (990–1062 בקירוב), בהקדמתו לתלמוד, קובע כי ״כל המצוות שהן תלויין בסברא ובאובנתא דליבא [התלויות בהיגיון ובבינת הלב] כבר הכול מתחייבין בהן מן היום אשר ברא אלוהים אדם על הארץ״.<sup style="color: gray;">25</sup> עמדה יהודית זו כבר אינה רחוקה מרעיון החוק הטבעי ול״שפת התבונה הציבורית״ של ג׳ון רולס.
האבחנה המושרשת היטב ביהדות בין דרישות אוניברסליות להגינות אנושית לבין קוד התנהגות פרטיקולרי של מסורת דתית מסוימת היא בעיניי מועילה, ואף הכרחית, בחברה רב־תרבותית. בחברה כזו יש שטח ציבורי של הטוב המשותף ויש גם מתחמים פרטיים־למחצה של מסורותינו הדתיות השונות. בראשון יש לנו אחריות כלפי החברה בכללותה, ובאחרונים — כלפי קהילתנו שלנו. אני מאמין שכך ראוי שיהיה. לא אל כפיית אמונותיו על החברה ראוי שיישא כל יחיד את עיניו, אלא אל הצגת תובנותיה של אמונתו במסגרת שיח ציבורי על עקרונותיה של החברה ועל ערכיה. לשם כך על הקבוצות הדתיות השונות בתוך החברה הרב־תרבותית לעבור <b>מפוליטיקה של אינטרסים</b> ל<b>פוליטיקה של עקרונות</b>. כשאופקינו יתרחבו אל מעבר לגבולות קהילותינו הדתיות, מסלולינו הנפרדים יתלכדו וכולנו נהיה, במשותף, לבנאָיו של עולם נעים יותר.
עומד כאן למבחן דבר שחשיבותו כיום רבה. במקום אחר<sup style="color: gray;">26</sup> טענתי שהמקרא מציג פילוסופיה מדינית שהיא ייחודית לו. ההגות המדינית המודרנית, מהמאה השבע עשרה ואילך (הובס, לוֹק, רוסו), התמקדה כולה ב<b>אמנה החברתית</b>: הסכמה משתמעת או אף מפורשת של היחידים להעביר כמה מזכויותיהם לגוף מרכזי (מלך, פרלמנט, רשות מחוקקת), בתמורה לכך שהאחרון יגן עליהם מפני אויב מבחוץ ופריעת סדר מבית. לפי השקפה זו, הפוליטיקה היא עניין של אינטרס עצמי המשותף לרבים. אלא שהתאורטיקנים המוקדמים של האמנה החברתית יכלו להסתמך על הנחת היסוד שלאזרחים כולם יש תרבות משותפת — הנצרות — המעניקה משמעות למחויבותם המוסרית. המאבק במאה השבע עשרה התנהל רק בשאלה איזו <b>צורה</b> של הנצרות תמשול. <b>הפוליטיקה</b> יכלה להיות זירה של אינטרסים עצמיים משום שאיזנה אותה מסורת אתית שדיברה בשפה אחרת לגמרי, שפת האלטרואיזם והעזרה לזולת.
כיום, הנחת יסוד זו בטלה ומבוטלת. החברות הפוסט־מודרניות מתאפיינות בכך ש<b>אין</b> בהן קונסנזוס מוסרי. הן מכילות אנשים בעלי אמונות שונות זו מזו תכלית שוני. במקביל, התרבות החילונית נטשה במידה רבה את השאיפה להנחיל ערכים מוסריים לכלל החברה. במקום זאת היא משרתת את רעיון האוטונומיה: המוסריות כבחירה אישית ופרטית (התנ״ך רואה אוטונומיה זו כאנרכיה: ״בימים ההם אין מלך בישראל, איש הישר בעיניו יעשה״ [שופטים כא, כה]). קשה לדעת כיצד תוכל חברה לשרוד לטווח ארוך בתנאים כאלו. המוסריות היא תולדות ניסיונותיה של האנושות לכונן חיים משותפים על בסיס קודים, מוסכמות ואמונות משותפים. בלי שיח מוסרי משותף, כל שנשאר מהזירה הציבורית הוא עסקת שוק: אספקת שירותים בתמורה למסים. על תשתית רעועה זו אי־אפשר לבנות אומה חפצת חיים, קל וחומר לא עולם שטוב לחיות בו. היא מותירה את החברה חשופה לשאלות כגון מדוע אנשים שאינם מרוצים מה״עִסקה״ צריכים בכלל לכבד את התהליך הפוליטי. מדוע לא לדחות את החברה אם אתה חש שהיא דוחה אותך? הלכי רוח כאלה יטילו אותנו בחזרה אל ״המצב הטבעי״ — מלחמת הכול בכול ואי־שקט אזרחי — שעוררו את משבר המודרנה מלכתחילה.
נוכח מצב זה יש טעם רב בהסתכלות אחרת על פוליטיקה. המיוחד בתפיסתו המדינית של המקרא הוא התבססותה על <b>שני</b> תהליכים, ולא על אחד כמקובל: ה<b>אמנה</b> החברתית היוצרת <b>מדינה</b>, וה<b>ברית</b> החברתית היוצאת <b>חברה</b>. ישראל הקדומה כוננה את האמנה החברתית שלה בימי שמואל, כשהחליטה לשים עליה מלך (שמואל א ח). את הברית החברתית שלה כרתה מאות שנים קודם לכן, בהר סיני, כשקיבלה עליה את ריבונותו של האל ואת סמכותן של מצוותיו. ישראל עדיין לא הייתה אז <b>מדינה</b>; היא אפילו לא נכנסה עוד לארצה. אולם מאותו רגע והלאה היא הייתה <b>חברה</b> המאוגדת באותו עיקרון של אחריות משותפת שניתחנו בפרק ז. אמריקה עברה תהליך דומה. תחילה באה המקבילה שלה לברית: הצהרת העצמאות משנת 1776. רק לאחר כמה שנים היא ניסחה את האמנה החברתית שלה: את החוקה של שנת 1787. המסר שהתנ״ך מציע לפוליטיקה של המערב בן זמננו היא שאין זה מספיק להיות מדינה; נדרשת גם חברה — אותה <b>השתייכות משותפת</b> הנובעת מהתחושה שאיננו רק זרים, אלא גם שכנים; שיש לנו חובות איש כלפי רעהו, כלפי מורשת העבר וכלפי תקוותינו לדורות שטרם נולדו; שחברה אינה <b>מלון</b> שאנו מקבלים בו שירותים תמורת כסף, אלא <b>בית</b> שאנו חשים חלק ממנו, ושההיסטוריה שלו היא שלנו (שלנו עצמנו ממש, או שלנו על דרך האימוץ). לשם כך נדרשת, לצד הפוליטיקה החוזית, גם פוליטיקה של ברית.<sup style="color: gray;">27</sup>
כך גם באשר לגלובליזציה. מדוע אנו אמורים לחוש מעורבות מוסרית בבעיות כגון סכסוכים לאומיים, העוני ההמוני, רעב, איידס וניסיונות ג׳נוסייד — אם הדברים מתרחשים הרחק מאיתנו לאנשים שלא פגשנו מעולם ושאין לנו הרבה מן המשותף איתם, והשלכותיהם יגעו בנו ברפרוף אם בכלל? ובכל זאת, אנו אכן חשים מעורבים. <b>קיימת</b> ברית של סולידריות אנושית. המשורר האנגלי ג׳ון דאן ביטא זאת לפני ארבע מאות שנה במילים מפורסמות: ״האנושות כולה היא ספר אחד מאת סופר אחד […] שום אדם איננו אי, שלם בפני עצמו […] כל מוות של אדם מקטין אותי, מפני שאני חלק מהאנושות. לכן, לעולם אל תשאל למי צלצלו הפעמונים; הם צלצלו לך״.<sup style="color: gray;">28</sup>
<b>* * *</b> <br/>ברית נוח היא רעיון שכמו נתפר למידותינו. הרעיון שעוד לפני התחייבויותינו הפרטיקולריות לאמונה זו או אחרת, לתרבות, לאום או ציביליזציה אלו או אחרים, כולנו בני אדם שהושלכו יחדיו אל גורל ההולך ונעשה משותף יותר עם כל מאה שעוברת, עם כל שנה שעוברת. יש לנו חובה לא רק כלפי עצמנו, משפחותינו וחברינו, אלא גם כלפי מעגלים קונצנטריים מתרחבים והולכים — קהילה, חברה, אנושות — שאנו חלק מהם. אנו אחראים למה שיכולנו לעשות להרמת קרנה של האנושות ולא עשינו. כמובן, אחריות זו אינה אינסופית: איננו יכולים לעשות הכול. זמננו, מרצנו ומשאבינו מוגבלים, ולאנשים הקרובים לנו במיוחד, שאנו קשורים עמם ברשת של מחויבות, יש זכות לצפות שנעניק להם קדימות. כפי שהיטיב צ׳רלס דיקנס להראות בדמותה של גברת ג׳ליבי ברומן ׳בית קַדְרוּת׳, אדם המנסה להציל את העולם בעוד הוא מזניח את ילדיו שלו שוגה שגיאה מוסרית. אולם מה שנכון לגבי קהילה נכון גם לגבי חברה, ובסופו של דבר גם לגבי העולם: הוננו האמיתי, כפי שאמר משה מונטיפיורי, הוא מה שאנו נכונים לחלוק עם אחרים. לכל אחד יש מה לתרום, ו״אחד המרבה ואחד הממעיט, ובלבד שיכוון לבו לשמים״.<sup style="color: gray;">29</sup>
הוא הדין באמונה דתית. אלף אלפי הבדלות עומדות בין ניסיון לכפות את אמונתך על אחרים לבין נכונות לחלוק אותה עם אחרים. דתותינו שונות. יהדות אינה נצרות; נצרות אינה איסלאם; המונותאיזם של זרע אברהם לענפיו שונה מהתורות המיסטיות של המזרח מחד גיסא, ומההומניזם המדעי מאידך גיסא. ובכל זאת, כשאנו מגיעים עם מוֹרשות החוכמה שלנו אל המתחם הציבורי, אין סיבה שנשאף להמיר את דתם של אחרים. במקום זאת אנחנו כמו אומרים להם: אם דבר־מה משלנו דיבר אל לבכם, אנא קחו אותו כמתנתנו. לאמִתו של דבר הוא היה תמיד גם שלכם, שכן החוכמה, להבדיל מההתגלות, שייכת לכולנו. בתרבות שיש בה ריבוי דתות, הנכונות לחלוק עם אחרים, בלא כפייה, את מורשתנו המוסרית היא חלק הכרחי מהשיח הדמוקרטי ואף מהאושר החברתי.
אמנם כן, נכונות כזו עשויה להוביל לתוצאות פרדוקסליות. זמן קצר לאחר המתקפה על מרכז הסחר העולמי ב־11 בספטמבר 2001 קיבלתי הודעת דוא״ל מאדם זר:
<span class="poetry indentAll">ד״ר זקס היקר, <br>אני מקווה שאתה קורא את זה בעצמך. <br>אני אמריקנית נוצרייה, ואני עובדת בסן חוזה שבקליפורניה. מאורעות 11 בספטמבר הלמו בי כפי שהלמו ברבים ברחבי העולם. המחשבה על המוות היא מפחידה, אבל יותר מכך נבהלתי משום שהאירוע הזכיר לי שישנם אנשים מנוצלים, רעבים, בודדים וחולים בכל הארצות, ושאת כולם, לבושתי, שכחתי. <br>בלילות המפחידים ונטולי השינה שבאו לאחר מכן, הרהרתי על מטרת חיי: על כך שהיא הייתה ברורה לי בהיותי ילדה, ועל הדרך שבה אוכל לשוב אליה ולחיות אותה. היה ברור לי שאוכל להגיע לידי כך רק אם אקדיש את עצמי לאלוהים שנית, ואחיה באופן שהוא היה רוצה שאחיה בו. התפללתי לעתים קרובות, אבל הסתייגתי מהליכה לכנסייה. חשבתי עליך ועל הרצאותיך, ופניתי לעזרה לספרך ׳האמונה בעתיד׳. <br>שאבתי ממנו כוח ותובנות, ובראשן התובנה שאלוהים מאמין בנו. זה היה רעיון חדש בשבילי. המחשבה שהאמונה היא הדדית מילאה אותי אושר וגרמה לי לקבל אחריות על האמונה שלי. <br>הבנתי גם את הקריאה לזכור. מאז קראתי את הספר ביליתי זמן רב בהיזכרות בחיים שלי ובחברה שאני חיה בה, וכן בחייהם של אנשים אחרים ובחברות שהם חיים בהן. נזכרתי מדוע קיבלתי בחיי החלטות מסוימות, כמו למשל ללמוד סוציולוגיה פוליטית באוניברסיטה. נזכרתי שמטרתי הייתה להבין כיצד התחוללה השואה כדי שאוכל לפעול שדבר כזה לא יקרה שוב. רציתי להקדיש את הקריירה שלי ליוזמות שלום, אולם כשחיי נעשו נוחים יותר התלהבותי קהתה. רק על דרך ההיזכרות הגעתי לידי ההבנה שעליי להקדיש את כישוריי ואת זמני להשגת המטרה שהצבתי לי. <br>ולבסוף, עמדתי שוב על חשיבותה של אהבת הזָר. בעבר זה היה טבעי לי, אך לא עוד. עכשיו חזרתי אליה, והושטתי ידי לרבים. תחילה לבעלי, לבני משפחתי ולעמיתיי, ועכשיו, שוב, גם לזרים (אם כי לפניי עוד דרך ארוכה). <br>מדוע כתבתי לך? סלח לי אם אשמע מלודרמטית, אבל לוּ מתּי הלילה הייתי מתה לאחר ששבתי להכיר ולזכור את אלוהיי. נתת לי אפוא מתנה גדולה. הושטת יד לזר, והזר היה אני.</span>
אני, יהודי, עזרתי לנוצרייה לגלות את אמונתה מחדש: האם עליי לחוש סיפוק או מבוכה? לכשעצמי, אני מודה לאלוהים על הזכות להביא את דבריו בפני אדם אחר. שכן אף על פי שאמונותינו שונות מיסודן, אני מאמין שכל התפילות הבאות מהלב מתכנסות תחת כנפי השכינה, מקום שבו כל בני האדם אהוּבים אם הם עצמם אוֹהבים.
<h2>חלק שני; התאולוגיה של האחריות</h2>
<h3>פרק י; הולדתה של האחריות</h3>
<span class="poetry indentAll">אחריות: נטל המועבר בקלות לכתפיים של אלוהים, הגורל, המזל, המקרה או השכן. בעידן האסטרולוגיה נהוג היה להעמיסו על כוכב (אמברוז בִּירְס).<sup style="color: gray;">1</sup> </span>
מאין היא באה, אותה תשוקה יהודית לשנות את העולם? תשוקה שאכן, במישרין או בעקיפין, שינתה את העולם; שהרי במרוצת הזמן חזון נביאי ישראל הוא שהעניק השראה, בין השאר, לנצרות (בייחוד לנצרות הפוריטנית, שהולידה את המהפכה האנגלית ואת המהפכה האמריקנית), לאיסלאם, לאוטופיה החילונית־משיחית של קרל מרקס, כולן מסורות שאמנם נפרדו מהיהדות אך הושפעו מתשוקתה לצדק חברתי ולגאולה.
רעיונות אינם מופיעים יש מאין, ולא כל המחשבות יכולות לעלות בכל תצורה תרבותית. עולם המיתוס היה שמרני ביסודו. ואכן, לאורך רובה של ההיסטוריה, דתות וציביליזציות נטו לחזק את הסטטוס קוו הרבה יותר מכפי שנטו לקרוא עליו תיגר. הן חינכו לקבלת הדין, לא למחאה; להמשכיות, לא למהפכה. משלה בהן ההנחה שהעולם הוא כפי שהוא משום שזה טבעם של הדברים: החברות ההיררכיות משקפות את הסדר אשר בשמים, והאומות מתפתחות כיצוריו החיים של הטבע. דבר בטבע אינו עשוי לעורר בנו את המחשבה שאנו יכולים להתעלות מעליו ומעל חוקי הברזל שלו: הלידה, הצמיחה, השקיעה והמוות. במאבק ההישרדות החזק מנצח, החלש מת, הכוח מושל והגורל עיוור. מאין, אפוא, צצה המחשבה שאנו יכולים לשנות את העולם ולעשותו אנושי, לצמצם את שרירותיותו ואת אכזריותו, ולהפריח בשממתו נאות מדבר של צדק ובוסתנים של חסד?
רעיון המפתח הוא טרנסצנדנטיוּת: שאלוהים נמצא לא בטבע אלא מעבר לו. באבחה אחת הפך רעיון זה את המוסדות שיצר האדם מעניין שבמוחלט לעניין יחסי. מעתה, אי־אפשר לומר על שום מוסכמה חברתית שהיא כזו משום שאינה יכולה להיות אחרת. אלוהים חופשי, ומכאן שגם האדם, שנברא בצלמו, חופשי. היררכיה, אי־שוויון, שחיתותו של החזק, ניצולו של החלש, כיבוש ארצות ושעבוד עמים — אי־אפשר עוד לטעון שכל אלה מקבלים צידוק מתוך עצם קיומם. לראשונה נוצר פער בן ׳הִנו׳ ובין ׳צריך להיות׳. לא כל דבר שישנו הוא טוב. לא כל מה שנעשה הוא נכון. אנו יכולים לדמיין עולם שונה מהעולם שישנו היום ושהיה בעבר; וכיוון שאנו יכולים לדמיין אותו, אנו יכולים להחליט לפעול להיווצרותו. כשאלוהים נתפס כמצוי מעל ליקום הטבעי, <b>ועם זאת</b> כמי שחנן את האנושות ביצירתיות, תכונתו של האלוהים — כאשר זה קורה נולד חופש אנושי רב ערך. בפעם הראשונה הופכת הדת מכוח המשלים עם העולם לכוח המשנה אותו.
עם החופש נולדה גם האחריות. אם איננו<b> </b>חופשיים, אם מעשינו הם רק תוצר של חוקי טבע, כי אז איננו בעלי אחריות. אולי אני חסר מזל, אך לעולם איני אשם, שכן הדברים שקרו לי ובעטיי היו חייבים לקרות כך. חופש, בחירה, פעולה מוסרית, אחריות דיווח, ערך אישי, אשמה, גמול, כפרה, מחילה — כולם רשת מושגית אחת שנולדה כולה בתנ״ך. בלעדיה, הנוף המוסרי של המערב לא היה מה שהִנוֹ.
בפרק זה, ובארבעת הפרקים שיבואו אחריו, אחזור למשפט הסיום של פרק ב, ״התנ״ך הוא קריאתו של אלוהים לאחריות אנושית״, ואמשיך את הסיפור משם. אני עושה כך משום שרעיונות אינם מתקיימים ברִיק. יש להם היסטוריה ואקולוגיה. אחד הסיכונים המקצועיים בעיסוק בפילוסופיה כפי שעיצב אותה אפלטון, הוא נפילה בשבי האמונה שהרעיונות כולם קיימים משכבר באיזה מרחב נטול ממשות הקרוי ׳התבונה הטהורה׳. במקרה של האתיקה, לפחות, אין הדבר כך. יש יותר מסוג אחד של חיים אתיים, והתבונה אינה יכולה להכריע בין הסוגים. ביוון הקלאסית פרחה האתיקה האזרחית, שבראש סולם המידות הטובות שלה ניצבת נכונותו של אדם למות למען עירו. בחברות היררכיות צמחה אתיקה אחרת, האתיקה של החובה. קיימת גם האתיקה של הכבוד, הרווחת בחברות לוחמניות בעלות קודים של אבירות, וקיימת לבסוף האתיקה של האחריות, המדגישה את אהבת אלוהים והאנושות ואת כבוד האדם באשר הוא אדם, בלי תלות במעמדו ובכוחו.<sup style="color: gray;">2</sup> זו האחרונה כה זרה לקודמותיה, כה רדיקלית וכה מאוימת, שאני רוצה לספר היטב ככל שאוכל את סיפור צמיחתה. הסיפור גלום בעצם בתנ״ך, שכן התנ״ך הוא, כפי שאנסה להראות, מסה מורחבת על האחריות האנושית.
על פניה, טענה זו מוזרה. הרי היהדות, אולי אפילו יותר מדתות אחרות, מבליטה את מעשיו של אלוהים, לא את מעשיהם של בני האדם. אלוהים הוא שהוציא את בני ישראל ממצרים, הוביל אותם במדבר, קרע למענם את ים סוף, הגיש להם מים מסלע ומָן משמים; אלוהים הוא הפועל, ואנו מתפללים אליו. אמונת המקרא נתפסת בדרך כלל כאמונת האדם באל המציל אותו, לא כאמונתם של השמים בכוחו הגואל של האדם. כיצד, אם כן, אני יכול לומר שהתנ״ך הוא קריאתו של אלוהים אלינו לקבל עלינו אחריות ולהיות, יחד איתו, תסריטאיה של ההיסטוריה, שותפיו למעשה הבריאה? אלא שקריאה צמודה בתורה תגלה שהתורה אכן מאמינה באחריות אישית; יותר מכך: אחריות אישית היא נושא־העל העיקרי שלה.
<b>* * *</b> <br>תחילתו של המקרא בארבעה סיפורים: אדם וחוה, קין והבל, נוח והמבול, מגדל בבל. על מה נסבים סיפורים אלה? מדוע הם נמצאים שם? הסיפור המרכזי של המקרא, בריתו של ה׳ עם בני ישראל ותולדותיה הסוערות, מתחיל רק בפרק יב של ספר בראשית, בקריאתו של ה׳ לאברהם ללכת מארצו, ממולדתו ומבית אביו. מהו, אם כן, תפקידם של אחד עשר הפרקים הקודמים? לאיזו <b>סוגה ספרותית</b> הם שייכים? פרקים אלה הם יותר מהיסטוריה גרידא. הם מבטאים חיפוש אחר משמעות בהיסטוריה. למעשה, הם דרמה פילוסופית בארבע מערכות, חקירה בנויה היטב של מושג האחריות.
המערכה הראשונה מתרחשת בגן עדן: אדם, חוה וגן עדן. סביב הזוג האנושי הראשון מונח כל השפע העשיר של העולם שאך זה נברא. דבר אחד בלבד אסור עליו, פריו של עץ הדעת טוב ורע. זו הגבלה עקרונית, שנועדה להבהיר כבר בתחילת ההיסטוריה האנושית שלא הכול מותר. יש גבולות, והסגתם היא ה׳רַע׳. זו הופעתה הראשונה של המילה ׳רע׳ בסיפור הבריאה, שהמילה השכיחה בו, המנחה אותו, היא ׳טוב׳. אין זה מפתיע שדווקא לעץ הזה הם נמשכים. ״מים גנובים ימתקו״, אומר ספר משלֵי (ט, יז). הם אוכלים; עיניהם נפקחות; הם חשים אשמה. תגובתם מרתקת:
<span class="poetry indentAll">וישמעו את קול ה׳ אלהים מתהלך בגן לרוח היום. ויתחבא האדם ואשתו מפני ה׳ אלהים בתוך עץ הגן. ויקרא ה׳ אלהים אל האדם, ויאמר לו: איֵכּה? <br>ויאמר, את קֹלך שמעתי בגן, ואירא כי עירֹם אני ואחבא. <br>ויאמר, מי הגיד לך כי עירֹם אתה? המִן העץ אשר צִוִיתיך לבלתי אכל ממנו אכלת? <br>ויאמר האדם, האשה אשר נתתה עמדי הִוא נתנה לי מן העץ ואֹכֵל (בראשית ג, ח–יב).</span>
<b>האינסטינקט האנושי הראשון הוא הכחשה</b>. האיש מאשים את האישה. במשתמע, הוא מאשים גם את אלוהים. הרי הוא, אחרי הכול, זה שברא אותה, הוא שהחליט כי ״לא טוב היות האדם לבדו״ (שם ב, יח). אנו שומעים כאן לראשונה טענה שעברה גלגולים רבים, אך מסקנתה הייתה תמיד אחת: ״אינני אחראי. אינני אשם״. האשמים עשויים להיות הכוכבים שלנו, מעמדנו הסוציו־אקונומי, טראומות הילדות המוקדמות שלנו, המבנה הגנטי שלנו, ועוד מגוון צורות של דטרמיניזם המתכחשות כולן לחופש הפעולה של האדם. אדם לוקה כאן במה שז׳אן פול סארטר כינה ״אמונה רעה״: ההונאה העצמית הגורסת שאיננו סובייקטים אלא אובייקטים, מופעלים בידי כוחות שמחוץ לשליטתנו.<sup style="color: gray;">3</sup> חוה אינה מפגרת אחרי בעלה ובוחרת באותה אסטרטגיה. ״ויאמר ה׳ אלהים לאשה, מה זאת עשית? ותאמר האשה, הנחש השיאני ואֹכל״ (שם ג, יג). גם היא מציגה עצמה כחפה מפשע, כקורבן ולא כעבריין, כמרומה ולא כמי שרימתה את עצמה. התורה מתארת זאת כ״התחבאות״. כשאדם וחוה מתחבאים בין העצים, הם ממחיזים מצב פסיכולוגי: האשְמה מחפשת מחבוא.
פרט אחד בסיפור הוא הרה משמעות. לפני בריאת האישה אמר אלוהים לאדם: ״מכל עץ הגן אכל תאכל; ומעץ הדעת טוב ורע לא תאכל ממנו, כי ביום אֲכָלְךָ ממנו מות תמות״ (שם ב, טז–יז).<sup style="color: gray;">4</sup> רק בקריאה שטחית ביותר יובן הפסוק כמדבר על עץ או על ידיעה מינית. עניינו של הפסוק הוא הולדת החיים האתיים. בתודעה המונותאיסטית, העולם איננו מה שהיה בתודעה המיתית — מקום של קסם ותעלומה, רוחות ושדים, אלים ואלים למחצה, כוחות עוינים וסכנות מתמידות. לא עוד: עתה האדם והאלוהים עומדים זה מול זה במרחק בל ישוער אך מתוך קרבה שלא היה לה תקדים. אלוהים הוא יותר מכוח. הוא קול. קול המצפון. העימות הזה שבין שני בודדים, האל והאדם הראשון, הוא דרמה שאין דומה לה. דרמת הולדתו של האינדיבידואל בציביליזציה המערבית.<sup style="color: gray;">5</sup>
במיתוס, בני האדם והאלים גם יחד הם חלק מהטבע. האלים הם לעתים כוחות הטבע עצמם, או ייצוגים שלהם: השמש, הסערה, הים, האדמה. בטבע אין חופש. יש התנגשויות, קרבות, מאבקי שליטה. החזק מנצח, החלש מפסיד, אך חוקי הטבע מושלים על כולם. אין זו רק השקפה של העולם העתיק. דוגלות בה גם תורות מודרניות רבות: הסוציו־ביולוגיה, הפסיכולוגיה האבולוציונית, הנוירולוגיה הרדוקציוניסטית ועוד. לפי השקפה זו החופש הוא אשליה. אנחנו חלק מהטבע, וככאלה אנו כפופים לחוקי הסיבתיות האוניברסליים. אנו אוהבים לחשוב עצמנו אדונים לגורלנו, אך איננו כאלה. אנחנו, אם לנקוט פרודיה קלה, שרשראות של כימיקלים, חלק ממחול של מוטציות גנטיות ושל ברירה טבעית שהכוריאוגרפים הראשיים שלו הם השען העיוור והגֵן האנוכי.<sup style="color: gray;">6</sup>
אדם וחוה מייצגים את הולדתו המודעת של החופש. הם ברואים בצלם אלוהים הנמצא מחוץ לטבע והבורא את העולם לא מתוך כפייה אלא כמעשה רצוני של אהבה. הוא נותן לאנושות את הגדולה במתנות: את החופש עצמו. ההומו סאפיינס הוא היחיד ביצירי כפיו של אלוהים שיש לו היכולת ליצור. יש לנו שפה, דמיון, יכולת לזכור את העבר הרחוק, ובעיקר יכולת להשתמש בלשון עתיד. אנו יכולים לעצב חלופות ולבחור ביניהן. אולם <b>לחופש יש גבולות</b>. זה עניינו של הציווי שלא לאכול מן העץ. בלי גבולות, החופש של החזק פירושו שִעבודו של החלש, והחופש של העשיר פירושו מצוקתו של העני. גבולות אלה אינם קשורים לטבע. הגבולות שהטבע מציב הם גבולות הכוח: הגבולות של מה שאנו <b>יכולים</b> לעשות. הגבולות שאלוהים מציב לאנושות הם, לעומת זאת, גבולות אתיים: הגבולות של מה שאנו <b>רשאים</b> לעשות. הולדתו של הצו המוסרי מתרחשת ברגע שההומו סאפיינס מסוגל לראשונה להבין שעם החופש באה גם אחריות.
סיפור אדם וחוה אינו מדע פרימיטיבי. הוא הצגה רהוטה של העיקרון הראשון של האתיקה, האומר שהחופש מחולל סוג חדש של חוק. חוקי המדע מבקשים לתאר, ואילו חוקים מוסריים — לטהר. חוקי המדע חוזים את מה ש<b>יקרה</b>, ואילו חוקי המוסר אומרים מה <b>ראוי שיקרה</b>. רק פועֵל חופשי יכול להבין חוק מוסרי, ורק פועל חופשי יכול גם לעבור עליו. לכך, מטעימה התורה, תהיינה תמיד תוצאות, ואנו נהיה האחראים להן. זוהי ה׳דעת׳ שבפרי העץ. להפר חוק פירושו לטעום פרי אסור ולדעת שנכנסת לשטח הקרוי ׳רע׳, גם אם בצעדיך הראשונים בתוכו לא גרמת כל נזק.
את זאת אדם וחוה חווים ומכחישים בעת ובעונה אחת. הם הראשונים לגלות את החופש, וגם הראשונים לפחד ממנו ולבחור במה שאריך פרום כינה ״מנוס מחופֶשׁ״.<sup style="color: gray;">7</sup> החופש <b>אכן</b> מפחיד, משום שיש עמו אחריות. נוח ומנחם לחיות כבן חסותו של מישהו אחר; ליהנות מהאפשרות לומר ״זה לא באשמתי״; לצפות לישועה ממקום אחר. הידיעה שיש חוקים שאתה יכול להפר, ושעל הפרתם תישא באחריות, <b>היא </b>הגירוש מגן עדן, אובדן הילדות והתמימות; והידיעה הזו אינה יכולה שלא להכאיב. עומקו של הסיפור וקדמוניותו אינם נעוצים בכך שאדם וחוה חטאו (חטא בדרך כלל אינו קדמון), אלא בחשיפתו את הפסיכו־דינמיקה של הכּחש העצמי. האינסטינקט הראשון של אדם וחוה היה להכחיש שפעלו באופן חופשי. הם הכחישו את האחריות ה<b>אישית</b>.
<b>* * *</b> <br>במערכה השנייה, הדרמה האנושית מגיעה לכדי טרגדיה. שני ילדיה הראשונים של האנושות, קין והבל, נולדו, ואיתם גם יריבות האחים — מוטיב שכיח בספר בראשית. שניהם מביאים מנחה לאלוהים. מנחתו של הבל מתקבלת, אך לא כך מנחתו של קין. הסיבה לכך שה׳ לא שעה למנחתו של קין תתגלה במהלך הסיפור. קין כועס. ״ויחר לקין מאד ויפלו פניו״ (בראשית ד, ה). אלוהים, הקורא את מחשבותיו, אומר לו: ״למה חרה לך ולמה נפלו פניך? הלא אם תיטיב — שְׂאֵת [מעשיך יתקבלו ברצון]. ואם לא תיטיב — לַפתח חטאת רובץ, ואליך תשוקתו, ואתה תִמְשל בו״ (בראשית ד, ו–ז). מילים אלו מחזירות אותנו למערכה הקודמת, שכן שכמותן אמר אלוהים גם לאדם לאחר החטא. אדם וחוה התכחשו לאחריותם האישית. אלוהים אומר לקין שהכחשה כזו לא תתקבל. היא חוטאת לאמת. אכן, יש פיתוי; יש, כלשונם של חז״ל, יצר הרע. מי שנסחף אחריו עשוי לטעון להגנתו שלא יכול לעמוד בפניו, אבל אין זה נכון. אפשר לעמוד בפני החטא. ״אליך תשוקתו, ואתה תִמְשל בו״. אלוהים חוסם את נתיב המנוסה הזה. קין אינו יכול להתכחש לחופש ולא לאחריותו האישית. ובכל זאת, קין הורג את הבל.
<span class="poetry indentAll">ויאמר ה׳ אל קין, אֵי הבל אחיך? <br>ויאמר, לא ידעתי; השֹמֵר אחי אנכי? <br>ויאמר, מה עשית? קול דמי אחיך צֹעקים אלי מן האדמה״ (בראשית ד, ט–י).</span>
קין אינו מכחיש את אחריותו האישית. הוא אינו מאשים מישהו אחר, ואינו אומר שלא היה לאל ידו למנוע את הרצח. הוא מכחיש דבר אחר: את האחריות ה<b>מוסרית</b>. הוא פעל, ופעל ברצונו החופשי, אך אין הוא יודע מדוע עליו ליתן דין וחשבון על מה שעשה. הוא אינו השומר של אחיו.
אדם טען ש<b>רצונו היה חסר אונים בפני העולם החיצוני</b>, שהתגלם במקרה שלו בצורת אשתו. קין האמין בטענה ההפוכה, ש<b>העולם החיצוני חסר אונים בפני רצונו</b>. אנו זכאים לעשות כל מה שאנו בוחרים לעשות, והמצפון אינו מציב לנו מגבלות. דוברה הגדול של השקפה זו בעידן המודרני היה ניטשה. הוא התנגד למוסריות הדתית משום שראה אותה, בצדק, כיריבו הגדול של הרצון לעוצמה. ״אנו כופרים באלוהים, אנו כופרים באחריות לאלוהים״, כתב. רק כך אנו מביאים גאולה לעולם״.<sup style="color: gray;">8</sup> לאחר השואה יש למילים אלו צליל מצמרר. היטלר כינה את המצפון המצאה יהודית.
ניטשה היה רק דוגמה קיצונית לנטייה אינטלקטואלית ששלטה בכיפה בהגות המוסרית שמהנאורוּת ואילך: הרעיון שכיוון שאי־אפשר לשאוב את עקרונות האתיקה מהטבע, ברור שמקורם הוא בבחירה אנושית. קאנט כינה זאת ״אוטונומיה״. לדבריו, מה שהוא הטרונומי, כלומר נכפה מבחוץ, אינו צו מוסרי. אם אנו מצייתים לחוק משום שאנו מצפים לתגמול או חוששים מעונש, איננו פועלים באופן מוסרי, אלא רק באופן זהיר או פרגמטי. להיות מוסרי פירושו להיות המחוקק של עצמך. איננו כפופים לסמכות אתית גבוהה מאיתנו, כיוון שאין סמכות כזאת.<sup style="color: gray;">9</sup> כשהמשורר לורד ביירון חיפש אב־טיפוס להתמרדותה של התבונה נגד הכניעה לסמכות, הוא מצא את קין.
קין תופס את הפולחן הדתי בדרך שהיא עתיקה ומודרנית בעת ובעונה אחת. הדת נועדה לשרת אותנו, לא אנו אותה. בתרבויות מיתיות, הפולחן הוא דרך להרגיע את האלים, לפייסם או לתמרן אותם — ובמילים אחרות, לגרום לעשות מה שאנו רוצים שיעשו. הרעיון שאפשר להקריב לאל מנחה ולשמוע את התשובה ״לא״ מזעזע את קין עמוקות — וזו בדיוק הסיבה שמנחתו נדחית. קין מקיים את כל כללי הטקס אך מגלה להוותו שאלוהים אינו כוח שמשדלים אותו או מרגיעים אותו. אלוהים רואה ללב, ומסרב להיענות למניפולציות.
קין מגיב ברצח אחיו. מדוע? אריך פרום סבר שמקורה של האלימות הסדיסטית הוא רגשות בדידות וחוסר אונים:
<span class="poetry indentAll">כל הצורות השונות של סדיזם הראויות להסתכלות, שורשן בדחיפה עיקרית אחת, והיא לשלוט באופן מוחלט בזולת, לעשותו נשוא חסר־ישע לרצוננו, למשול עליו שלטון מוחלט, להיות לו לאלוהים, לעשות עמו כפי שנראה לנו וכפי שנוח לנו. להשפילו, לשעבדו, אלה הם אמצעים למטרה האמורה, והכוונה הקיצונית ביותר והיסודית היא לגרום לו סבל, שהרי אין כוח־שלטון גדול יותר מהכוח לגרום לזולת כאב, להכריחו לסבול מבלי שיוכל להגן על עצמו. התענוג משלטון מוחלט על אדם אחר (או על גופים חיים אחרים) הוא תמצית הסדיזם.<sup style="color: gray;">10</sup> </span>
קין לא הצליח לכפות את רצונו על אלוהים, ובמקום זאת הוא מנסה לכפות את רצונו על אחיו הבל. הוא עושה זאת בדרך הרדיקלית ביותר: רוצח אותו. קין אינו מפחד מהחופש. להפך: הוא מתענג עליו. מה שמפחיד אותו הוא החופש <b>של מישהו אחר</b>: החופש שיש לאלוהים לומר ״לא״. כנקמה על כך הוא נוטל מהבל את החופש להיות. זהו העוול שברצון לעוצמה: אני קונה את החופש שלי במחיר החופש שלך. מדוע אסכים להגבלות על התנהגותי? למה איני יכול לעשות כל שלבי חפץ? התשובה היא, כמובן, שהיעדר מגבלות מוביל בהכרח לעימות, לשפיכות דמים ולאסון. זה, בסופו של דבר, טעם קיומה של המוסריות, יהיו מקורותיה אשר יהיו. רק אם החופש שלי מכבד את החופש שלך, אנו יכולים ליצור עולם אנושי שאינו טרגי.
כוחו של סיפור קין טמון בהכרתו התמימה, הקדמונית, בקשר שבין דת לאלימות. הרצח הראשון נזדמן עם מעשה הפולחן הראשון. לפי רֵנֶה ז׳יראר, התאורטיקן מחבר הספר ׳האלימות והמקודש׳, הדת נולדת מניסיונה של קבוצה לסלק מתוכה את האלימות על ידי הפנייתה לקורבן חלופי, שעיר לעזאזל. חברות פרימיטיביות נקרעות בדרך כלל בשל נקמות דם. בן למשפחה אחת הורג בן למשפחה אחרת, קרוביו של ההרוג נוקמים את דמו, וכך נפתח מעגל דמים שאין לו סוף, לפחות לא בדרך הטבע. הדרך היחידה של החברה להגיע לקתרזיס היא למצוא מחוצה לה תחליף — אדם או חיה — ולהרגו.<sup style="color: gray;">11</sup> סיפור קין הוא מבחינה מסוימת מעמיק יותר, שכן הוא מראה שסכסוך אלים עלול להתקיים לא רק בין חברים שונים בקבוצה, אלא גם בתוך תודעתו של אדם יחיד. קין מפנה אל הבל את האלימות הבוערת בו כלפי אלוהים. יש בסיפור הזה כנות פסיכולוגית יוצאת דופן.
לא את מעשהו מכחיש קין, וגם לא את החופש שהיה לו בעשותו אותו. הוא מכחיש את האחריות: ״השֹׁמר אחי אנכי?״ לדידו אין שום ״אני מחויב״ המאזן את ה״אני רוצה״ או את ה״אני אעשה״; אין סמכות העומדת מעל לריגוש ולתשוקה. קין דוחה את תנאיה של המוסריות עצמה: את היותה חיצונית, את היותה נתונה, את עמידתה הבלתי־מתפשרת על כך שיש משהו שרצוננו כפוף לו, מציאות שלא אנו בחרנו ושאנו מחויבים למגבלות שהיא מטילה עלינו. לא לאחריות האישית מתכחש קין, אלא לאחריות ה<b>מוסרית</b>.
<b>* * *</b> <br>במערכה השלישית אנו מגיעים לנוח ולמבול. מקרהו של נוח הוא מהמוזרים שבמקרא. הוא מוצג בפנינו בדברי שבח בלתי מותנים. הוא ״איש צדיק, תמים היה בדֹרֹתיו. את האלהים התהלך נח״ (בראשית ו, ט). אולם המבט האחרון שאנו מפנים אליו לפני שהוא יורד מהבמה הוא טרגי וטורד את הזיכרון:
<span class="poetry indentAll">וַיָּחֶל נח איש האדמה ויטע כרם. וישת מן היין וַיִּשְׁכָּר וַיִּתְגַּל בתוך אהלֹה. וירא חם אבי כנען את ערוַת אביו, ויגד לשני אחיו בחוץ. ויקח שם ויפת את השמלה וישימו על שכם שניהם וילכו אחֹרנית ויכסו את ערוַת אביהם, ופניהם אחֹרנית וערוַת אביהם לא ראו״ (בראשית ט, כ–כג).</span>
נוח גיבור האנושות הוא עתה נוח חרפת בניו. אדם וחוה אכלו מעץ הדעת, ואילו נוח שתה מפרי הגפן, עץ השכחה, עץ אי־הדעת. אדם וחוה היו עירומים ובושו בכך, ואילו נוח עירום ואינו בוש; שני בניו הם שמתביישים להביט בו.
עמימותו המוסרית של נוח נרמזת בעדינות כבר בבשורה על הולדתו. אביו למך קורא את שמו נוח ״לאמֹר: זה ינחמנו ממעשֵׂנו ומעצבון ידינו מן האדמה אשר אררה ה׳״ (בראשית ה, כט). משהו נראה כאן משובש. אם ביקש אבי היילוד לבטא את רצונו בנחמה, מוטב היה שיקרא לו, למשל, מנחם.<sup style="color: gray;">12</sup> השם נוח עניינו מנוחה, לא נחמה, ולא מהשורש נח״מ הוא גזור אלא מהשורש נו״ח. נוצרת כאן מערכת מורכבת של הדהודים. נוח הוא האיש שנח כאשר היה עליו לפעול, שכן כשהאסון התרגש על העולם הוא הציל, מכל האנושות, רק את עצמו ואת בני משפחתו. ׳נֹח׳ הוא גם ׳חן׳ בהיפוך אותיות. ׳חן׳ הוא מילת מפתח בסיפורו של נוח: ״ונח מצא חן בעיני ה׳״ (בראשית ו, ח). חִנו של נוח הוא דו־ערכי: יש בו כנראה גם מהיפוכו של החן. ומעל לכול: השורש נח״מ, ששימש את למך כשקרא את שמו של נוח, חוזר ומופיע בסיפור במובן הפוך לזה שלמך התכוון אליו: ״וירא ה׳ כי רבה רעת האדם בארץ, וכל יצר מחשבֹת לבו רק רע כל היום, וַיִּנָחֶם ה׳ כי עשה את האדם בארץ ויתעצב אל לבו״ (בראשית ו, ה–ו). השורש נח״מ הוא קוֹנטרוֹנים, שורש בעל שני מובנים הפוכים.<sup style="color: gray;">13</sup> יש בו הקלה אבל גם חרטה; נחמה, אבל גם מיאון להינחם. נוח אכן ״ינחמנו ממעשׂנו״, אך נחמה זו היא המוות. נוח לא רק שלא הצליח להסיר את הקללה מעל ״האדמה אשר אררה ה׳״, אלא אף חזה בחייו באיומה שבקללות שבאו על אדמה זו. גדולתו של נוח הייתה גם חולשתו: נוח עמד נוח. כמה שונה ממנו אברהם, שעבודת ה׳ שלו החלה בתנועה, בעזיבת ביתו ובהליכה לארץ רחוקה. גדולתו של נוח הייתה בכך שחי בעידן של רעה רבה, עידן שבו השחית כל בשר את דרכו על הארץ. ולא הושפע מכך. הוא עמד איתן. אולם הוא גם לא ידע לצמוח. חכמינו שמעו במונח ״תמים היה בדֹרֹתיו״ נימה סמויה של ביקורת. יחסית לדורותיו שלו היה נוח צדיק, אך במונחים מוחלטים — לא.<sup style="color: gray;">14</sup>
היכן, על פי הפרשנים הקלאסיים, כָּשַׁל נוח? כשנאמר לו שיהיה מבול ושעליו לבנות תיבה, הוא השקיע עצמו במלאכה. הכתוב יוצא מכליו להדגיש את צייתנותו של נוח, ומציין לא פחות משלוש פעמים שנוח עשה ״ככל אשר צִוָּה אֹתוֹ אלהים״. לאורך הסיפור כולו — האזהרה מפני המבול, בניית התיבה, קיבוץ החיות, ירידת המבול — נוח אינו אומר מילה. בשתיקה הזאת, המנוגדת כל כך לשיחות שאדם וקין מנהלים עם אלוהים, אי־אפשר לטעות.
לנוח, צדיק בפני עצמו, לא הייתה כל השפעה על בני זמנו. בכך נעוץ הכֶּשל שלו. הוא אינו מתערב בהם, אינו גוער בהם, אינו מדרבן אותם לתקן את דרכיהם. הוא אף אינו מתפלל למענם, אינו תוהה על מידת הצדק שבמבול כפי שעשה אחריו אברהם כאשר ערי הכיכר ותושביהן החוטאים עמדו בסכנה. המסורת היהודית דנה את נוח לכף חובה. לעומת נוח, שעליו נאמר ״איש צדיק <b>תמים</b> […] <b>את</b> <b>האלהים התהלך</b> נח״ (בראשית ו, ט), לאברהם אומר אלוהים ״<b>התהלך לפנַי</b> והיֵה <b>תמים</b>״ (בראשית יז, א). נוח, אומרים חכמינו, התהלך את האלוהים, כלומר <b>איתו</b> — ואילו אברהם התהלך צעד אחד <b>לפניו</b>. בפולקלור היהודי נוח נתפס כ״צדיק אִין פֶעלץ״: צדיק במעיל פרווה. יש שתי דרכים לחמם לילה קר: אפשר להתעטף במעיל פרווה, ואפשר להדליק תנור. התעטף במעיל — וחיממת את עצמך. הדלק תנור — וגם אחרים יתחממו. נוח, האיש הצדיק, לא פעל מתוך <b>אחריות קולקטיבית</b>.
אם כל העולם טובע ואתה שורד, הישרדותך אינה שלמה. אחרי השואה ניתן לתופעה שם: אשמת השורד. נוח הוא הרמז הראשון בתורה לכך שלפעמים אין די בצַדיקוּת אישית. כשאחרים סובלים אסור לך להחריש. ״לא תעמֹד על דם רעך״, מצווה התורה בהמשך (ויקרא יט, טז). ״איככה אוכל וראיתי ברעה אשר ימצא את עמי?״ מתחננת אסתר אל המלך (אסתר ח, ו). להיות מוסרי משמעו לחיות עם אחרים ולמענם, לשאת עמם באחריות משותפת, להשתתף בצערם, להוכיחם על עוונם, לריב את ריבם.
המיזם המוסרי הוא ביסודו חברתי. הרמב״ם מציין שהיחיד קודם לחברה. ״אם תניח״, הוא אומר, ״שאחד מבני אדם לבדו ואין לו עסק עם שום אדם, תמצא שהמעלות המידותיות שבו כולן אז בטלות ומושבתות ואין להן צורך״. כאשר אנו חלק מחברה אנחנו מושלכים, אם נרצה בכך ואם לא נרצה, לזירה המוסרית. הרמב״ם מקבל את קביעתו של אריסטו שהאדם ״טבעו שיהא בתוך חבורה״, ואומר שהחברה זקוקה לחוקים בשל השוני בין בני האדם המרכיבים אותה, ובשל ההכרח שלהם לשתף פעולה זה עם זה וליצור חברה תקינה. לפיכך, אף על פי שהתורה ״אינה טבעית, יש לה מבוא בעניין הטבעי״.<sup style="color: gray;">15</sup>
נוח, המציל את עצמו ואת בני משפחתו בבנותו תיבה להגנה מפני מי הגשם, הוא היפוכו של יוסף המציל את מצרים ואת כל הארצות השכנות בבנותו אסמים להגנה מפני תוצאת היעדר הגשם. תיבת נוח מהדהדת, מילולית ותֵמטית, בתיבת משה — והדבר אך מדגיש את הניגוד שבין נוח המציל את עצמו ואת יקיריו לבין משה, המסתכן פעם אחר פעם ומתערב למען חלשים ורב את ריבם. ההתכתבות בין סיפור נוח לבין סיפורי יוסף ומשה אינה מקרית. היא חלק מהסיפֵּר המוסרי של התורה, הבנוי בקפידה. נוח מדגים את האמיתה שלפיה טווח האחריות נמצא מעבר לָעצמי. ״לא טוב היות האדם לבדו״ (בראשית ב, יט). אנחנו חלק מחברה, שותפים לה בשכר ובעונש הניתנים לה על מעשיה. נוח נכשל במבחן <b>האחריות הקולקטיבית</b>. מי שמציל רק את עצמו, גם את עצמו לא הציל.
<b>* * *</b> <br>המערכה הרביעית, מגדל בבל, היא טקסט בעל דחיסות יוצאת דופן. הסיפור כולו כולל תשעה פסוקים (בראשית יא, א–ט), והוא גדוש משחקי מילים והֶרמזים ספרותיים. מעניין למשל דמיון הצלילים בין שתיים ממילות המפתח של הסיפור: ׳לבנה׳ — החידוש הטכנולוגי שהוליד את תוכנית המגדל — ו׳נָבְלָה׳, כלומר נִבלול, נערבב — תכניתו של אלוהים לבלול אל לשונם של הבונים, שממנה נגזר גם השם ׳בבל׳. העיצורים שבמילה ׳נבלה׳, נ־ב־ל, זהים לאלה שבמילה ׳לבנה׳, ל־ב־נ, אך הפוכים בסדרם. היפוך הסדר משקף את היפוך תכניתם של בוני המגדל. הם רצו לבנות עיר ומגדל ״פן נפוץ על פני כל הארץ״ (פסוק ד), אך זה בדיוק מה שגרמו לעצמם במעשה שלהם: ״ויפץ ה׳ אֹתם משם על פני כל הארץ״ (פסוק ח). הם תכננו ״נעשה לנו שם״ (פסוק ד), ואכן נעשה להם שֵם, אך שם שהוא סמל לא לבנייה אלא לבלבול: ״על כן קרא שמה בבל״ (פסוק ט).
משחק מילים נחוץ גם כדי להבין מה היה חטאם של בוני המגדל, דבר שאינו נאמר במפורש. הסיפור מתחיל ונגמר בביטויים שבהם מופיעה המילה ׳הארץ׳: ״ויהי כל הארץ שפה אחת ודברים אחדים״ (פסוק א); ״ומשם הפיצם ה׳ על פני כל הארץ״ (פסוק ט). בתוך מסגרת זו יש משחק מתמשך דווקא בצליליה של המילה ׳שָׁמַיִם׳, בעזרת המילים ׳שֵׁם׳ ו׳שָׁם׳ שמניין הופעותיהן הכולל בפרשייה הוא שבע. המילה ׳שמַים׳ מופיעה בנקודת מפתח בסיפור: ״הבה נבנה לנו עיר ומגדל וראשו בשמים״.<sup style="color: gray;">16</sup> פרשת מגדל בבל היא סיפור על היחסים שבין שמים וארץ. בייחוד מהדהד בה הפסוק הראשון במקרא, ״בראשית ברא אלהים את השמים ואת הארץ״. בבל היא מה שקורה כשבני אדם מפעילים את מלוא כוחות היצירה שלהם ומנסים לבנות את קוסמופוליס: עיר שהיא יְקום מעשה ידי אדם, יקום שהאדם מושל בו ולא אלוהים.<sup style="color: gray;">17</sup> שוב עולה על הדעת ניטשה. המטורף המכריז על מותו של אלוהים מוסיף, ״האם לא דין הוא, כי אנו עצמנו נהיה לאלים על מנת להיראות כראויים לה, לגדלות זו [גדלות מעשה הרג האלוהים]?״<sup style="color: gray;">18</sup>
הפועל ׳להבדיל׳, על נטיותיו, הוא מילת מפתח בפרק הראשון של ספר בראשית, והוא מופיע בו חמש פעמים. היקום שאלוהים בורא הוא מקום של הרמוניה מכוילת בקפידה, שכל עצם וכל צורת חיים נמצאים בה במתחם המיועד להם. בכל שלב בבריאה, בכל יום, חוזרת מילה קבועה: ׳טוב׳ (היא מופיעה שבע פעמים בפרק — פעם בכל אחד מששת ימי המעשה, וביום שלישי פעמיים). בסיום הבריאה, רגע לפני שבת, אלוהים רואה ״את כל אשר עשה והנה טוב מאד״ (בראשית א, לא). ללמדך שכל שלב בבריאה היה טוב בפני עצמו, וטוב <b>מאוד</b> בהיותו חלק מכלל הבריאה.<sup style="color: gray;">19</sup> טוּבו של העולם הוא, על פי בראשית א, אונטולוגי וגם אקולוגי: לכשעצמו וביחס לסביבתו. הוא תלוי בשמירת גבולות; הוא תלוי ב<b>סדר</b>.
בבל, לשון בלבול, היא ההפך מסדר. בוני המגדל מערערים על העיקרון המוצג בספר תהלים, ״השמַים שמַים לה׳, והארץ נתן לבני אדם״ (תהלים קטו, טז). המילה ׳עבירה׳ מבטאת <b>מעבַר</b> גבול, כניסה לתחום אסור. חטא הוא מעשה של כניסה למקום הלא־נכון, אי־כיבוד גבולות ומגבלות שהם מבנה העומק של היקום. החוטא פוטר עצמו מהמעשה התודעתי של ההבדלה: האבחנה בין דברים וההכרה בשונותם. השבוע היהודי מתחיל בטקס רב יופי של פרידה מהשבת הקרוי ׳הבדלה׳. אלוהים מזמין אותנו, ״שותפיו במלאכת הבריאה״, להתחיל כל שבוע בהבדלה, בעמידה על הבדלים ואבחנות — ממש כפי שהוא עשה בשבוע הבריאה. בוני מגדל בבל ביקשו לבנות את ביתם בשמים, ולא כיבדו את האבחנה בין אדם לאלוהים.
עונשם היה מידה כנגד מידה. הם ביקשו ליצור אי־סדר, וקיבלו אי־סדר: איבדו את היכולת לתקשר ביניהם, ובכך גם את היכולת לשתף פעולה שבלעדיה לא ייתכנו הישגים אנושיים. הם בלבלו את השפה — שהרי אלוהים ברא את העולם במילים, ומילים הן המאפשרות סדר, מיון ואבחנה — ושפתם נבללה. הם האמינו שהמגדל שלהם יגיע לשמים (מגדלי הזיקוראת הבבליים, שהסיפור רומז להם, היו מבנים בני שבע קומות שגובהם כ־90 מטר),<sup style="color: gray;">20</sup> ובאירוניה דקה משיב להם הכתוב ואומר: ״ו<b>ירד</b> ה׳ לראות את העיר ואת המגדל״ (פסוק ה). המגדל נראה לבוניו גבוה, אך לא לאלוהים. יש כאן הומור: אלוהים מתבדח על חשבונה של גאוות האדם. בוני בבל למדו לדעת שאם ננסה להגיע לשמים באמצעים טכנולוגיים במקום באמצעות התנהגות מוסרית, לא רק שלא נגיע לשמים אלא גם נאבד את אחדותנו, שהיא סוד הישגינו שעל הארץ.
פרשיית בבל היא הארה מעמיקה על תשוקתו של האדם לרשת את מקומו של אלוהים. המילה ׳אחריות׳ מקורה במילה ׳אַחֵר׳, משום שאחריות היא הכרה בקיומם של אחרים שיש להם זכות טענה בדבר התנהגותנו, ושאנו מחויבים לתת דין וחשבון בפניהם או עליהם. כך גם המקבילה האנגלית responsibility, שנגזרה מ־response, מַעֲנֶה. האֵתי אף פעם אינו פרטי. במונחיו של המקרא, הוא קיים כברית בין שני צדדים, אלוהים והאנושות, המטילה על כל אחד מהם חובות מסוימות כלפי משנהו. ריצ׳רד ניבּוּר הגדיר את אתיקת האחריות של המקרא בעיקרון הבא: ״כל פעולה הנעשית כלפיך היא מעשה אלוהים. הגב אפוא לכל הפעולות הנעשות כלפיך מתוך מחשבה שאתה מגיב למעשה אלוהים״.<sup style="color: gray;">21</sup>
מגדל בבל הוא כישלונה של האחריות ה<b>אונטולוגית</b>: הרעיון שאנו חייבים דין וחשבון למשהו או מישהו מלבדנו. משולהבים מפריצת הדרך הטכנולוגית שלהם, המצאת חומרי הבנייה מעשה ידי אדם המאפשרים לבנות רבי קומות, ניסו אנשי בקעת שנער לבנות יקום מספיק־לעצמו שבו על האדם ליתן דין וחשבון לעצמו בלבד. לדידם אין ׳אחר׳ מחוץ לטבע השופט אותנו ואנו אחראים בפניו. בכותבו על עיר־מדינה מתקופה מאוחרת יותר, אתונה של סוקרטס ואפלטון, תיאר הלורד אקטון את ההרס העצמי שגישה כזו מולידה באורח בלתי נמנע:
<span class="poetry indentAll">הם היו האומה היחידה בעולם העתיק שעלתה לגדולה באמצעות מוסדות דמוקרטיים. אולם הבעלות על כוח בלתי מוגבל, השוחקת את המצפון, המקשה את הלב והמבלבלת את דעתם של מלכים, הפעילה את השפעתה המערערת גם על הדמוקרטיה האתונאית המהוללת. רע להיות נתון לעריצותו של מיעוט, אך רע מכך להיות נתון לעריצותו של רוב […] הפילוסופיה שמשלה אז בכיפה לימדה אותם ששום חוק אינו עומד מעל חוק המדינה; שהמחוקק הוא מעל לחוק. כיוון שכך, לריבון הייתה הזכות לעשות כל שכוחו מאפשר לו, ושום חוק של טוב ורע לא חייב אותו לבד משיקוליו התועלתניים.<sup style="color: gray;">22</sup> </span>
התוצאה הייתה ש״הציבור האתונאי בעל הזכויות הפך עריץ״. אחריות היא מתן דין וחשבון, כאן ועכשיו, ל<b>אחֵר</b> שמעבר לנו. החלופה, מבבל ועד גרמניה הנאצית והקומוניזם הסובייטי, היא סיפור של הקזת דם על מזבח גדוּלתה של האנושות.
<b>* * *</b> <br>אחד עשר הפרקים הראשונים בספר בראשית אינם רק סדרה של סיפורים היסטוריים. הם מחקר בנוי לתלפיות על האחריות. הם מתחילים בשני סיפורים על יחידים, אדם וחוה ולאחריהם קין, וממשיכים בשני סיפורים על חברות, דור המבול ובוני בבל. הסיפור הראשון והסיפור האחרון, סיפורי עץ הדעת ומגדל בבל, עוסקים בטשטוש גבולות: בין מותר ואסור, בין שמים וארץ. שני הסיפורים האמצעיים דנים באלימות, תחילה יחידנית ולאחר מכן קולקטיבית. יחד הם מהווים פסיכולוגיה התפתחותית של ההכרה המוסרית. תחילה אנו מגלים את האחריות ה<b>אישית</b>, את חופש הבחירה. לאחר מכן אנו מתוודעים לאחריות ה<b>מוסרית</b>, הלוא היא הידיעה שלבחירה יש גבולות: שלא כל מה שאנו יכולים לעשות מותר לנו לעשות. בהמשך אנו לומדים על האחריות ה<b>קולקטיבית</b>: אנחנו חלק ממשפחה, מקהילה ומחברה, ואנו שותפים בחפותה או באשמתה. ולבסוף אנו מבינים שיש אחריות <b>אונטולוגית</b>; שהחברה עצמה כפופה לחוק שהוא גבוה ממנה, ולכוח יש גבולות מוסריים.
כל אלה הם מבוא להופעתו של אברהם, שאינו צץ מתוך רִיק. חייו עומדים על בסיס כל מה שנבנה קודם להם. מילותיו הראשונות של אלוהים אליו, ״לֵךְ לְךָ מארצך וממולדתך ומבית אביך״ (בראשית יב, א), הן קריאה לאחריות <b>אישית</b>. אברהם מצטווה לוותר על כל מה שגורם לבני אדם לחשוב שמעשיהם אינם שלהם. הקריאה לאברהם היא תשובה מקדימה לשלוש התורות הדטרמיניסטיות הגדולות של העולם המודרני. קרל מרקס טען שההתנהגות נקבעת על פי מבני כוח בחברה, ביניהם הבעלות על כברות ארץ. כנגד זאת אמר אלוהים לאברהם ״לך לך <b>מארצך</b>״. שפינוזה האמין שההתנהגות האנושית נטועה באינסטינקטים שאנו רוכשים בלידתנו, ולימים התגלגלה השקפה זו לדטרמיניזם הגנטי. כנגד זאת הוסיף אלוהים ואמר לאברהם ״<b>וממולדתך</b>״. פרויד סבר שחוויות הילדות המוקדמת מעצבות את אישיותנו. כנגד זאת אמר אלוהים לאברהם עוד ״<b>ומבית אביך</b>״. אברהם הוא הפרכתו של הדטרמיניזם. ישנם מבנֵי כוח, אבל אנו יכולים לעמוד מחוץ להם. הגנטיקה אכן משפיעה על התנהגותנו, אבל אנו יכולים להיות אדונים להשפעות הללו. הורינו מעצבים אותנו, אך בכוחנו להוסיף ולעצב את עצמנו. מסעו של אברהם הוא פסיכולוגי לא פחות משהוא גאוגרפי. כמו בני ישראל בימי משה, הוא נוסע אל החירות.
בשלב הבא, אברהם נוטל אחריות <b>מוסרית</b> כשהוא יוצא לקרב כדי להציל את לוט בן אחיו (בראשית יד), וכמו אומר בכך: ״כן, שומר אחי אנוכי״. הוא קובע שיא חדש של אחריות <b>קולקטיבית</b> כשהוא מתפלל למען תושבי סדום אף שהוא יודע, או לפחות חושד, שרוב רובם רשעים. לאחריות ה<b>אונטולוגית</b> הוא מגיע בעקדת יצחק, כשהוא מכיר בקדימותו של דבר האלוהים על פני הרגש האנושי והכמיהה האנושית. בכל המקרים הללו אברהם נענה לָאחר, ובכך סולל את הדרך אל מעבר לכישלונותיהם של הדורות שקדמו לו.
כעת ברור מדוע הסיפור המקראי אינו מתחיל באברהם. אחריות איננה נתון יסוד של המצב האנושי. אדרבה, בני האדם דווקא נוטים להתכחש לה: זה לא היה באשמתי (אדם); אינני מבין מדוע עליי לעשות מה שאני צריך, ולא מה שאני רוצה (קין); אני אחראי לעצמי, לא לאחרים (נוח); אנחנו נותנים דין וחשבון רק לעצמנו (בבל). המסע אל האחריות ארוך, ורבים הפיתויים לעצור לפני התחנה הסופית. אולם אם רצוננו לחיות את מלוא האנושיות שלנו, אין לנו דרך ממשית אחרת. אדם מגורש מגן עדן. קין נידון לחיי נדודים. נוח שוקע אל השכרות. מגדל בבל אינו נבנה ובוניו מאבדים את שפתם המשותפת. האחריות היא תנאי לחירות, ואיננו יכולים לזנוח אותה בלי שיתלוו לכך אבדות קשות.
הסיפור אינו נגמר כאן. בפרק הבא אני מבקש להראות כיצד הנושא ממשיך ושוזר את פרשיות התורה. מדוע צריך המשך? אם אברהם היה סיכום ושיא, מה עוד נותר לומר? התשובה היא שהאנושות אינה מורכבת מיחידים בלבד. איננו יכולים לחיות לבד, ואיננו יכולים ליצור לבד. אנחנו חיות חברתיות. משום כך הברית עם אברהם אינה יכולה להיות סוף פסוק; סדר חדש, מקיף יותר, צריך להחליף אותה. רק אומה יכולה לבנות חברה, ורק אומה יכולה להשרות את שכינת האל בזירה הציבורית: בכלכלה, בפוליטיקה, בחיים הציבוריים ובהיסטוריה המשותפת. ספר בראשית עוסק ביחידים. בפרק הראשון של ספר שמות אנו נתקלים, לראשונה בתולדות צאצאיו של אברהם, במילה ׳עַם׳. השאלה שארבעת החומשים הבאים יהיו התשובה לה היא כיצד עם נוטל אחריות.
<h3>פרק יא; יוזמה אלוהית, יוזמה אנושית</h3>
<span class="poetry indentAll">הגמול העילאי לעמלו של אדם אינו השכר שהוא מקבל עליו, אלא השינוי שהוא עובר בזכותו (ג׳ון רסקין).</span>
בסיפור חייו של משה רבנו יש סצנה שקשה לשכוח. היא מתרחשת לאחר שהנביא התעמת עם אלוהים ועם העם בעקבות חטא העגל. ארבעים יום בלבד לאחר ההתגלות הגדולה בהיסטוריה, מעמד הר סיני, בני ישראל מודאגים מהיעדרו של משה, שעלה להר לצורך המשכה של ההתגלות ועדיין לא שב. הם חשים צאן ללא רועה, ומשכנעים את אהרן לעשות להם תחליף. הם נותנים לו את תכשיטיהם, ועגל זהב קם ונהיה. אלוהים מודיע על כך למשה, ומשה יורד מן ההר ורואה את העגל ואת העם מחולל סביבו. זה רגע מזעזע. גם היום, כשאנו קוראים את הכתוב, אנו חשים את ההלם. משה פועל בנחישות. הוא מנתץ את הלוחות שעשרת הדיברות כתובים עליהם באצבע אלוהים, שורף את העגל, טוחן אותו לאבקה, מפזר אותה במים ומשקה את בני ישראל במים הללו. בזעמו הוא אף מורה לבני שבט לוי להרוג בעם. לאחר מכן הוא פורש אל מחוץ למחנה ומתפלל לה׳ שיסלח לבני ישראל. ה׳ נענה לתפילתו, וכאות לכך מורה למשה לעלות להר שוב עם שני לוחות אבנים חדשים. משה יורד עם הלוחות השנִיים — המסורת מתַארכת את האירוע ביום הכיפורים — אך משהו בו השתנה:
<span class="poetry indentAll">ויהי ברדת משה מהר סיני, ושני לֻחֹת העדֻת ביד משה ברדתו מן ההר, ומשה לא ידע כי קרן עור פניו בדַבּרו אִתו. וירא אהרן וכל בני ישראל את משה והנה קָרַן עור פניו וייראו מגשת אליו (שמות לד, כט–ל).</span>
תרגום לקוי של הפועל ׳קָרַן׳ הוא שגרם למיכלאנג׳לו להוסיף למשה קרניים גרמיות בפסלו הגדול. אולם אף יותר מקוריוז זה מסקרנת העובדה שפני משה קרנו רק עתה, בירידתו השנייה מההר, ולא בירידתו עם הלוחות הראשונים. למעשה, גורלם של הלוחות השנִיים היה שונה לגמרי מזה של הראשונים. הראשונים היו ״מעשה אלהים המה, והמכתב מכתב אלהים הוא, חרות על הלֻחֹת״ (שמות לב, טז). הלוחות השניים פוסלו בידי משה, ורק הכתיבה נעשתה בידי אלוהים. למרות קדושתם הגדולה יותר, הלוחות הראשונים לא נשתמרו, משל היו מטאוריטים המתפוררים בכניסתם לאטמוספרה של כדור הארץ. יש דברים שהם קדושים מכדי שישרדו. כיוון שהיו מעשה ידי אלוהים מראש עד סוף, היו הלוחות הראשונים נשגבים מלהשתלב כפי שהם בעולמם של בני אנוש. הלוחות השניים, לעומת זאת, היו תוצר של שותפות בין משה לה׳, והם אכן שרדו. משה עצמו השתנה כתוצאה מכניסתו לשותפות. פניו זרחו. אחרי מסירת הלוחות הראשונים, שתפקידו בה היה רק לקבל, הוא נשאר אותו משה שהיה. אחרי מסירת הלוחות השניים הוא היה אחר. <b>אנחנו משתנים לא על ידי מה שאנחנו מקבלים, אלא על ידי מה שאנחנו עושים</b>.
הפרט הבודד הזה שופך אור על התורה כולה. ניזכר בביקורת המרקסיסטית: הדת גורמת לנו להיות פסיביים, לא אקטיביים. תלותיים, לא עצמאים. היא מנחה אותנו להשלים עם העולם, לא לשנות אותו. על פני השטח זה נשמע נכון. התנ״ך מספר על ישועותיו של ה׳, לא על אלו שמחוללים בני אדם. הוא עוסק בהתערבויות נִסיות של השמים במתרחש על הארץ. אלוהים הוא שמשחרר את בני ישראל משעבוד מצרים, ומשה הוא רק שליחו. התורה, כך נדמה, עניינה העוצמה האלוהית, ולא היכולת האנושית ליזום שינוי עצמי ושינוי חברתי. נדמה שהמסר שלה הוא: התפלל, אל תפעל; חכה בסבלנות, אל תיטול יוזמה. אם ירצה ה׳, הדבר יקרה; אם לא ירצה, לא. הכוח המעצב את ההיסטוריה מצוי מעבר להשגתה של האנושות.
בפרק זה אטען שההפך הוא הנכון. בתנ״ך ניכרת, על פני צירים רבים, תנועה מהיוזמה האלוהית אל המאמץ האנושי, מהעל־טבעי אל הטבעי, מנוכחות אלוהית <b>שולטת</b> לנוכחות אלוהית <b>מייפת־כוח</b>. כל עוד איננו מבינים זאת, אנו מחמיצים את עיקר המסר המקראי. אלוהים מתחיל במלאכה, אך מבקש מאיתנו להשלימה.
המושגים המַפרים ביותר בהקשר זה הם שני מונחים קבליים. הקבלה מתארת שני סוגים של חוויה דתית: אִתְעָרוּתָא דִלְעֵילָא, כלומר התעוררות מלמעלה, ואִתְעָרוּתָא דִלְתָתָא, התעוררות מלמטה. הראשונה היא פעולה שאלוהים יזם, והאחרונה היא יוזמה אנושית. אתערותא דלעילא היא סוג האירועים שאנו מכנים ׳נס׳. כאלו הם למשל מכות מצרים, קריעת ים סוף, ירידת המן מן השמים ונביעת המים מן הסלע. הם מתוארים בתורה כאירועים על־טבעיים שחרגו מהחוקיות הסיבתית של היקום. כל אחד מהם הוא התפרצות של אלוהים אל תוך הסדר הטבעי. נס הוא רגע שבו מוסר הצעיף שאלוהים מסתתר מאחוריו, ואנו מקבלים אות מן הקיום שמעבר. אולם לאתערותא דלעילא, על כל הדרהּ, יש השפעה מוגבלת בלבד על בני האדם. שלושה ימים לאחר קריעת ים סוף, בני ישראל כבר התלוננו על מרירות מי השתייה שלהם. ארבעים יום לאחר מעמד הר סיני הם כבר עשו את עגל הזהב. <b>אתערותא דלעילא משנה את הטבע, אך לא את טבע האדם</b>.<sup style="color: gray;">1</sup> היא אינה קוראת לאדם לעשות דבר לבד מלהיות שקט וסבלני, לחכות, לקוות ולקבל.
אתערותא דלתתא חסרה את הדרמה שיש באתערותא דלעילא. היא אינה נִסית. סדרי הטבע אינם משתנים בה. איננו מונים אותה בין מעשי נפלאותיו של אלוהים. אולם השפעתה גדולה יותר ופעולתה עמוקה יותר וארוכת טווח. היא משנה אותנו. אם אתערותא דלעילא היא מחווה שבה אלוהים יורד אל האדם, אתערותא דלתתא היא מחוותו של האדם המתעלה אל אלוהיו. כשהיא מתרחשת מתרחבים אופקי האפשרות האנושית. אנחנו הננו מה שאנו עושים, ומה שבני אדם עשו פעם הם יכולים לעשות שוב. הלוחות הראשונים, עשויים ביד אלוהים מהחל ועד כלה, היו אתערותא דלעילא. בלוחות השניים, שפוסלו בידי משה, הייתה גם אתערותא דלתתא. משום כך משה השתנה, ומשום כך קרנו פניו רק לאחר מסירת הלוחות השניים.
התנ״ך גדוש בדוגמאות נוספות לאותו מהלך, לאותה העברה של אחריות. אחת מהן מתרחשת בקריעת ים סוף, אירוע המעבר של בני ישראל מתחומו של פרעה לתחומו של אלוהים. לפני חציית הים עומדים בני ישראל בסכנה מיידית של התנגשות צבאית עם המצרים — וכך גם לאחר שהם חוצים את הים; אך מה גדול השוני בין שני המקרים. בראשון הם רואים כיצד משיג אותם צבא מצרים על סוסיו ומרכבותיו וחילו, ונבעתים. הם אומרים למשה, ״טוב לנו עבֹד את מצרים ממֻתנו במדבר״ (שמות יד, יב). משה אומר להם, למעשה, <b>לא לעשות דבר</b>: ״אל תיראו. התיַצבו וראו את ישועת ה׳ אשר יעשה לכם היום. כי אשר ראיתם את מצרים היום לא תֹסִפוּ לראֹתם עוד עד עולם. ה׳ יִלָּחם לכם ואתם תחרִשוּן״ (שמות יד, יג–יד).
העימות השני, זמן קצר לאחר קריעת הים, הוא עם עמלק. להבדיל מהעימות עם מצרים, בקרב הזה על בני ישראל להילחם בכוחות עצמם:
<span class="poetry indentAll">והיה כאשר ירים משה ידו וגבר ישראל, וכאשר יניח ידו וגבר עמלק. וידי משה כבדים, וַיקחו אבן וישימו תחתיו וישב עליה. ואהרן וחוּר תמכו בידיו, מִזה אחד ומזה אחד, ויהי ידיו אמונה עד בֹּא השמש (שמות יז, יא–יב).</span>
אם יש כאן רמז לנס, זה נס מסוג אחר לגמרי מנס קריעת הים. כל עוד בני ישראל מסתכלים כלפי מעלה, ידם גוברת. כשהם מסתכלים כלפי מטה הם מתחילים להפסיד. זהו סיוע אלוהי מסוג חדש: פעולה <b>דרך</b> בני אדם, לא במנותק מהם. ה׳ אינו יוצא עוד בעצמו לשדות הקרב של בני ישראל ונלחם בשמם, אלא נותן להם כוח להילחם ולנצח בעצמם. חצייתו של ים סוף הייתה אפוא ׳טקס מעבר׳ במלוא מובן הביטוי. בני ישראל למדו לפעול <b>עם</b> אלוהים, ולא רק להישען עליו.
מעבר דומה מתרחש במעמד הר סיני. לפניו, בני ישראל מקדישים את כל זמנם להתכוננות למפגש הנשגב. הם מיטהרים. הם פורשים מנשותיהם. גבול מוצב מסביב להר. אלוהים מופיע ונוכחותו מצמיתה. ״וכל העם רֹאים את הקולֹת ואת הלפידִם ואת קול השֹׁפָר ואת ההר עשֵן, ויַרא העם וינֻעו ויעמדו מרחֹק. ויאמרו אל משה, דַבֵּר אַתה עמנו ונשמעה, ואַל ידבר עמנו אלהים פן נמות״ (שמות כ, טו–טז). נוכחותו הבלתי־אמצעית של אלוהים היא נוראה לבלי נשוא. האינסופי מאיים לאכּל את הסופי.
אחרי חטא העגל, לעומת זאת, מוקדשת שארית ספר שמות לדין וחשבון פרטני וממצה על בניית המשכן, שבסופו אנו קוראים: ״ויכַס הענן את אֹהל מועד, וכבוד ה׳ מָלֵא את המשכן״ (שמות מ, לד). הקבלה מדויקת מתקיימת בין המשכן להר סיני. כמו ההר, גם המשכן חולק לשלושה תחומים שקדושתם עולה בהדרגה:
<img src="https://textimages.sefaria.org/SacksCC/sacks_fractured_1.png">
הקבלה דומה שוררת בין הופעתו של ה׳ בהר סיני לאחר שבני ישראל מאשרים את הברית (שמות כד) ובין הופעתו בחנוכת המשכן:
<img src="https://textimages.sefaria.org/SacksCC/sacks_fractured_2.png">
ההקבלה מחושבת.<sup style="color: gray;">2</sup> היא מבקשת לומר לנו שהמשכן היה מקבילה ניידת של הר סיני, בית קבע נישא לשכינה במסעיהם של בני ישראל במדבר. ועם זאת, היה ביניהם הבדל אחד מכריע. המשכן היה <b>מקום שהם בנו בעצמם</b> — ממש כשם שמשה עצמו פיסל את הלוחות השניים. השריית השכינה הייתה תוצאת העובדה שהעם עצמו יצר לשכינה מרחב לשרות בו. בני ישראל הרימו את תרומותיהם, נתנו מרכושם, מזמנם ומכישרונותיהם, ובכך העניקו לעצמם את כבודו של האדם היוצר והבונה.
יש מקבילה נוספת למעשה המשכן. מילות המפתח המשמשות בתיאור בנייתו הן אלו המשמשות בפרק א בבראשית, זה המתאר את בריאת העולם. אין לטעות במסקנה, אף שהיא רדיקלית: <b>בבריאת העולם בנה אלוהים בית לבני האדם. בבניית המשכן בנו בני אדם בית לאלוהים</b>. כשם שבבריאת העולם הדרמה המטפיזית נעוצה בכך שאלוהים מפנה מקום לַסּוֹפי, כך בבניית המשכן היא נעוצה בכך שבני אדם מכינים מקום לאינסופי. מעמד הר סיני היה אתערותא דלעילא, והמשכן הוא אתערותא דלתתא. מה שאנו עושים בעצמנו, ולא מה שאחרים עושים בשבילנו, הוא המוביל אותנו לשינוי. אחרי מעמד הר סיני העם היה מסוגל עדיין לעשות עגל זהב. מבניית המשכן ואילך, במשך מאות שנים, לא עשו להם בני ישראל אלוהים אחרים.
<b>* * *</b> <br>במהלך דומה, מהיוזמה האלוהית ליוזמה האנושית, אפשר להבחין בכל אחת מהבריתות הנכרתות במקרא בין אלוהים לאדם. הראשונה היא זו שנכרתת לאחר המבול עם נוח, ובאמצעותו עם האנושות כולו. זהו צעד חד־צדדי של אלוהים. נוח מקריב קורבנות תודה לאחר שיצא מהתיבה, ואז אנו קוראים:
<span class="poetry indentAll">וירח ה׳ את ריח הניחֹח [של קורבנות נוח], ויאמר ה׳ אל לבו, לא אֹסִף לקלל עוד את האדמה בעבור האדם, כי יצר לב האדם רע מנעוריו, ולא אֹסִף עוד להכות את כל חי כאשר עשיתי. עֹד כל ימי הארץ, זרע וקציר וקֹר וחֹם וקיץ וחֹרף ויום ולילה לא ישבֹּתו (בראשית ח, כא–כב).</span>
אלוהים אינו מבקש לשמוע את תשובתו של נוח. הברית אמנם כרוכה במערכת חוקים המחייבים את בני האדם, שהחשוב בהם הוא איסור הרצח:
<span class="poetry indentAll">שֹׁפֵךְ דם האדם <br>בָּאדם דמו יִשָּׁפך <br>כי בצלם אלהים עשה את האדם (בראשית ט, ו).</span>
אולם בברית זו, הברית הראשונה, השותף האנושי הוא סָביל לחלוטין. זו ברית, מפני שיש בה מחויבויות הדדיות: אלוהים והאנושות יגבילו מעתה כל אחד את עצמו. אולם לנוח אין כל חלק בעצם המעשה של כריתת הברית. אין נדרשת ממנו הסכמה כלשהי, ואף לא ערֵבות למתת החסד שקיבל.
הברית השנייה, הנכרתת הפעם עם אברהם, דורשת ממנו לעשות מעשה ספציפי, למול את עורלת בשרו: ״ויהי אברם בן תשעים שנה ותשע שנים. ויֵרָא ה׳ אל אברם ויאמר אליו […] אני הנה בריתי אִתך, והיית לאב המון גויִם. ולא יקָרא עוד את שמך אברם, והיה שמך אברהם, כי אב המון גוים נתתיך״ (בראשית יז, א–ה). אברהם, בתמורה, נדרש לשאת בגופו אות ברית: ״זאת בריתי אשר תשמרו ביני וביניכם ובין זרעך אחריך: הִמול לכם כל זָכר״ (בראשית יז, י). נוסף על כך, אברהם עשה כבר קודם לכן לא מעט כדי לערוב ליחסיו המיוחדים עם אלוהים. הוא עזב את ארצו, את מולדתו ואת בית אביו ויצא למסע בהוראתו המפורשת של אלוהים. הוא יודע שעליו לחיות בנפרד ממשפחת האדם, ועם זאת להיות לברכה לכל הסובבים אותו. אברהם הוא דמות פעלתנית הרבה יותר מנוח. הוא יודע להתווכח עם אלוהים, אך גם לציית לו, אפילו כשנראה שמחיר הציות הוא חיי בנוֹ. אלוהים מזמין עתה את האדם לדרגה גבוהה יותר של השתתפות.
הברית השלישית, זו המגדירה את יעדה של ישראל כאומה, נכרתת בהר סיני. לא פחות מההתגלות עצמה מרתק מה שהתרחש לפניה:
<span class="poetry indentAll">ומשה עלה אל האלהים, ויקרא אליו ה׳ מן ההר לאמר, כה תאמר לבית יעקב ותגיד לבני ישראל: אתם ראיתם אשר עשיתי למצרים, ואֶשא אתכם על כנפי נשרים ואבִא אתכם אלי. ועתה אם שמוע תשמעו בקֹלי ושמרתם את בריתי — והייתם לי סגֻלה מכל העמים, כי לי כל הארץ, ואתם תהיו לי ממלכת כהנים וגוי קדוש. אלה הדברים אשר תדבר אל בני ישראל. <br>ויבֹא משה ויקרא לזקני העם וישם לפניהם את כל הדברים האלה אשר צִוָהו ה׳. ויענו כל העם יחדָו ויאמרו, כל אשר דִבר ה׳ נעשה. ויָשֶׁב משה את דברי העם אל ה׳. (שמות יט, ג–ח).</span>
התגלותו של ה׳ בהר סיני תלויה בהסכמתו המוקדמת של העם. בכך מנוסח לראשונה עיקרון מרחיק לכת: <b>שום ממשלה אינה לגיטימית בלי הסכמתם של הנשלטים, אפילו אם המושל הוא בורא שמים וארץ</b>. קביעה זו, כשהושמעה מחדש בהצהרת העצמאות האמריקנית, היא המסמנת את הולדתו של רעיון החברה החופשית.<sup style="color: gray;">3</sup> ה׳ אינו מקבילו הטרנסצנדנטלי של פרעה. הקהילייה שהוא מזמין את בני ישראל להצטרף אליו ביצירתה אינה מקום שבו הכוח מושל, גם אם הכוח הוא כוח אלוהי. האומה נולדה מתוך חופש, במובן זה, כדי שהברית תהיה באמת ׳חוקה של חירות׳ עליה לקבל את הסכמתו החופשית של העם. רק לאחר שהעם הביע את הסכמתו (״כל אשר דִבר ה׳ נעשֶׂה״) ההתגלות יכולה להתרחש.
אכן, בתלמוד נשמעת דעה המפקפקת במידת החופש שהייתה לבני ישראל, הנתונים לחסותו המוחלטת של ה׳, כשהחליטו להסכים לתנאי הברית. ״כפה הקב״ה עליהם את ההר כגיגית ואמר להם, אם אתם מקבלים התורה מוטב, ואם לאו — שם תהא קבורתכם״.<sup style="color: gray;">4</sup> מיד אחר כך מצטט התלמוד את הערתו של רבי אחא בר יעקב, ״מכאן מודעא רבה לאורייתא [מכאן טענת־נגד גדולה כלפי התורה]״, ומציע, מפי רבא, תשובה: ״אף על פי כן, הדור [חזרו] [ו]קיבלוה בימי אחשוורוש, דכתיב ׳קִיְּמוּ וקִבְּלֻ היהודים׳ (אסתר ט, כז): קיימו מה שקיבלו [על עצמם]״<sup style="color: gray;">5</sup> — כלומר, גם אם הסכמתם של היהודים לברית סיני ניתנה בכפייה, בימי אחשוורוש הם נתנו אותה שוב מרצונה החופשי. חז״ל היו מוכנים אפוא להציע תאריך מאוחר למדי לאשרורה של ברית סיני, ובלבד שלא יצטרכו לתת תוקף לברית שלא אושרה בידי העם מרצונו החופשי. ההדדיות מגיעה כאן לשיא: אלוהים החופשי רוצה שעם חופשי יעבוד אותו מרצונו החופשי. אחד ההבדלים בין אלוהי המקרא לאלים המיתיים הוא שבורא הכול אינו מבקש לכפות את סמכותו בכוח.
מעמד ברית זה הוא ראשון בסדרת טקסי ברית בתולדות האומה הישראלית, אך בו נמצאת נקודת המשען של הסיפר המקראי. כל המעמדות מכאן והלאה יהיו טקסי אשרור של ברית סיני: הטקס שעורך משה על גדות הירדן (דברים כט), המעמד שמקיים יהושע באחרית ימיו (יהושע כד), וטקסי חידוש הברית בימי מלכותם של אסא (דברי הימים ב טו), יואש (מלכים ב יא) ויאשיה (מלכים ב כג; דברי הימים ב לד). בכולם היוזמה היא אנושית. כך גם בטקס האחרון, מעמד חידוש הברית בימי עזרא לאחר השיבה מגלות בבל (נחמיה ח–י).<sup style="color: gray;">6</sup> תולדות כריתתן של בריתות המחויבות הדדית בין שמים וארץ מתנהלות אפוא על פי הדינמיקה שכבר הכרנו: היוזמה האלוהית מפנה בהדרגה את מקומה ליוזמה האנושית.
תהליך דומה מתרחש במעבר בין שלוש חטיבות התנ״ך — התורה, הנביאים והכתובים. התורה קדושה יותר מספרי הנביאים, וספרי הנביאים קדושים יותר מספרי הכתובים, משום שבמעבר בין חטיבה לחברתה מתחוללת ירידה הדרגתית מהשמים אל הארץ. בתורה אלוהים מדבר אל<b> </b>בני האדם; בנביאים, הוא מדבר דרך בני אדם; ובכתובים, בני אדם מדברים אל אלוהים.
ממה שראינו עד כה עולה שאם אפשר לדבר על נושא־על של התנ״ך, נושא זה הוא סיפור מעברה של היוזמה מהשמים לארץ, מאלוהים לאנושות, מהאב הדואג לילדו הגחמני המבשיל לאִטו. בראשית דרכם כאומה, כשרק הגיחו מרחם שעבוד מצרים, בני ישראל היו לעתים קרובות קצרי רוח וכפויי טובה. לאחר מאות שנים — בשיבת ציון של ימי עזרא ונחמיה, או שמא במגילת אסתר המקפלת בתוכה את החיים היהודיים בתפוצות — הם נעשו נאמנים להפליא. כאלה הם נשארו רוב רובה של התקופה הבתר־מקראית, מחורבן הבית השני עד המאה התשע עשרה. למרבה האירוניה, כאשר הקיפום נִסים אלוהיים מכל עבר הם הרבו להתלונן, ואילו לאורך מאות שנים של ׳הסתר פנים׳ בגולה, הם רק הגבירו את דבקותם בברית. הם היו לעם האמונה, ׳עדי ה׳׳ שעל פני האדמה. המסקנה פשוטה: תלות סבילה באלוהים מעכבת את בוא הבשלות הדתית. ממש כמו שילד יהודי מחויב הלכתית לכבד את הוריו רק כשהוא מגיע לגיל מצוות ואיננו עוד ילד, כך גם בני ישראל למדו לכבד את ה׳ רק כשקיבלו עליהם אחריות.
<b>* * *</b> <br>מה מתרחש כאן? אין שגיאה תאולוגית גדולה יותר מקריאה של התנ״ך כאילו נכתב בידי אפלטון. לדידו של אפלטון, אלוהים והאמת נמצאים מעל לזמן. אלוהים הוא מניע בלתי מונָע, מנותק מזרם ההיסטוריה, פטור מעונשם של רגשות וכמיהות, חסר עניין וידיעה בעסקיהם של בני האדם. ההיסטוריה היא רק מטרד חולף, ״רעש״. האמת נטולת ממד זמן, בלתי משתנה, נצחית. לא זה מה שאנו מוצאים בתנ״ך.
בתנ״ך אנו רואים אלוהים מסוג אחר. אלוהים שמעצב את היקום, שצר את בני האדם במו ידיו ונופח בהם רוח חיים. הוא מעורב בחיי בני האדם ובמסעם על פני הזמן. הוא שומע את תפילותיהם, מכיר את סבלם, נפגע עד עומק נשמתו מבגידתם בו אך אוהב אותם בלא תנאי. יש דברים נצחיים בעולם, ואלוהים הוא בלי ספק אחד מהם. אבל לא על זאת נסב התנ״ך. התנ״ך אינו ספר מטפיזיקה, אלא ספר היסטוריה. כל פנייתו של אלוהים אל האנושות נעשית בתוך ממד הזמן, משום שרק בזמן מסופר הסיפור האנושי. הבריתות של אלוהים הן נצחיות, אך מערכות היחסים שלו עם האנושות הן היסטוריות, מפני שהתודעה האנושית זקוקה לזמן כדי שהמסר האלוהי יחדור אליה ויופנם בה. אנו מועדים ונופלים, פונים למדוחי שווא ונכנסים למבואות סתומים, אבל אנחנו לומדים ומתוך כך צומחים. הארץ המובטחת רחוקה ממצרים ימי הליכה ספורים, אך המסע אליה ארך ארבעים שנה. במובן מסוים אנחנו עדיין ממשיכים במסע הזה, שכן האנושות טרם הגיעה ליעדה — השלום העולמי הידוע כימות המשיח. החשיבה המקראית אינה <b>לוגית</b> אלא <b>כרונולוגית</b>. היא מספרת את סיפור התפענחותה של האמת לאורך הזמן.
הפסיכולוג ז׳אן פיאז׳ה (1896–1980) תרם יותר מכל אדם יחיד אחר להבנה המודרנית של התפתחות הילד.<sup style="color: gray;">7</sup> השאלה שהוא הציב הייתה כיצד צומח הידע. הוא גילה שכל ילד עובד סדרה של התפתחויות קוגניטיביות על פי סדר קבוע, אך לא בקצב קבוע. כשם שילד לא ילך ולא ידבר עד שיהיה בשל לכך, כך הוא גם לא יוכל לבצע משימות לימודיות מסוימות עד שיגיע לשלב ההתפתחותי הנדרש. יש סדרה של שלבים שכל ילד חייב לעבור קודם הבשלתו, ואין קיצורי דרך. דרוש זמן.
<b>התנ״ך קרוב לפיאז׳ה יותר מכפי שהוא קרוב לאפלטון</b>. האמת אינה דבר שאנחנו מגלים ברגע אחד. אצל אלוהים הדברים מתנהלים כך, אך לא אצלנו. לדידה של היהדות, האמת, כפי שהיא מובנת על ידי בני האדם ומופנמת אצלם, היא תהליך התפתחותי. זו הסיבה שחלק גדול כל כך מהתנ״ך הוא סיפורי, ושרבים מספריו הם ספרי היסטוריה. נביאי ישראל היו הראשונים למצוא משמעות בהיסטוריה, לראות את הזיכרון כחובה דתית, ולתפוס את הזמן עצמו כסיפור חיפושם של בני האדם אחר אלוהים וחיפושו של אלוהים אחר בני האדם. זה הבסיס למטפורה החשובה ביותר בתנ״ך: אלוהים כהורה ואנו כילדיו. הנביאים לא עייפו מִשַּׁנֵּן את האנלוגיה הזאת:
<span class="poetry indentAll">הַלה׳ תגמלו זאת, <br>עַם נבל ולא חכם? <br>הלא הוא אביך קָנֶךָ, <br>הוא עשךָ ויכֹננך (דברים לב, ו). <br>כי נער ישראל וָאֹהֲבֵהוּ, <br>ומִמצרַים קראתי לבני […] <br>ואנכי תרגלתי לאפרים [לימדתיו ללכת], <br>קָחָם על זרועֹתיו, <br>ולא ידעו כי רפאתים (הושע יא, א–ג). <br>וָאֹמַר אבי תקראי לי <br>ומאחרַי לא תשובי (ירמיה ג, יט).</span>
אלה הם ביטויי רגש כנים המשקפים את תפקודו של הזמן בתנ״ך: קווי ולא מעגלי, זירה של צמיחה והתפתחות ולא חזרתיות נצחית. תחילה השגיח אלוהים על העם שזה עתה השתחרר מעבדות כאילו היה ילד. הוא הציל אותם מנוגשיהם, הוביל אותם בבטחה בתוך הים, נתן להם מזון ומשקה והגן עליהם מפני אויביהם. אולם כמו כל הורה אחראי הוא רצה שיתבגרו, שילמדו לנהל את המלחמות שלהם בעצמם, שיהיו בעלי אחריות הנושאים את עצמם. תולדות עם ישראל מזכירות את מסלול התפתחותו של האדם. בראשית דרכו בעולם הילד תלוי כמעט לחלוטין בהוריו, ובלעדיהם לא יהיו לו לא מזון ולא ביטחון. אולם בחלוף השנים על ההורים לצמצם בהדרגה את אחיזתם ולתת לילד לעשות בעצמו למען עצמו — אחרת לא יתבגר. זה עלול להיות כואב. הילד הלומד ללכת אינו יכול שלא ליפול. הילד הלומד לבחור ולהחליט יעשה תחילה שגיאות. ובכל זאת, לבסוף, אם ההורות היא מוצלחת, הילד רוכש את הערכים של הוריו ועושה אותם לערכיו שלו.
התנועה מאתערותא דלעילא לאתערותא דלתתא היא מבנהו הבסיסי של הזמן המקראי. אט־אט, ככל שהסיפור מתקדם, נִסָיו של אלוהים מתמעטים ומעשיהם של בני האדם מתבלטים. האמת של התנ״ך, אמת שאינה יכולה לצוץ בבת אחת אלא רק באמצעות חווייתם של אירועים מעצבים, היא <b>מעבָר ממעשים שעושה אלוהים למען בני האדם, למעשים שעושים בני האדם למען אלוהים</b>.
הביטוי החד ביותר לכך הוא אבחנתם של חז״ל בין תורה שבכתב לתורה שבעל פה. לפי המסורת, הלוחות הראשונים ייצגו את התורה שבכתב, ואילו הלוחות השניים היו מלווים גם במסורת שבעל פה. על פי האמורא בן המאה השלישית רב יוחנן, ״לא כרת הקב״ה ברית עם ישראל אלא בשביל דברים שבעל פה, שנאמר ׳כי על פי הדברים האלה כָּרַתִּי אִתך ברית ואת ישראל׳ (שמות לד, כז)״.<sup style="color: gray;">8</sup>
במושג התורה שבעל פה של חז״ל יש תעוזה שאין דומה לה. המילה הכתובה, הֶאמינו, היא של אלוהים, אבל הפרשנות לה נתונה בידי אדם. ה׳ הסמיך את חכמיו לקבוע את משמעותו של הכתוב. הם תיארו כיצד אלוהים דן בשאלות הלכתיות עם המלאכים בישיבה של מעלה, וסומך על בני אדם שיכריעו בוויכוח. כך למשל מתוארת בתלמוד הבבלי פטירתו של אחד החכמים, רבה בר נחמני, אירוע המתחיל במחלוקת בדיני נגעים בישיבה של מעלה:
<span class="poetry indentAll">הקב״ה אומר טהור, ושאר ישיבה של מעלה אומרים טמא. שאלו, מי יכריע? ואמרו: רבה בר נחמני, שכן אמר רבה בר נחמני אני [מומחה] יחיד בנגעים, אני יחיד באהלות. שלחו אחריו שליח [מלאך המוות, שיביא אותו השמיימה], אך מלאך המוות לא הצליח להתקרב אליו, שכן פיו לא פסק מלימוד. או אז נשבה רוח ואיוושה בקני הסוף. סבר [רבה] שזה לגיון פרשים, ואמר: ימות אותו אדם [רבה עצמו] ולא יימסר בידי המלכות. בשעה שיצאה נשמתו אמר: ״טהור, טהור״. יצאה בת קול ואמרה, אשריך, רבה בר נחמני, שגופך טהור ויצאה נשמתך בטהור. נפל פתק מהשמים בפומבדיתא [עירו של רבה], ״רבה בר נחמני נתבקש בישיבה של מעלה״.<sup style="color: gray;">9</sup></span>
אחד המפורסמים בסיפורי התלמוד הוא הסיפור על תנורו של עכנאי, שחכמים דנו אם הוא טמא או טהור. אחד המתדיינים, רבי אליעזר בן הורקנוס, ביקש להוכיח את צדקתו באותות משמים ונענה: ״אמר להם, אם הלכה כמותי מן שמים יוכיחו. יצאתה בת קול ואמרה, מה לכם אצל רבי אליעזר שהלכה כמותו בכל מקום?״ למשמע הדברים ״עמד רבי יהושע על רגליו ואמר: ׳לא בשמַים היא׳ (דברים ל, יב)״. כלומר, כפי שמסביר שם רבי ירמיה, ״אין אנו משגיחין בבת קול, שכבר כתבת בהר סיני ׳אחרי רבים להטות׳ (שמות כג, ב)״. חכמים הכריעו נגד דעתו של רבי אליעזר, אף שהיא זכתה לתמיכה מהשמים. בהמשך, מסופר, פגש רבי נתן את אליהו הנביא, הנחשב בעיני חכמים כמתווך בין שמים וארץ, ושאל אותו מה אמר אלוהים כשהוחלט לא להשגיח בבת הקול. אליהו ענה שה׳ ״חִייך ואמר, ׳ניצחוּני בניי, ניצחוני בניי׳״.<sup style="color: gray;">10</sup>
אי־אפשר לרדת לעומקו של הסיפור בלי לזכור את הרקע ההיסטורי שלו. הבית השני חרב. ירושלים עמדה בשיממונה. הארץ הייתה בידי הרומים, והמשטר דיכא את החיים היהודיים באכזריות. לא היו עתה לא כוהנים ולא קורבנות, לא מלכים ולא נביאים, ומאז כישלונו של מרד בר כוכבא אפסה התקווה לקימום העצמאות היהודית. זה היה המשבר הגדול ביותר בהיסטוריה היהודית, אולם חכמים הצליחו לסמן דרך מוצא ממנו. מכל תפארת ישראל לא היה שיור אלא התורה, אך הם הצליחו לעצב אותה ככלי חזק דיו לשאת על גבו את קיומם של החיים היהודיים בגלות במשך קרוב לאלפיים שנה. התורה הפכה, כפי שכתב היינריך היינה, מולדתו הניידת של היהודי.
בתורה שבכתב נתן אלוהים לישראל את דבריו, אולם בתורה שבעל פה הוא נתן לישראל את הסמכות לפרש אותם. ברעיון זה, שחז״ל היו מודעים לו תמיד, הגיעה הדרמה של היהדות המקראית לשלב שלפני האחרון. האב ייפה את כוחם של ילדיו. הם הפנימו את מה ששמעו ממנו והפכו אותו לחלק מהם. המעבר מהיהדות הנבואית ליהדות הרבנית מתמצה בדבריו של אליהו הנביא לרבי נתן, ״ניצחוּני בניי, ניצחוני בניי״. באותו רגע שהיהדות איבדה את מקומה בזירה ההיסטורית היא מצאה בבית המדרש את תעצומות הדעת והרוח שנדרשו לה לשאת את השפלת הגלות והחולשה. כך ניצלה התקווה מציפורניו של האסון.
<b>* * *</b> <br>סיפור שלם זה — וזהו אכן סיפור אחד, שלם, הנמשך מספר בראשית ועד ימינו — מרגש אותי מאוד. הוא מדבר על האהבה המתוחה והמסוכסכת אך המשתנה והמתחדשת שבין הורה לילד. הוא פותח באלוהים נוכח־תמיד המתערב להגנת עמו האפרוחי, מלמדו, כדברי הושע, ללכת על רגליו, ורואה כיצד הוא נופל וקם, נופל וקם. יש בו רגעי משבר חמור, שנדמה בהם שמרד הנעורים של בני ישראל עובר כל גבול ושובר כל מגבלה. אולם ברית אהבתו של אלוהים לא תופר, שכן לאחר שאמר את דברו לא יחזור בו. על ידי דברו זה — שעד אין קץ נלמד, מתפרש, נידון, עומד לוויכוח, נכתב, נחתם ונידון שוב — מתפתחים היחסים, והילד הופך לבסוף מבוגר. באמצם ללבם את דבר האלוהים באמצעות הלימוד המתמיד בו, הגשימו היהודים את נבואתו המפורסמת של ירמיה:
<span class="poetry indentAll">הנה ימים באים, נאֻם ה׳, <br>וכרַתִּי את בית ישראל ואת בית יהודה ברית חדשה. <br>לא כברית אשר כרתי את אבותם ביום החזיקי בידם להוציאם מארץ מצרים, <br>אשר המה הפרו את בריתי ואנכי בָּעַלתי בם, נאֻם ה׳. <br>כי זאת הברית אשר אכרֹת את בית ישראל אחרי הימים ההם, נאֻם ה׳: <br>נתתי את תורתי בקרבם, <br>ועל לבם אכתבנה <br>והייתי להם לאלהים, <br>והמה יהיו לי לעם (ירמיה לא, לא–לג).</span>
עתה, כשדבר אלוהים בקרבם, השלימו חז״ל את התמורה שעברה חוויית האלוהים שחווים בני האדם — מתפיסה של אלוהים המתערב בהיסטוריה כדי להגן על עם שאינו מגן על עצמו, לתפיסה של אלוהים המדבר מתוך לבם של בני האדם ונותן להם כוחות להגן על עצמם. לא אלוהים השתנה, אלא העם. העם כבר אינו תופס את אלוהים כלוחם, אלא כמורֶה. אלוהים אינו נחווה עוד ככוח המקל מעל בני ישראל את משא האחריות, אלא כמדריך המראה להם כיצד ליטול אחריות. היה רק אדם אחד שחכמינו חלקו לו כבוד המתקרב לזה הנחלק לאלוהים עצמו, ואדם זה היה מורה. כי כהורה וכמורה — והורה הוא גם מורה — מלווה אלוהים את ישראל אל בשלותם. זהו אלוהים המחייך כשילדיו מקבלים עליהם את האתגר ואומר: ״ניצחוני בניי״. אלוהים רוצה שילדיו יגדלו, ואט־אט, במהלך מאות רבות, מצמצם את מקומו כדי שהם יוכלו להתבגר ולרכוש מקום לעצמם. ההיסטוריה היהודית מתחילה בנסים, אך מגיעה למרום שיאה בקבלת אחריות אנושית. מה שמשנה אותנו איננו מה שאלוהים עושה בשבילנו, אלא מה שעושים אנחנו כהיענות לקריאתו.
<h3>פרק יב; הקדוש והטוב</h3>
<span class="poetry indentAll">הלוא זה צום אבחרהו: <br>פַּתֵּחַ חרצֻבּות רֶשע, <br>התֵר אגֻדּוֹת מוֹטָה <br>ושַלַּח רצוצים חָפשים <br>וכל מוֹטָה תנתקו. <br>הלוא פרֹס לרעֵב לחמך <br>ועניים מרודים תביא בית, <br>כי תראה ערֹם וכִסיתו <br>ומבשרך לא תתעלם (ישעיה נח, ו–ז).</span>
האם לדת יש חשיבות לחיים המוסריים? האם כדי להיות טוב מוכרח אדם להאמין באלוהים? האומנם צדק פיודור דוסטויבסקי כששם בפי אחד מגיבוריו את השאלה ״אם אין אלוהים, מהו אפוא פשע?״.<sup style="color: gray;">1</sup> סיפרתי את סיפור הולדתה של תפיסה מסוימת אחת של אלוהים, של האנושות ושל האחריות המוסרית. ברם, האם זו הדרך היחידה להגיע לרעיונות אלה? ולאחר שכבר הגענו אליהם, האם אנו עדיין זקוקים לנרטיב הדתי שהוליד אותם? האם ההקשר הדתי דומה ליסודות של בניין, שאם יוסרו הבניין יתמוטט — או אולי לפיגומים שאפשר להסירם לאחר השלמת הבנייה?
ספרות עצומת היקף עוסקת בקשר שבין האתיקה ובין החיים הדתיים, אבל רק לעתים נדירות נידון בה הנושא במורכבות הראויה לו. לעתים קרובות מדי הוא מטופל בשטחיות, כאילו ׳אתיקה׳ ו׳דת׳ הן מושגים פשוטים ולא מה שהם באמת: מונחים המפגישים תופעות שונות בתכלית. פילוסופים רבים נטו לחפש תשובות של כן או לא, כאילו אפשר להתייחס לשאלות הללו במנותק מזמן, ממקום ומהקשר. האנתרופולוגים היו חכמים יותר, וידעו כי אי־אפשר להפריד את החיים המוסריים מתוך כללותה של תרבות או ציביליזציה. עצם המילים ׳אתיקה׳ ו׳דת׳ הן הפשטות שנוצרו בנאורות האירופית; בתנ״ך, שעוסק באתיקה ובדת באופן מובהק, אין מילים המציינות מושגים אלה. כשאנו מפשטים דברים יתר על המידה אנו עלולים לקבל תשובות פשוטות, נהירות ושגויות.
תחילה אני רוצה להסיר מדרכנו שלוש טענות שכיחות הנזרקות כלפי מושג האתיקה הדתית: שכדי להיות טובים לא חייבים להיות דתיים; שאפשר לדעת מה טוב גם בלי התגלות; ושכדי להיות מוסרי יש לעשות את הטוב מפני שהוא טוב, לא מפני שכך אלוהים ציווה. לטענה הראשונה — שאפשר להיות טובים בלי להיות דתיים — התשובה הפשוטה היא: <b>כמובן</b>. האם מישהו חשב אי־פעם אחרת? התנ״ך גדוש בדוגמאות. רחב, שהצילה את חייהם שלושת המרגלים ששלח יהושע ליריחו, היא זונה כנענית (יהושע ב). יעל, הגיבורה שבאה לעזרת ישראל נגד צבא סיסרא הפולש, היא קֵינית (שופטים ד). רות, שם נרדף לחסד, הייתה מואבייה (רות א). הדוגמה המרשימה ביותר היא בת פרעה, שהצילה את משה התינוק, נתנה לו את שמו והגנה עליו בשנות ילדותו כשאימצה לה אותו כבן (שמות ב). נשים אלו היו כולן זרות למונותאיזם הישראלי, ובכל זאת היו גיבורות של החיים המוסריים.
אין שום דבר ׳דתי׳ בחוש המוסרי. המקרא מניח כמובן מאליו שבני אדם יודעים את ההבדל הבסיסי שבין טוב ורע. אלמלא כן לא הייתה משמעות לסיפור קין והבל. אלוהים עדיין לא הודיע על איסור הרצח, אבל קין הוכרז אשם. כך גם באשר לתושבי סדום שניסו לבצע באורחיו של לוט אונס הומוסקסואלי (בראשית יט). במשאותיו אל העמים, הנביא עמוס מאשים את שכנותיהן של יהודה וישראל באכזריות ובבוגדנות, אך בשום מקום אינו רומז שלעמים אלו היו התגלות אלוהית או מקבילה כלשהי לעשרת הדיברות. כפי שמציין ג׳ון ברטון, עמוס מניח שקיים קוד מוסרי משותף, מעין חוק טבעי שהכול מבינים מעצמם בלי קשר לאמונתם הדתית.<sup style="color: gray;">2</sup> כפי שכתב החכם בן המאה האחת עשרה רבי נסים בן יעקב אבן שהין, ״כל המצוות שהן תלויים בסברא ובאובנתא דליבא [בהיגיון ובחוכמת הלב] כבר הכול מתחייבים בהן מן היום אשר ברא אלוהים אדם על הארץ״.<sup style="color: gray;">3</sup> אינך צריך להיות דתי כדי לדעת שרצח, התעללות, גנבה ופשעי אלימות הם פסולים.
הטענה השנייה זכתה לניסוח ידוע בידי אפלטון בדיאלוג ׳אותיפרון׳. ״האם״, שואל בדיאלוג סוקרטס, ״אהובה היא החסידות מפני שחסידות היא, או מפני שהיא אהובה על כן היא חסידות?״<sup style="color: gray;">4</sup> ובמילים אחרות: האם דבר הוא טוב מפני שהאלים ציוו עליו, או שהאלים ציוו עליו מפני שהוא טוב? נוצרת כאן דילמה. אם דבר הוא טוב רק מפני שהאלים ציוו עליו, מה יהיה אם הם יצוו לרצוח, או לגנוב, או להפר את המוסר הבסיסי באופן אחר? המוסריות תהיה לא יותר מציות לשרירות רצונם של האלים, והיא עלולה להוביל לרע בִּמקום לטוב. ומצד אחֵר, אם האלים מצווים על משהו <b>מפני</b> שהוא טוב, משמע שהוא טוב גם לפני הציווי של האלים, ובאופן בלתי תלוי בו. אם האלים אומרים לנו לכבד את הורינו מפני שכך טוב לעשות, איננו זקוקים לאלים שיאמרו לנו זאת. הדבר היה טוב גם אלמלא אמרו עליו האלים דבר.
הדילמה של אפלטון אלגנטית משום שהיא מכריחה אותנו לבחור בין שתי אפשרויות קנטרניות: הדת יכולה להיות או מנוגדת למוסר, או סרח עודף שלו. אלא שדילמה זו שייכת לזמן ולמקום מסוימים, אתונה במאה הרביעית לפני הספירה. התרבות בימיו של אפלטון הייתה מיתית ופוליתאיסטית. האלים ערכו מלחמות וביצעו פשעים מחרידים. כרונוס סירס את אביו אורנוס, וסופו שנרצח בידי בנו שלו, זאוס. המיתוס היווני הוא א־מוסרי או קדם־מוסרי, ואפלטון מייצג את אחד הניסיונות הראשונים לייסד חשיבה מוסרית על ידי השתחררות מהעבר המיתולוגי. במבט לאחור אנו יכולים לראות את הדמיון בין הצורך של אפלטון להשתחרר מהמיתוס כדי להיות מוסרי לבין המסורת היהודית על אברהם שכדי להגיע לאמת היה צריך לנתץ את פסיליו של אביו. בדרכיהם השונות, אברהם ואפלטון היו שניהם איקונוקלסטים.
ביהדות, הדילמה של אותיפרוס אינה קיימת.<sup style="color: gray;">5</sup> אלוהים מצווה על הטוב מפני שהוא טוב. אלמלא כן, טענתו של אברהם בדבר גורלה של סדום — ״השֹׁפֵט כל הארץ לא יעשה משפט?״ (בראשית יח, כה) — הייתה חסרת מובן. אלוהים הוא כתובת לתביעת צדק ממש כמו בני האדם. אולם הטוב הוא מה שאלוהים מצווה, מפני שאלוהים־נותן־התורה הוא גם אלוהים־בורא־העולם־וגואלו. המוסריות משקפת את מבנה העומק של העולם שאלוהים ברא וראה כי טוב. הדילמה שאפלטון הציג יכלה לעלות משום שאלי יוון אינם בוראי העולם. בעיני היוונים העולם הוא קדמון והחומר נצחי. לאלים לא הייתה כל סמכות מיוחדת, למעט העובדה שהם נחשבו בעלי הכוח. צדק אפוא אפלטון כשערער על האמונות העממיות של זמנו, בעורכו למעשה אבחנה עקרונית בין החזק לבין הטוב. האלים אולי חזקים, אבל אין זו סיבה לייחס להם סמכות מוסרית. בתנ״ך, לעומת זאת, אלוהים המלמד אותנו כיצד לפעול בעולם הוא גם בוראו של העולם שאנו פועלים בו. מכאן שבמונותאיזם המוסריות תואמת את מגמתם של היקום ושל ההיסטוריה. אלוהים עצמו הסמיך את נביאיו להתריס כנגד מלכים, ואפילו נגדו עצמו, בשם הצדק או הרחמים. אמנם יש מקרים, הידוע בהם הוא עקדת יצחק, שבהם נראה שאלוהים דורש ציות טהור. אך דווקא בכך יש משום רמז שהדברים מורכבים מכפי שהם נראים.<sup style="color: gray;">6</sup> היהדות ככלל היא ביטוי לאמונתו של אלוהים באנושות: בתפיסתה המוסרית ובאוריינותה המוסרית.
הטענה השלישית היא קאנטיאנית. קאנט טען שמערכת מוסר יכולה להיקרא כך רק אם היא אוטונומית: כזו הנובעת מאמונותינו הפנימיות ומהחוקים שאנו קובעים לעצמנו. הטרונומיה — ציות לקול המגיע מבחוץ — אינה מוסרית. ציות לפקודתו של מישהו אחר, אפילו הוא אלוהים, מתוך פחד מעונש או ציפייה לגמול, עשוי להיחשב מעשה פרגמטי או זהיר, אך אינו מעשה מוסרי.<sup style="color: gray;">7</sup> היהדות אינה חולקת על כך. הרמב״ם כותב:
<span class="poetry indentAll">אל יאמר אדם, הריני עושה מצוות התורה ועוסק בחוכמתה כדי שאקבל כל הברכות הכתובות בה או כדי שאזכה לחיי העולם הבא […] אין ראוי לעבוד את ה׳ על הדרך הזה, שהעובד על דרך זה הוא עובד מיראה ואינה מעלת הנביאים ולא מעלת החכמים. […] <br/>העובד [את ה׳] מאהבה עוסק בתורה ובמצוות והולך בנתיבות החוכמה לא מפני דבר בעולם ולא מפני יראת הרעה ולא כדי לירש הטובה, אלא עושה האמת מפני שהוא אמת, וסוף הטובה לבוא בגללה. ומעלה זו היא מעלה גדולה מאוד…<sup style="color: gray;">8</sup></span>
הכשל בגישה הקאנטיאנית הוא שהיא רואה את ההטרונומיה ואת האוטונומיה כניגודים, במקום מה שהן לאמתו של דבר: שני שלבים שונים בהתפתחות המוסרית. אנו מתחילים, כילדים, בציות להוראות של אנשים אחרים, אולם איננו נשארים בשלב הזה כל חיינו. צמיחה מוסרית היא התהליך שבו צווים חיצוניים מופנמים על ידי הסתגלות ולמידה. את זאת בדיוק מניחה היהדות. אנו מתחילים בקיום מצוות מפני שהן מצוות ה׳, וסופנו שאנו מאמצים אותן כמצוות שלנו עצמנו.<sup style="color: gray;">9</sup>
מובן שאני מפשט פה את הדברים. דורות של לימוד וספריות שלמות הוקדשו לשאלות הללו. אלא שהם כמעט לא נגעו בסוגיה החשובה לנו כאן: כיצד משנה הדת את החיים המוסריים, אפילו אם<b> </b>אנו מסכימים שכדי להיות מוסרי אין הכרח להיות דתי? בעמודים הבאים אראה כיצד היא משנה אותם בשלושה היבטים.
<b>* * *</b> <br/>ההיבט הראשון הוא התקווה. הסוציולוג פיטר ברגר הגדיר את התקווה כאות מהטרנסצנדנטי.<sup style="color: gray;">10</sup> אין שום בסיס לוגי לאמונה שמחר יהיה טוב יותר מהיום. האמונה החלופית, תפיסת החיים הטְרָגית היא הגיונית ומעוגנת בהיסטוריה האנושית באותה מידה. אף על פי כן, היהדות היא דת של תקווה. כבר אחרי הכישלונות הראשונים — אדם, קין, דור המבול, מגדל בבל — אלוהים אינו מוותר, ומשום כך גם אנחנו צריכים לא לוותר. מופלאה בעיניי העובדה שאחרי כל אסונות העבר, ובהם אפילו השואה עצמה, היהודים לא התייאשו.
מאין מגיעה התקווה? להבדיל מהעונג, הכאב, התוקפנות והפחד, התקווה אינה רק תחושה, מסוג אלו שאנו חולקים עם בעלי החיים. לא בכל התרבויות האנושיות היא בהכרח קיימת. היא מגיעה ממערכת מסוימת של אמונות: שהיקום אינו עיוור לחלומותינו ואינו חירש לתפילותינו; שאנו איננו לבד; שאנו קיימים מפני שמישהו רצה שנתקיים; ושעצם קיומנו הוא עדות לכוחה היוצר של האהבה. איננו שוגים כשאנו מייחלים לצדק; ולייחולנו זה יש מי שעוזר להתגשם. טבע היקום אינו גוזר בשום אופן ששנאה, אלימות, מלחמה ושפיכות דמים יהיו תמיד חלק ממצבו של האדם. רעיונות אלה לא צצו בחלל ריק. תולדות ישראל מתחילות בשחרורו של עם עבדים מהמעצמה ששעבדה אותו. עם ישראל מתקיים בזכות ברית בינו לבין אלוהים, ברית ששני הצדדים בה מחויבים לנאמנות הדדית ולבנייתה של חברה המכבדת את צלם האלוהים של כל בניה, יהיו אשר יהיו כוחם, מעמדם וכישוריהם.
נאמר שוב: לתקווה אין שום בסיס לוגי. את הסיפור האנושי, עם אותן עובדות, אותן דמויות ואותה עלילה, אפשר לספר בדרכים רבות. אפשר להפוך את התנ״ך לטרגדיה יוונית <b>בלי לשנות בו אפילו מילה אחת</b>. כל שנצטרך לעשות הוא לשנות את נקודות המעבר בין ספרים בתנ״ך. אם נסיים את ספר בראשית לֹא לאחר פרק נ בבראשית אלא לאחר פרק א בספר שמות, העבדות במצרים תיראה כמנפצת את כל תקוותיהם של האבות. אם חמשת חומשי תורה יכללו גם את ספרי יהושע ושופטים, הם ייגמרו במילים המייאשות ״בימים ההם אין מלך בישראל, איש הישר בעיניו יעשה״ (שופטים כא, כה): חלום החברה הצודקת, יחשוב הקורא, התפוגג אל תוך אנרכיה.
ההבדל בין תקווה לטרגדיה אינו נמצא בעובדות, אלא בפרשנות ובציפיות. ובכל זאת, הבדל זה הוא הבדל מוסרי. המקַווה שואף לשפר; המפוכח משלים עם המציאות. ואלו הן נבואות המגשימות את עצמן. מוסריות של תקווה נשענת על האמונה שאפשר לשנות את העולם לטובה. בלי אמונות תאולוגיות מסוימות אין תקווה אלא אופטימיזם. תקווה ואופטימיזם אינם זהים. אופטימיזם הוא האמונה שהעולם <b>משתנה</b> לטובה; תקווה היא האמונה שיחד נוכל <b>לשנות</b> את העולם לטובה. אופטימיזם הוא תכונה פסיבית, ואילו התקווה אקטיבית. אפשר להיות אופטימיסט בלי להיות אמיץ, אך כדי לקוות צריך אומץ רב. התנ״ך אינו ספר אופטימי, אולם הוא אחד משיאיה של ספרות התקווה.
<b>* * *</b> <br>ההיבט השני הוא שקיומו של אלוהים <b>משנה את המשוואה המוסרית</b> בעצם הרעיון, המדריך את ספרנו זה לכל אורכו, שאלוהים מייפה את כוחנו להיות שותפיו במלאכת ריפויו של עולם שבור. יש חידת ילדים יפה. נתקלת בשלושה אנשים שהשׂתכרו במשותף שבעה עשר מטבעות זהב. הם הסכימו מראש שכל אחד מהם יקבל חלק מהשכר ההולם את תרומתו למאמץ: ראובן יקבל מחצית, שמעון שליש ולוי תשיעית. עכשיו אין הם מצליחים לחלק את הסכום ביניהם לפי התנאים. כיצד תעזור להם? התשובה היא שעליך להוסיף מטבע זהב משלך, כך שיהיו שמונה עשר, ואז לתת תשעה לראובן, שישה לשמעון ושניים ללוי, להחזיר לכיסך את המטבע הנותר וללכת לדרכך.
כמו המטבע הנוסף, אלוהים משנה את המשוואה בלי להשתנות בעצמו. משמעות היותו של אלוהים בעליו של העולם היא שכל השפע שאנו נהנים ממנו אינו שלנו, אלא אנו מחזיקים בו כבפיקדון. רעיון הצדקה, הרואה את החסד כצדק, לא היה אפשרי אם בעלותם של בני האדם על רכושם הייתה מוחלטת. בעלותו של אלוהים על הקרקע (״והארץ לא תִמָכר לצמִתֻת, כי לי הארץ: כי גֵרים ותושבים אתם עמדי״, ויקרא כה, כג) משמעה שכל אמצעי החלוקה־מחדש הנזכרים בתורה — לקט, שכחה, פאה, מעשר עני, היובל — הם חלק מהותי מהמבנה של חברת הברית. העובדה שבני האדם עשויים בצלם אלוהים משמעה שהחיים שייכים לו ולא לנו. לפיכך אסורים רצח, ובכלל זה רצח ילדים, התאבדות, המתת חסד אקטיבית ורוב צורותיה של ההפלה. בלי קיומו של מקור סמכות מוסרית טרנסצנדנטלי, המשוואות הללו מאבדות את איזונן.
מקיומה של הברית עם אלוהים נובע שכל ריבונות אנושית היא ייצוגית, מותנֵית וחוקתית. מכאן צמיחתם של מושגים עקרוניים כמו פשע נגד האנושות ואי־ציות אזרחי. אם יש התנגשות בין חוקים שקבעו בני אדם ובין חוקיו של אלוהים, אלה האחרונים זוכים לעדיפות. זהו אמצעי האבטחה החשוב ביותר מפני עריצות, טוטליטריות ושלטון הכוח. זהו גם העיקרון שבלעדיו לא היה קם אחד המוסדות המוסריים הגדולים ביותר שידעה האנושות: הנביא, המבקר החברתי הראשון בהיסטוריה. האיש או האישה אשר ״מדברים אמת באוזניו של הכוח״ עושים כך בתוקף המנדט המיוחד שקיבלו מהאל עצמו. אפלטון רצה לסלק את המשוררים מהמדינה האידאלית שלו, מפני שהם מערערים על הסדר הממוסד. נביאי ישראל נטלו על עצמם לערער על הסדר הממוסד כל אימת שהבחינו שהכוח השחית.
קיומו של אלוהים פותר בעיות שלא היו פתירות בלעדיו. אחת מהן היא הזינוק אל מחוץ לסוליפסיזם ולאגואיזם. מאין אני יודע שיש תודעות אחרות לבד מזו שלי? מדוע עליי להתחשב ברצונותיהם של אנשים אחרים ולא רק בשלי? מדוע לא אפעל רק על בסיס האינטרס הפרטי שלי? אחרי הכול, אני חש רק בכאב שלי ובעונג שלי. אינני יכול לדעת בוודאות מה אחרים חשים. מדוע, אם כן, אראה עצמי מחויב להתחשב בכך בהתנהגותי? המונותאיזם פותר את הבעיה, מפני שהוא מוכיח את <b>ממשותה של האחרוּת</b>. אלוהים, המכיר אותי טוב מכפי שאני מכיר את עצמי, מכיר כך גם אנשים אחרים. אני חשוב לו מפני ש<b>אנחנו</b> חשובים לו, ומכאן שחשובים לו גם אלה שאינם אני. אלוהים הוא הגשר המתוח מעל לתהום המטפיזית שבין העצמי והאחר, ביני לבינך. באותו אופן שאני מכיר את אחיי מפני שאני יודע שיש לי אב, ואני יודע שקרבתם המשפחתית אליו זהה לזו שלי, כך גם אבהותו של אלוהים לאנושות כולה הופכת אותה למשפחה מורחבת אחת, על כל המחויבויות ההדדיות הנובעות מכך.
בעיה נוספת, שהעלוה ז׳אן ז׳אק רוסו ולאחריו פרידריך האייק, היא בעיית אופקי הזמן והאינטרס הצרים של היחיד בחברה. קשה לשכנע אנשים לחשוב במונחים של טוב משותף במקום במונחי רווח פרטי, ולשדלם לוותר על רווח לטווח קצר למען העתיד הרחוק. רוסו קלע אל הנקודה בכותבו:
<span class="poetry indentAll">יש אלפי מושגים שאי־אפשר לתרגמם ללשון ההמון. דעות כלליות מדי ודברים רחוקים מדי הם במידה שווה מעבר לתפיסתו; ומכיוון שבעיניו של כל יחיד מוצאת חן רק אותה תכנית הממשל שהיא מביאה בחשבון את עניינו הפרטי, רואה הוא בקושי את התועלת שעתיד הוא להפיק מן הוויתורים הבלתי־פוסקים שדורשים החוקים הטובים.<sup style="color: gray;">11</sup> </span>
רוסו האמין לפיכך שהדת נחוצה לקיומה של ממשלה טובה, לא בהכרח מפני שיש בה אמת, אלא מפני שהיא מעלה את האתיקה ואת הפוליטיקה אל מעבר לאינטרס העצמי וליתרון המיידי.
האייק דיבר על ״היהירות הגורלית״, הגורמת לאנשים להאמין כי ״אדם יכול לעצב את העולם שסביבו על פי משאלותיו״.<sup style="color: gray;">12</sup> יהירות זו היא הרת אסון, בשל חוק התוצאות הבלתי־מתוכננות הקובע שדברים לעולם אינם מה שאנו מצפים שיהיו. כשאנו מגלים זאת, כבר עלול להיות מאוחר מכדי לתקן את הנזק. האייק האמין שהגבלות דתיות הן מן החוקים הפועלים לאורך זמן. ההוכחה טמונה בעובדה שחוקים אלה, והתרבויות שהולידו אותם, מתקיימים עד היום. ״הסדר המורחב״ (המונח שהוא מתאר בו את החברה המודרנית) נשמר לא בשל תכנון מודע, אלא על ידי כיבודם של מוסדות ומסורות ״שרבים מהם הם כאלו שאנשים נוטים לתעב, לא להבין את חשיבותם ולהתקשות להיווכח בתקפותם״.
המעניין אצל רוסו ואצל האייק הוא שאף על פי ששניהם לא היו דתיים (האייק כינה עצמו ״אגנוסטיקן מוצהר״), הם הבחינו בכך שהמחשבה המונותאיסטית משנה את אופקי האנושות. אלוהי האינסוף והנצח גורם לנו לחשוב על האינסוף והנצח. האמונה היא כוח הנגד הגדול לחשיבה האינטרסנטית ולשאיפת הרווח קצר המועד. כך, כמו זרז בתהליכים כימיים, אלוהים משנה את המצב האנושי בלי שהוא עצמו ישתנה. כמו מטבע הזהב בחידה, קיומו פותר בעיות שבלעדיו אי־אפשר להתירן.
<b>* * *</b> <br>ההיבט השלישי מהותי אפילו יותר. הפילוסופיה נטתה — לא תמיד אבל בדרך כלל — להציג את האתיקה כבעיית המה והלָמה: מה עלינו לעשות, ומדוע עלינו לעשותו. השאלות האלו, מעניינות ככל שתהיינה, אינן השאלות המרכזיות בתולדות האנושות. השאלה האמיתית היא כיצד גורמים לאנשים להיות מוסריים, בהינתן כל הסחוֹת הדעת, הפיתויים והחלופות שהווייתנו המורכבת משליכה לפתחנו כל העת. אם האתיקה היא פשוטה כפי שהיא מצטיירת בכמה ספרי לימוד — הזדהות, אהדה, הצופה חסר הפניות, מילוי חובות, ציות לחוקים אוניברסליים או מקסוּם התועלת — כיצד ייתכן שכמעט כל ימיה של האנושות שיחרו לפתחה, כסכנות ברורות ומיידיות, שחיתות, עוול, מרמה, ניצול, אלימות ומלחמה? אם האתיקה קלה כל כך, מדוע היא מתגלה תמיד כקשה כל כך?
התשובה הקצרה היא שהמידות הטובות האנושיות אינן הכול בחיים. מרקס, דרווין, פרויד, רנה ז׳יראר ואחרים מזכירים לנו שגם כוחות אחרים נמצאים בפעולה: ניגודי אינטרסים, תחרות על משאבים נדירים, עוינויות סמויות ותוקפנות פוטנציאלית. החוש המוסרי הוא שלהבת מהבהבת ברוח סערה: מתקשה להאיר, נוטה לִכבות. היחס בין מסכת פילוסופית על תורת המוסר ובין החיים המוסריים כמוהו כיחס שבין ספר לימוד ברפואה ובין בריאות. בריאותנו תלויה בידיעותינו הרפואיות הרבה פחות מכפי שהיא תלויה באורח חיינו: בתזונה, בתנועה, בהתמודדות עם לחץ. כל זמן שאיננו מְאמצים הרגלים בריאים ומיישמים אותם יום־יום, כל הידע הרפואי שבעולם לא יציל אותנו מפני עצמנו.
תפקידה היסודי של האתיקה אינו רק לדעת את הטוב, אלא גם לעשותו חלק מחיינו. המקרא, הרבה יותר מכפי שהוא מסכת הגותית על מהותו של הטוב, הוא כוראוגרפיה של ההתנהגות האנושית: מצוות, שיפוטים, תקנות, הרגלים, הקפדות ותפילות. כמובן, ליהדות עניין עמוק בידיעת הטוב. היא דת של לימוד ושל עיון מוסרי. ועם זאת, ובמשנה תוקף, היא גם דת של מעשה. חשוב לה מה אנו אוכלים, כיצד אנו נוהגים בכל היבט של חיינו, וכיצד אנחנו מנהלים את הזמן שלנו. חיי המצוות הם תרגיל בלתי נגמר בעיצוב האופי, סמינר ממושך על חובות הלבבות. אנו נעשים אתיים לא רק על ידי מה שאנחנו יודעים, אלא גם על ידי מה שאנחנו עושים.
זה תפקידן של המצוות הגדולות. בשבת איננו עובדים, ואסור לנו גם להעסיק בעבודה את זולתנו. כל ההיררכיות ויחסי השליטה מושעים ליום אחד בשבוע. בששת ימי החול אנחנו רואים עצמנו כבוראים. בשבת אנו נותנים דעתנו על כך שאנחנו גם בריות, חלק מסדר טבעי שאת שלמותו אנחנו נדרשים לכבד. השבת היא אפוא שיעור מאלף מאין כמוהו על כבוד האדם, על מודעות סביבתית ועל גבולותיהם המוסריים של חיי הכלכלה ושל הניצול המסחרי. השבת היא אחד החזקים שבסוֹתְרָנים — אנטידוטים — להתייחסות לבני האדם כאל צרכנים ולערכים כאל סחורות. אנו מבלים זמן עם משפחתנו בבית ועם קהילתנו בבית הכנסת. השבת נעשית כך ליום ההתחדשות השבועי של החברה האזרחית. ידועה אמירתו של אחד העם, ההוגה בן המאה התשע עשרה, כי ״יותר מששמרו ישראל את השבת, שמרה השבת את ישראל״. הוא צדק. גם ביוון המצולה של הרדיפות והעוני, יום אחד בשבוע היה כל יהודי איש של פנאי, אורח במשתהו של אלוהים, אזרח חופשי ושווה בקהילה של מעלה.
החגים היהודיים מתַפעלים מחדש את האירועים הגדולים מהעבר, וכך הופכים את ההיסטוריה לזיכרון — והזיכרון הוא שומר הראש של המצפון. מדי שנה, בפסח, היהודים אוכלים מלחם העוני וטועמים מעשביה המרים של העבדות, כדי לזכור שהחירות זקוקה להשגחה מתמדת וכדי להזדהות עם מצוקתם של אלה שעדיין משועבדים. בחג הסוכות אנו מוותרים על הנוחות של בתינו ומתגוררים בצריפים שלגגם ענפים בלבד, לא רק כדי לזכור את שנות הנדודים של אבותינו, אלא גם כדי לדעת כיצד מרגישים חסרי הבית. כוחם החינוכי של חגים אלה גדול מזה של כל חוויה לימודית מקובלת. דבר אחד הוא לדעת שיש אנשים חסרי כיס, חסרי דיור, חסרי חירות — ודבר אחר לחלוטין הוא לחוות על בשרך את הקור ואת הכאב. אין זה מקרה שיהודים רבים פעלו לצדם של מהטמה גנדי, מרטין לותר קינג ונלסון מנדלה. הנרטיב המקראי — גלות וגאולה, עבדות וחירות — נחקק בתודעתם של היהודים דור אחר דור מפני שהם לא רק למדו אותו, אלא גם חיו אותו, באופן סמלי, במעגל השנה היהודית.
ליהדות יש חוקים נוקשים בענייני מין ונישואים: צניעות בלבוש, הפרדה בין המינים בתפילה, הימנעות מיחסים אינטימיים בימי הווסת, טבילה במקווה ועוד ועוד. הלכות אלו מעטרות את המשפחה היהודית בקדושה ונוסכות בבית היהודי עוצמה רבה, יהיו אשר יהיו הנורמות המיניות בחברה הכללית. אנו נוטים לשכוח שהנישואים הם מוסד חברתי שדרושה לו תמיכה חברתית, ולא רק חוזה פרטי בין שני יחידים. אנשים שאינם יהודים, המכירים את חוסנה של המשפחה היהודית, מופתעים לפעמים לגלות את הליברליות יוצאת הדופן שיש, זה אלפיים שנה לפחות, בחוקי הגירושים היהודיים. הנישואים היהודיים אינם שואבים את כוחם מהכבדה על המבקשים להתגרש, אלא ממורכבותם, ולעתים קרובות גם יופיים, של ההלכות, המנהגים והמסורות שיש סביב חיי הנישואים.
אפילו לאותן מצוות אי־רציונליות לכאורה, המכונות ביהדות ׳חוקים׳ — כגון איסור אכילת חלב עם בשר, איסור לבישת שעטנז (צמר ופשתים יחדיו) ואיסור זריעת הכלאיים — יש היגיון ברור של כיבוד הגבולות שבטבע והאקולוגיה של הבריאה. הקורא בפרק יט בספר ויקרא, שבו מפורטים רבים מהחוקים, יגלה שאותו פרק כולל גם מצוות עקרוניות בתחום שבין אדם לחברו, כגון איסורים על הלנת שכר, על שוחד, על שנאה ועל גזל, הציווי לאהוב את הגר והציווי ״ואהבת לרעך כמוך״. פתיחתו המהדהדת של הפרק היא הקריאה ״קדֹשים תהיו, כי קדוש אני ה׳ אלהיכם״. הקדוש והטוב הם שתי קטגוריות נפרדות, אך השזירה האמנותית ביניהם בויקרא יט מלמדת שהם משתייכים לחזון אחד, אותו חזון של פרק א בבראשית המדגיש את הסדר, את ההבדלה ואת האיזון ההרמוני. יקום מסודר הוא יקום מוסרי, שכן לכל ברייה יש בו מקום משלה וייעוד משלה.
תשומת לב מועטה להפליא הוקדשה לתפקידו של הריטואל בחיים המוסריים; האמת היא שאינני מצליח להיזכר ולו בספר אחד בתחום הפילוסופיה של האתיקה המזכיר זאת. ובכל זאת, יש עניין, ולפעמים זהו כל העניין כולו, בהפיכת חוקים מופשטים לכדי התנהגויות חיות, שבתורן מעצבות את האופי המוסרי של האדם. העובדה שבכל יום עליי להתפלל, לתת כסף לצדקה ולברך על כל מאכל ועל כל משקה; שפעם בשבוע, גם אם אני עסוק עד מעל לראש, אני חייב לעצור ולבלות זמן עם משפחתי ועם קהילתי; שאחת לשנה, בימים הנוראים, אני חייב לכפר על כל חטאיי ולהתנצל בפני כל מי שפגעתי בו — כל אלה הם דברים העושים את החיים לחיים אחרים. האם הייתי מתנצל בפני אלה שחטאתי להם אלמלא היה מועד קבוע בשנה להתנצלות זו, ואלמלא הייתה בקשת המחילה חובה מקודשת? בלעדי התפילה, כלום הייתי מקדיש מדי יום מחשבה לאלו שאני צריך ליתן דין וחשבון בפניהם — אלוהים, האנושות, אבותיי שהתפללו אותן תפילות ונתנו בי את יהבם? אינני יודע. אני רק יכול לומר שהיחס בין הריטואל למוסר הוא כיחס בין ההתעמלות לבריאות. ידע רפואי גרידא לא יגרום לי להיות בריא. לשם כך נדרשת משמעת יומיומית, ריטואל. והדת היא אמו של הריטואל.
<b>* * *</b> <br>יכולה להיות דת בלי מוסר, ויכול להיות מוסר בלי דת. אנשים אדוקים בדתם עשויים להיות אכזריים או חסרי רגישות, ואתאיסטים עשויים להיות מודעים לסביבה, מחויבים לחברה ונדבנים גדולים של כסף ושל זמן. אולם כשמסתכלים בתמונה השלמה, ולאורך זמן, כשהדת והמוסר מתקיימים בנפרד שניהם סובלים. יש סוג נדיר של פגיעה מוחית, שבו שתי מחציות המוח שלמות ובריאות אך הקשר ביניהן ניזוק. התוצאה היא תפקוד לקוי של האישיות. כך קורה גם כאשר הטוב והקדוש מאבדים את הקשר האינטימי שיש ביניהם. בלי מגבלות מוסריות, הדת עלולה להפוך גם לכוח של רוע. הרי היו גם היו פוגרומים, רדיפות, רציחות ומלחמות קודש, כולם בשם אלוהים. וכן להפך: בלי דת, האתיקה נוטה בחלוף הזמן לאבד מגע עם יראת הכבוד, עם כבוד הבריות, עם האחריות ועם האיפוק. אין זה אומר שיחידים לא ינהגו באצילות ובאומץ. אין זה אומר גם שהאפקט יהיה מיידי. לא ולא. תרבויות יכולות להתקיים במשך דורות מן ההון המוסרי שצברו הרגליהם הדתיים של קדמוניהן. ובכל זאת, טולסטוי לא טעה כשאמר:
<span class="poetry indentAll">ההנחיות שנותנת מוסריות חילונית אשר אינה מבוססת על משנה דתית דומות בדיוק לאלו שייתן אדם חסר השכלה מוסיקלית אם יתמנה למנצח וינופף בידיו מול תזמורת מיומנת היטב. המוזיקה תוסיף להתנגן זמן־מה, מכוח המומנטום שלה עצמה ובזכות מה שמנצחים קודמים לימדו את הנגנים. אולם מחוות המקל של הבּוּר העומד לפני התזמורת תהיינה מיותרות, וסופן שתבלבלנה את הנגנים ותטינה את המוזיקה ממהלכה.<sup style="color: gray;">13</sup> </span>
הנביאים לא קראו באוזני העם ״הֱיו דתיים״, וגם לא ״היו מוסריים״. קריאתם הייתה ״היו דתיים על ידי שתהיו מוסריים״. הנה כך אומר ירמיה:
<span class="poetry indentAll">שְׁמע דבר ה׳ מלך יהודה, היֹשֵׁב על כסא דוד […] כה אמר ה׳: עשו משפט וצדקה והצילו גזול מיד עשוֹק, וגר, יתום ואלמנה אל תֹּנוּ, אל תחמֹסו, ודם נקי אל תשפכו במקום הזה (ירמיה כב, ב–ג).</span>
ואלה הם דבריו של עמוס על פולחן דתי שאין עמו אחריות חברתית:
<span class="poetry indentAll">הסר מעלַי המון שִׁרֶיךָ <br>וזמרַת נבליך לא אשמע – <br>וְיִגַּל כַּמים משפט, <br>וצדקה כנחל איתן (עמוס ה, כג–כד).</span>
וביתר עוז — ישעיה:
<span class="poetry indentAll">למה לי רֹב זבחיכם, יאמר ה׳ […] <br>ובפרשֹכם כפיכם אעלים עינַי מכם; <br>גם כי תַרבו תפילה אינני שומע: <br>ידיכם דמים מָלאו. <br>רחצו, הִזַּכּוּ, הסירו רֹע מעלליכם! <br>מנגד עיני חִדלו הָרֵעַ! <br>לִמדו היטב, דִּרשו משפט, <br>אשרוּ חמוֹץ, שפטו יתום, ריבו אלמנה!״ (ישעיה א, יא–יז)</span>
הלך רוח זה ממלא את ספרי הנביאים. המסר הוא שהקדוש חייב להוביל לַטוב, והטוב יחזיר אותנו תמיד אל הקדוש. מעשים כגון האכלת רעבים, במתן קורת גג לחסרי בית ובריפוי חולים אינם בהכרח מעשים דתיים. אולם האמונה שהעניקה למעשים אלה את הגוון המסוים שיש להם במערב זה אלפיים שנה — היא אמונה דתית. אחריות חברתית כחלק מברית; שלום, צדק וחירות כאידאלים דתיים; וכבוד האדם כנגזרת של היותו צלם אלוהים — כל אלה אינם רעיונות שהמחשבה האנושית הולידה בצורתם השלמה. יש להם היסטוריה שהחלה בישראל הקדומה. ואנו, שהחזון הזה הוא שהוציא אותנו למסע של קיומנו, מחויבים עדיין להכיר בו, לחיות את חיינו על פיו, לספר את סיפורו ולשמור את המצוות ואת החגים, שכן הם המייצרים והמחדשים את האנרגיות הגאוּלתיות שלנו.
הקשר בין המונותאיזם ובין החיים המוסריים נעוץ בכך שיְקום הנתפס כמשכנם של אלים רבים, או לחלופין כריק מאלוהים, הוא זירת קרב בין כוחות מתנגשים, זירה שבה החזק מושל, החלש סובל, הַתַּחְבְּלָן מנצל את הפגיע והצדק נתון לשלטון הזרוע. עולם שאין בו שופט הוא עולם שאין סיבה לצפות בו לצדק. חיי האדם נעשים תסריט טרגי שבו אידאלים מתגלים כאשליות, מהפכות מתבררות כמשחקי כיסאות גרידא, וספינת התקווה מחשבת להישבר אל קרחון המציאות הקרה.
הקדוש והטוב אינם זהים, אך הם קשורים זה בזה בתהליך מעגלי של מעורבות ונסיגה. התפילות, הטקסטים והטקסים שלנו מציבים בפנינו חזון של העולם שיכול להיות עולמנו. העבודה, השירות לקהילה וחיי החברה מחזירים אותנו אל העולם כפי שהוא, ואנו מתקנים משהו מקלקוליו, מיישרים שמץ מעקמומיותו, מרפאים את חוליו ואת חולאיו ככל שידנו משגת. חיבור בין הקדוש והטוב יוצר אנרגיה מוסרית, וניתוק ביניהם מפחית ממנה. הקדוש מכניס אותנו בשערי האידאל; הטוב הוא הדרך לממש אידאל זה. לפני שנים רבות, לבדו בלילה, חלם יעקב על סולם המחבר שמים וארץ ומלאכי אלוהים עולים ויורדים בו. החיים הם הסולם הזה, שכן בלי ניצוץ מהשמים לא יבוא לארץ מזור, ובלי בית על הארץ לא יועילו לאדם השמים.
<h3>פרק יג; המחשבה המונותאיסטית</h3>
<span class="poetry indentAll">האדם אינו עצם אחד בכלל שאר עצמים. עצמים קובעים אהדדי. ואילו האדם קובע את עצמו. נכון יותר, הוא מחליט אם להניח לגורמים אחרים לקבוע אותו, בין שאלה הם הדחפים והאינסטינקטים שדוחפים אותו, ובין שהם הסיבות והמשמעויות הדוחפות אותו (ויקטור פרַאנקל).<sup style="color: gray;">1</sup> </span>
המונותאיזם משפיע על אמונתנו ועל מעשינו; האם הוא משפיע גם על סוג האדם שהננו? האם הדרך שבה אנו רואים את כלליותם של הדברים משפיעה על תגובותינו למה שקורה לנו בחיינו? האם יש דבר שאפשר לקרוא לו אישיות מונותאיסטית? השאלה מסקרנת אותי מפני שההיסטוריה היהודית מרתקת אותי. מה נותן לעם את היכולת לשרוד אסון אחר אסון ולהתחיל בכל פעם מחדש? מה מעורר בתודעה האנושית את הנחישות? הוגים רבים, מאפלטון ועד פרויד, ניסו להתחקות אחר הקשר שבין אונטולוגיה לפסיכולוגיה, בין העולם האובייקטיבי ש׳בחוץ׳ לעולם הסובייקטיבי ש׳בפנים׳. רבים מהם ראו את הנפש כמיקרוקוסמוס של המציאות החיצונית: אם ישתנה האופן שאדם רואה בו את המציאות החיצונית, תשתנה גם אישיותו. החשיבה הדתית היא הדרך הבסיסית ביותר לארגון מחשבותינו על העולם ועל מקומנו בו — והמהפכה המחשבתית הגדולה בתולדות האדם הייתה זו שליכדה אל תוך רצון בורא אחד את כל הכוחות שנראו עד אז מתנגשים ויוצרים תוהו ובוהו, הלוא היא המהפכה המונותאיסטית. כדאי משום כך לשאול, גם אם התשובה תהיה משוערת בלבד, איזו השפעה יש למונותאיזם על האישיות.
לקראת סוף ספרו ׳אלוהים: ביוגרפיה׳ מציע המלומד הישועי ג׳ק מַיילס ניסוי מחשבתי מקורי מאוד. כיצד היה התנ״ך נראה לוּ נכתב כטקסט פוליתאיסטי? אם במקום אלוהים אחד, כל היבט של האלוהות היה נראה כאלוהות נפרדת? הנה טעימה מהתוצאה:
<span class="poetry indentAll">בראשית ברא אלוהים את עולם החומר. אחר כך יצאו אלוה ואחיו יה לברוא את גזע האדם. אלוה, רגוע ונינוח, הציע ליה לברוא אדם ״בצלמנו״. עבור אלוה אמור היה היצור האנושי להיות פסגת הבריאה ושיאה. אולם יה הסתייג מבריאת המין האנושי ״כאחד מאיתנו״. הוא תבע לעצמו את הבריאה בפועל, ובחר ליצור את בני־האדם מעפר, אף שבאופן אימפולסיבי נפח את רוחו־הוא לתוך ברואו. אלוה רצה מלכתחילה בבני־אדם גברים ונשים. יה, שנראה שמעשיו תמיד הקדימו את הבנתו, יצר בתחילה רק גבר, אולם הבין בהדרגה שיש צורך במלווה […] <br/>אז פיתתה האלה הזוחלת מוֹת את האישה להפר את דבר יה, והאישה בתורהּ פיתתה את בעלה לחבור אליה בחטאה. יה הזועם השפיל את מוֹת ואילץ אותה לזחול מכאן ואילך על גחונה כנחש, אולם העונש שהטיל עליה היה חמור פחות מזה שהטיל על האיש והאישה […].<sup style="color: gray;">2</sup></span>
וכן הלאה. מה מתרחש בעיבוד זה של התנ״ך? הנה פרשנותו של מיילס:
<span class="poetry indentAll">מהלך האירועים המסופר־מחדש ממלא בקירוב את התפקיד שממלא מהלך האירועים בדרמה יוונית מפושטת־כהוגן, והוא חשוב יותר מכל אחד מן השחקנים. כשכל אחד מן האלים המוזרים מצומצם לתכונה אופיינית אחת או שתיים, רוכש הסיפור, למרות כל מהפכי העלילה, איזו שלווה בסיסית: מה שיהיה יהיה.<sup style="color: gray;">3</sup> </span>
האירועים מקבלים עתה חזות של אי־נמנעות. המורכבות נמצאת בעלילה, לא בדמויות. כל הקונפליקטים הוחצנו.
התנ״ך, טוען מיילס, מציג דפוס עלילה שונה ביסודו. הדמויות האנושיות, ויותר מהן אלוהים עצמו, הן מורכבות. אי־אפשר לנבא מה תעשינה בכל מצב. אלוהים עשוי לפעול במידת הדין או במידת הרחמים, להעניש או למחול, לכעוס או להכיל. פעם אחת הוא עשוי לשלוח נביא שיזהיר מפני אסון קרב; פעם אחרת ישלח ביד אותו נביא שדר העולה על גדותיו מתקווה. התגלגלות המאורעות נעשית בלתי צפויה, תלויה לא בהתנגשות עיוורת של כוחות מנוגדים אלא ברגשות, בעמדות, בבחירות, ברצונות. בקצרה, אף שמיילס אינו מנסח זאת כך, הזמן המיתי פינה את מקומו לזמן ההיסטורי: הזמן כזירה לפועלים חופשיים המגיבים זה לזה כרצונם. הסיפר התנ״כי מתנהל כפי שמתנהלים חיינו: לעולם אינך יודע, ואינך <b>יכול </b>לדעת, לאן הדברים יגיעו.
משום כך, אומר מיילס, התנ״ך דומה יותר לטרגדיה שייקספירית כ׳המלט׳ מכפי שהוא דומה לטרגדיה יוונית:
<span class="poetry indentAll">כל הטרגדיות היווניות הקלאסיות הן גרסאות של טרגדיה אחת. כולן מציגות את המצב האנושי כמאבק בין האישי לבלתי־אישי, כשהבלתי־אישי מנצח בהכרח. […] ׳המלט׳ היא טרגדיה מסוג אחר. […] המאבק אינו דומה לזה שבין אדיפוס האציל שגורלו נחרץ לבין כלוב הברזל של האירועים. תחת זאת, זהו קונפליקט בתוך דמותו של המלט, בין ה״אודם הטבעי של עוז ההחלטה״ לבין ״חיוורונם של הרהורי הלב״.<sup style="color: gray;">4</sup></span>
מיילס מסב את תשומת לבנו לעובדה שהשלכותיה כבירות. המונותאיזם מעביר את הקונפליקט מהחוץ אל הפנים, מתחרוּת בין עובדות אובייקטיביות על העולם לתחרות תוך־תודעתית. הדבר משנה את הסתכלותנו על אלוהים, על הגורל ועל ההיסטוריה; אולם הוא משנה גם את הסתגלותנו על הנפש, על העצמי ועל האישיות. לבטח אין זה צירוף מקרים שהמאבק בין יעקב ועשו, המתחיל עוד ברחם אמם ומוביל אותם אל סף האלימות, נפתר רק כשיעקב נאבק לבדו בלילה עם יריב שאין לו שם — מאבק שעל פי כמה פרשנים הוא דימוי למאבק פנימי, פסיכולוגי.<sup style="color: gray;">5</sup> למחרת יעקב ועשו נפגשים בתום עשרים ושתיים שנות פירוד, ובמקום להילחם הם מתחבקים ונפרדים כידידים. אם אנחנו יכולים להיאבק בתוך עצמנו, רומז התנ״ך, אין לנו כבר צורך להילחם באויבים. קונפליקט יכול להיפתר על ידי הפנמתו.
אחת ההשלכות של התמורה היא הולדתה של התקווה כרגש אנושי. הזדמן לי פעם להעיר על העובדה המוזרה שלמרות האסונות האיומים שהִכו ביהודים פעמים רבות, הם מעולם לא ייחדו בלשונותיהם מילה מקבילה ל׳טרגדיה׳ במובנה היווני. גם לאחר החייאת העברית נותרה בה המילה ׳טרגדיה׳ שאולה מלעז. הטרגדיה מספרת את סיפורם של בני אדם, עם שאיפותיהם ויומרותיהם, בעולם הנשלט בידי אנאנקֶה, גורל עיוור. להיות אדם פירושו לִרצות, לתכנן, לחלום; אולם חלומותינו נידונו להתנפץ אל סלעי המציאות האדישה לקיומנו. חלומותינו אלה הם היבְּריס, ועונשם, הנֵמֵזיס, יגיע תמיד. אדיפוס ושאר הדמויות הגדולות של הדרמה היוונית אינם מצליחים לנצח את כוחות הגורל, כי נגזר עליהם ללחום בהם ולהפסיד. הטרגדיה היא תוצר של הרִיק הרגשי שבין האנושות לאלים. זאוס, כמו יתר האלוהיות הקדמות, לא רחש כל חיבה מיוחדת לבני אדם. הם הפריעו את מנוחתו. הם איימו לגנוב את הידע הסודי שלו. האלים בתרבויות הפוליתאיסטיות נטו, במקרה הטוב, להיות רק מוטרדים מבני האדם, ובמקרה הטוב פחות גם לרדוף אותם.
יקום טרגי הוא מקום שדברים רעים קורים בו בלי כל סיבה מיוחדת; שאין בו צדק מוחלט וגם אין ציפייה לקיומו; שאנו לומדים בו לקבל באומץ סטואי את אכזריותן השרירותית של הנסיבות. כך כתב ז׳אן אֶנוּאִי:
<span class="poetry indentAll">זה חד וחלק בטרגדיה, זה נוח, זה בטוח […] בטרגדיה אתה שקט. כי אין כל מוצא בה, וכי בעצם הכול חפים מפשע; לא חשוב שאחד הורג והשני נהרג. זוהי רק שאלה של חלוקת תפקידים. ואחרון אחרון — אתה שקט ובטוח בטרגדיה, מפני אתה יודע שאין תקווה…אותה תקווה ארורה. אתה יודע שהנך במלכודת, שהנה סוף כל סוף אתה נתון במלכודת כמו עכבר וכל השמים מעליך, ולא נותר לך אלא לזעוק.<sup style="color: gray;">6</sup> </span>
הטרגדיה, במובן זה של המילה, אינה קיימת ביהדות. אין זה מפני שאין פגעים, משברים ואסונות. גלוי וידוע שיש. בהיסטוריה היהודית הם כתובים לאלפיהם בדמעות. אין זה גם מפני שלסיפור היהודי היה תמיד סוף טוב. נהפוך הוא: ספר בראשית נגמר כשבני יעקב נמצאים בגלות מצרים, והבטחת הארץ רחוקה מלהתגשם. בקו הסיום של חמשת חומשי תורה משה רואה את הארץ מנגד, לבלי יכולת לעבור את הירדן. בסיפורי המקרא חסר מה שפרנק קרמוֹד מכנה ״תחושה של סוף״.<sup style="color: gray;">7</sup> כמו החיים עצמם, הסוף שלהם פתוח. תמיד נשארת תקווה, תקווה שרגליה בקרקע, תקווה שמקורה אינו אופטימיות, אינו תמימות ואף אינו תאוריה ליברלית הרואה את ההיסטוריה כהתקדמות מתמדת; מקורה הוא הברית שבין שמים וארץ. <b>היהדות היא דחייתה העקרונית של הטרגדיה בשם התקווה</b>, שכן היא אינה מאמינה בגורל שאינו משתנה. התקווה שייכת לעולם שבו אלוהים חופשי וחופשיים גם בני האדם, צלמו ודמותו. הם אדונים לגורלם ואחראים לייעודם.
באחרית ימיו, במסגרת סדרת נאומיו הידועה כספר דברים, משה פורס את חזונו לעתיד. דבריו פותחים אופקים עצומים של זמן. בני ישראל טרם נכנסו לארץ, ומשה כבר רואה מלחמה וכיבוש, התיישבות וימי שלווה, ואז שקיעה, ניוון מוסרי וגלות, ואחריה גם שיבה. על רקע תפאורת הזמן האדירה הזו הוא חוזר שוב ושוב אל רעיון הבחירה: ״העִדֹתי בכם היום את השמַים ואת הארץ: החיים והמוות נתתי לפניך, הברכה והקללה; ובחרת בחיים, למען תחיה אתה וזרעך״ (דברים ל, יט).
חמשת חומשי תורה נגמרים במה שהם מתחילים בו: בבחירה, בחופש ובאחריות. בהתחלה זו הייתה בחירתם של יחידים — אדם וחוה, קין — ואילו כעת זו בחירתה של האומה בשלמותה. אלוהי החופש קורא את האנושות לחופש: חופש שיש בו אחריות, שלטון חוק, איפוק, כיבוד חירויותיהם של אחרים — אבל לעולם לא פחות מחופש. מעיקרון זה התנ״ך אינו זז לכל אורכו.
להשקפת עולם זה יש מאפיין הכרחי, העשוי להיראות זר למתבונן בן זמננו: תורת הגמול והעונש. זה אחד הנושאים הקבועים של ספר דברים. שכיחה בו המתכונת הרטורית של ״אם תשמרו את מצוותיי תקבלו כך וכך, אבל אם תשרכו דרככם יקרה לכם זה וזה״. יש כאן משוואה של סבל ואשמה שבימינו היינו דוחים — בייחוד יהודים, בייחוד אחרי השואה. ברור לנו שלא כל סבל ניתן לצידוק.
לא כל המתים מתים בחטאם. במידה רבה, היהדות היא מחאה נגד רעיונות מסוג זה, וספר איוב הוא הביטוי הקלאסי למחאה זו. אולם ברור שתורת הגמול המקראית מבקשת להעלות נקודה שמילאה תפקיד חשוב במחשבה המונותאיסטית.
שני רעיונות מצילים את רעיון הצדק המקראי מזרועותיה של הטרגדיה. הראשון הוא רעיון ה<b>תשובה</b>. יהיה עווננו כבד ככל שיהיה, אנחנו יכולים להיטהר ממנו על ידי חרטה או תיקון העוול או, מוטב, שניהם. הרעיון השני הוא ה<b>סליחה</b>. אלוהים אינו מרשיע אותנו בחטאנו אם אנו מתוודים עליו ביושר ובגילוי לב. דוד חוטא. נתן הנביא מוכיח אותו על חטאו, והוא מכיר בחטאו וזוכה לסליחה (שמואל ב יב, א–יג). התשובה היא ביטוי לחופש של החוטא, והסליחה — לחופש של זה שחטאו כלפיו. יחד הן יוצרות את הפרכתה המקראית של רוח הטרגדיה. אין פסק דין שאינו עשוי להתבטל. אין גזֵרות סופיות של הגורל. זה ההבדל בין האורקל היווני ובין הנביא המקראי. אורקל חוזה עתידות; נביא מזהיר. אם תחזית התגשמה, היא הצליחה; אם נבואת אזהרה התגשמה, היא נכשלה. הנביאים היו סוכנים של תקווה, שכן העתיד שהם צפו לא היה גזר דין סופי. לכל חטא הייתה כפרה, ולכל גלות — שיבה.
התוצאה הייתה <b>תרבות של תשובה</b>: מאגר אנרגיה המזלזל בחוק האנטרופיה, כמו הייתה היהדות מערכת שתוכננה למנוע את ״בזבוז הרוּח בְּקָלון מַצמית״.<sup style="color: gray;">8</sup> חוק האנטרופיה קובע כי כל מערכת מאבדת אנרגיה במהלך הזמן. בהיסטוריה היהודית, לעומת זאת, כל אסון לאומי הוליך לשיבה אל העקרונות הראשונים; להתחדשות הברית. כיוון שבמונותאיזם מקור כל הטובות וכל הרעות אחד הוא, לא הייתה לעם היהודי שום אפשרות להאשים כוח זר כלשהו בצרותיו. האשמה נעוצה לא בכוכבים שלהם אלא בהם עצמם. <b>תרבות של תשובה היא ההפך מתרבות של הַאֲשָמה</b>. היהודים החזיקו בתאולוגיה שמונחיה לא אפשרו להם לחשוב על עצמם כעל קורבנות אומללים של כוח עוין. הם לא יכלו להתמסר לרחמים עצמיים, לכעס או לטינה. על פי רעיון הברית והתאולוגיה העומדת מאחוריו הם יכלו להצביע כגורם לצרותיהם רק על עצמם. לפיכך זָכרו תמיד שמתפקידם לעשות את הטוב.
הדבר ייראה אולי מוזר, אבל בעומק רעיון התשובה יש משהו משחרר. כשאנחנו סובלים, יש שתי שאלות שאנו עשויים לשאול. הראשונה היא ״למה זה קרה לי?״. השנייה היא ״מה עליי לעשות אם כך?״. השאלות כה שונות זו מזו, שהן יוצרות שני סוגים מובחנים של תרבות. השאלה הראשונה מתמקדת בעבר, והשנייה בעתיד. כשאני שואל ״למה זה קרה לי?״ אני רואה עצמי כאובייקט. כשאני שואל ״מה עליי לעשות אם כך?״ אני רואה עצמי כסובייקט. השאלה הראשונה היא פסיבית, והשנייה אקטיבית. בשאלה הראשונה אני מחפש מישהו להאשימו. בשאלה השנייה אני מקבל אחריות. כשאני עושה כך, אני משרת באופן עמוק את כבוד האדם שלי.
הרב יוסף דב סולובייצ׳יק הביע זאת ברהיטות:
<span class="poetry indentAll">האדם נולד כאובייקט, מת כאובייקט, אבל ביכולתו לחיות כסובייקט, כיוצר ומחדש, המטביע על חייו את חותמו האינדיבידואלי, והחורג מן האוטומטיות אל הפעילות היצרנית. משימתו של אדם בעולם, לפי היהדות, היא להפוך גורל לייעוד; קיום מופעל ומושפע לקיום פועל ומשפיע; קיום מתוך אונס, מבוכה ואילמות — לקיום מלא רצון, מעוף ויוזמה […] כשבן הייעוד סובל הוא אומר בלבו: ״ישנו רע, ואני אינני מכחיש בו ואינני מחפה עליו בפלפולי סרק; הנני מעוניין בו מבחינה הלכתית, כאדם הרוצה לדעת את המעשה אשר יעשה. אני שואל שאלה פשוטה: מה יעשה הסובל וחי בסבלו?״<sup style="color: gray;">9</sup> </span>
״אם רואה אדם שייסורין בָּאִין עליו, יפשפש במעשיו״.<sup style="color: gray;">10</sup> זו תגובתם האינסטינקטיבית של חכמי התלמוד לסֵבל, תגובה שהיא מורשת הנביאים. יותר משהייסורים הם עונש על חטאים, הם הזמנה לתשובה. וכיצד לא יהיה זה כך במסורת המחברת יחדיו אמונה בצדק אלוהי עם התמקדות יוקדת בעתיד ולא בעבר? תרבות של תשובה היא תרבות שבה התגובה האינסטינקטיבית לייסורים היא לומר: ״אלוהיי, אינני מאשים איש אלא את עצמי בלבד. סלח לי. רצֵה את לבי השבור ותן לי כוח לשנות״.
מפליא לראות מה זעום מקומו של הזעם בספרות היהודית של ימי הביניים, עידן עלילות הדם והאשמת היהודים בכול, מחילול הקודש ועד מגפת הדבר השחור; עידן מעשי הטבח, הגירוש, השמד, האינקוויזיציה, ההעלאה על המוקד, הגטאות והפוגרומים. בקינות שנכתבו לאחר מאורעות כגון אלה יש הרבה תפילה, תחנונים ויגון — אבל רק מעט מן המעט שנאה, כעס ותאוות נקם.<sup style="color: gray;">11</sup> בשנת 2003, לאחר פיגוע התאבדות באוטובוס שיצא מהכותל המערבי שבו נרצחו 23 איש, רובם חרדים, ורבים אחרים נפצעו, השתאו הישראלים החילונים נוכח התמודדותה של הקהילה החרדית במאה שערים. במקום קריאות זעם ופעולות מחאה, קיבלה הקהילה הפגועה על עצמה התחזקות בלימוד תורה, בתפילה ובמעשים טובים. יש משהו מעורר השראה בהשקפת עולם שבכוחה להטמיר אנרגיות שליליות לכדי מחויבות מחודשת לטוב.
אני נזכר בבדיקת בריאות כללית שעברתי פעם. הרופא הורה לי לרוץ על מסילת כושר. בעודי רץ במקום שאלתי אותו מה הוא בודק: כמה מהר אני יכול לרוץ, או כמה זמן. ״לא את זה ולא את זה״, ענה. ״מה שאני רוצה לבדוק הוא כמה זמן יעבור מהרגע שתפסיק לרוץ עד שהדופק שלך יחזור לקצב נורמלי״. שם למדתי שהמדד לבריאות הוא היכולת להתאושש.
כמה מהמתעניינים בהיסטוריה היהודית — פרידריך ניטשה וזיגמונד פרויד, למשל — הביעו התפעלות מכישרונו של עם הברית להתאושש מאסונות. מה יש בה ביהדות שהוביל יהודים לא רק לשרוד בנסיבות שהיו מייאשות כל אדם אחר, אלא גם להגיב להן בפרץ חדש של יצירתיות? אכן, כך קרה פעם אחר פעם. חלוקת הממלכה לאחר מות שלמה הולידה את פריחתה של הנבואה. חורבן הבית הראשון וגלות בבל המריצו את לימוד התורה. בתגובה לחורבן הבית השני יצרו חז״ל את ספרותם העצומה: המשנה, המדרשים ושני התלמודים. המפגש עם הקראוּת, ולאחר מכן עם הנצרות, הצמיח את פרשנות המקרא, והמפגש עם האיסלאם — את הפילוסופיה היהודית. מסעי הצלב הולידו זן חדש של אדיקות בדמות חסידות אשכנז. גירוש ספרד נענה בפריחת הקבלה בצפת. הטרגדיה הנוראה מכולן במונחים אנושיים, השואה, הובילה אל האישור הגדול ביותר לרצונו הקולקטיבי של העם היהודי להתקיים: לידתה של מדינת ישראל.
בריאותה של תרבות תלויה בחוסנה הנפשי לא פחות משהיא תלויה בעוצמתה הגשמית. כמו ניטשה ופרויד, גם אני משתאה נוכח אנשים וקבוצות בעלי כושר התאוששות, שלאחר שנָשׂאוּ באורך רוח חצֵי גורל אכזר הם קמים מחוזקים ומשיבים מלחמה. אני משוכנע שלכל אלה יש השקפת עולם, עמדה נפשית, המאפשרת להם להתעמת עם הגורל בלי מורא. היכולת להביס את הטרגדיה אינה יכולת מסתורית; זו שאלה של רעיונות, של צורות התבוננות במציאות, של סוג הסיפור שאנו מספרים על מה שקרה לנו, ה״תסריט״ שעל פיו אנו מבינים את חיינו.
אני מאמין ששורשי היכולת הזו הם בדחייתה של תרבות האשמה. היהודים שרדו, התאוששו, הטמירו את האסונות ליצירתיות, מפני שהם סירבו לראות עצמם קורבנות. השקפת העולם המקראית, בעמידתה העיקשת על החופש ועל האחריות, לא השאירה מקום לרחמים עצמיים או לנטייה להאשים אחרים. אני חש יראת כבוד נוכח העובדה שלאחר השואה דמויות רבניות בולטות, ובתוכן רבנים שהיו בעצמם במחנות הריכוז, מיעטו לדבר על השואה. אין ספק שבתוך תוכם הם התאבלו ובכו על העוול ועל הנספים, אך כלפי חוץ הם שאפו לאשר את החיים, לא לזכור את המוות. הם בנו בתי ספר, לא מוזיאונים; קהילות, לא אנדרטאות; הם עודדו את שומעי לקחם להינשא ולהוליד ילדים, לא לשקוע באבל. אולי הם זכרו את גורלה של אשת לוט, שכאשר הפנתה את ראשה לאחור, לראות את החורבן, הייתה לנציב מלח. בלוח השנה היהודי יש ימי אבל, אבל היהדות אינה דת של אבל. לוּ הייתה כזו, לא הייתה מצליחה לשרוד ולא הייתה נאמנה לייעודה כדת המאמינה בחיים. היהדות איננה תרבות של קורבנוּת. רוב האנשים שלימדו אותי את הדברים הללו היו ניצולי שואה.
<b>* * *</b> <br/>התרבות החילונית הפוסט־מודרנית נוטה להפחית בערכה של האחריות, ובכך היא יוצרת סתירה משונה. מצד אחד, יש לנו חופש בחירה כמעט בלתי מוגבל. מהצד האחר, כשהדברים משתבשים אין זה באשמתנו. תמיד יש מי או מה להאשים: עוני, אפליה, ילדות קשה, מערכת החינוך, התעללות נפשית, התקשורת, הממשלה, ג׳נק פוּד ושלל צידוקים אחרים.<sup style="color: gray;">12</sup> עובד שפוטר בשל איחורים עקיבים לעבודה תובע את מעסיקיו על רקע היותו קורבן של ׳תסמונת האיחור הכרוני׳. השבועון הבריטי ׳אקונומיסט׳ כתב שבארצות הברית, ״אם אתה מאבד את מקום עבודתך אתה יכול לתבוע את המעסיק על העקה הנפשית שהפיטורין גרמו לך […] אם אתה נוהג שתוי וגורם לתאונה אתה יכול לתבוע מישהו על שלא הזהיר אותך שעליך להפסיק לשתות. תמיד יש מישהו שאפשר להאשים״.<sup style="color: gray;">13</sup>
יש הרבה מה לומר לזכותה של תרבות כזו. היא צמחה מהמניעים הנעלים ביותר: אהדה, חמלה, הרצון לעזור, הדחף להבין, הסירוב להיות שיפוטי, התשוקה לצדק. היא מעוגנת בשׁורה ארוכה של דיסציפלינות מדעיות שהעמיקו את הבנתנו בתהליכים הסיבתיים שמאחורי ההתנהגות האנושית. אולם כשהדברים נלקחים עד הקצה, אנו הופכים מסובייקטים לאובייקטים; מפּוֹעלים לנפעלים. כשאנו ממקמים את הסיבה למצבנו מחוץ לתחומי עצמנו, אנו נעשים תלויים בזולתנו דרך קבע, ומאבדים את היכולת להשתחרר מכבלי הנסיבות ולהיות אדונים, לא עבדים, לגורלנו.
אין בכך, חלילה, משום טענה נגד החמלה, העומדת במרכז החזון החברתי של התנ״ך. מה שאני טוען הוא שאת החמלה חייבת להדריך המחויבות לעזור לקורבן לשקם את יכולתו לפעול עצמאית. ביליתי פעם יום בשרבורן האוס, מרכז לעבריינים צעירים בלונדון.<sup style="color: gray;">14</sup> האנשים שפגשתי שם, שגילם הממוצע היה 18, ביצעו פשעים במהלך שמונה או עשר השנים שקדמו לביקורי. אולם גם מתיחה חזקה של גבולות המחשבה לא הייתה מאפשרת לי לראות בהם אנשים רעים. הם באו ממשפחות הרוסות, חלקן הגדול משפחות מתעללות. הם סבלו בעבר מאלימות, לעתים קרובות מאבותיהם החורגים. הם היו קורבנות של נסיבות. קל לומר שהיה עליהם לשלוט בעצמם, אבל מי שהכיר את ההיסטוריה המשפחתית שלהם ידע שלא היה מי שילמד אותם שליטה עצמית מהי. הייתה להם תחושה חזקה של מוסריות: כששאלתי אותם אילו מין אבות הם רוצים להיות כשיהיו להם ילדים, תשובותיהם היו רגישות ומרגשות. הם רצו לתת לילדיהם כל מה שהוריהם שלהם לא נתנו להם, ובייחוד זמן ואכפתיות. כששאלתי את מנהלת המרכז אילו רשתות תמיכה קהילתיות תעמודנה לרשות הבחורים לאחר שיעזבו אותו, היא השיבה במבט אבוד. לא היו רשתות כאלו. ידועה האמרה האפריקנית ״כדי לגדל ילד צריך כפר״. לצעירים בשרבורן האוס לא היה אף פעם כפר. לא היה להם אפילו כפרון בדמות שני הורים מקשיבים.
המיוחד ביהדות אינו רק הדגש שהיא שמה על האחריות, אלא גם עמידתה על קיומן של מערכות תמיכה מפותחות. תקנות הרווחה שלה קיימו בכבוד את אלה שחוו מצוקות. שחרור העבדים לאחר שבע שנים, שמיטת החובות בכל שנה שביעית והשבת נחלות האבות בשנת היובל נתנו לכל יחיד הזדמנות להתחיל מחדש. הרעיון שהצורה הנעלה ביותר של צדקה היא מתן עבודה מעיד כאלף עדים על רגישותה הנבונה של היהדות לכבודו של האדם: אנשים אינם <b>רוצים</b> להיות תלויים באחרים. הקבלה אף מרחיקה לכת ומכנה את המן שבני ישראל אכלו במדבר ׳נהמא דכיסופא׳, לחם בושת, אף שה׳ הוא שנתן אותו, מפני שבני ישראל קיבלו אותו בלי שעבדו לשם כך.
האתיקה של האחריות מַבנה את כל גישתה של היהדות לעולם. דוגמה פשוטה לכך היא ניסוחה של האתיקה המקראית במונחים של חובות, לא של זכויות. האם יש לכך משמעות? האומנם זכויות אינן פשוט חובות מנקודת מבט אחרת? ״לא תרצח״, משמע יש זכות לחיים. ״לא תגנוב״, משמע יש זכות קניין. החובה לקיים מערכת צדק פירושה הזכות לקבל משפט הוגן. וכן הלאה. התיאור הזה נכון, אבל הוא מתעלם ממאפיין אחד שאינו עולה די הצורך במחשבת המשפט.
זכויות הן פסיביות, וחובות הן אקטיביות. זכויות הן דרישות שאנו דורשים מאחרים, וחובות הן דרישות שאחרים דורשים מאיתנו. תרבות המבוססת על חובה, על אחריות, היא תרבות של אקטיביות. היא מבכרת את הנתינה על פני הקבלה, את העשייה על פני התלונה. הבעיה במה שהמשפטנית מרי אן גלנדון מכנה ״שיח הזכויות״,<sup style="color: gray;">15</sup> היא ששיח זה נשען על משאבים המתקיימים רק במידה שאנו מכירים בחובותינו. הוא רותם את העגלה לפני הסוסים. הוא מתעלם מהמחויבויות המוסריות שבלעדיהן לא תכובד שום זכות. זכויות הן <b>התוצאה</b> של קיום אחריות; הן שניוניות, לא ראשוניות. חברה שאינה מחנכת את אזרחיה להיות אחראים תהיה חברה שבה, לעתים קרובות מדי, שיח הזכויות יהיה כולו רטוריקה, והזכויות עצמן תופרנה יותר משתישמרנה.
אחד הפרטים בדיני צדקה משך תמיד את לבי. האמירות בשבחי הנתינה מצטיינות בבהירותן, אך הבהירות שמובע בה עניין אחד, אחד ויחיד, מתחרה בה. עניין זה הוא שבחי <b>אי־הקַבלה</b>. כך כותב הרמב״ם:
<span class="poetry indentAll">לעולם ידחוק אדם עצמו ויתגלגל בצער ואל יצטרך לבריות ואל ישליך עצמו על הציבור, וכן ציוו חכמים ואמרו, ״עשה שַׁבָּתְךָ חול — ואל תצטרך לבריות״. ואפילו היה חכם ומכובד וְהֶעֱנִי, יעסוק באוּמנות ואפילו באומנות מנוולת ולא יצטרך לבריות. מוטב לפשוט עור בהמות נבלות, ולא יאמר לעם ״חכם גדול אני, כהן אני, פרנסוּני״. ובכך ציוו חכמים. גדולי החכמים היו מהם חוטבי עצים ונושאי הקורות ושואבי מים לגנות ועושי הברזל והפחמים, ולא שאלו מן הציבור ולא קיבלו מהם כשנתנו להם. <br/>[…] וכל מי שצריך ליטול, וציער ודחק את השעה וחיה חיי צער כדי שלא יטריח על הציבור — אינו מת מן הזקנה עד שיפרנס אחרים משלו. ועליו ועל כל כיוצא בזה נאמר ״ברוך הגבר אשר יבטח בה׳״ (ירמיה יז, ז).<sup style="color: gray;">16</sup> </span>
בשורות אלו אנו שומעים את קולה האותנטי של מסורת דתית שהעלתה את חופש הרצון על ראש דאגותיה. לתת ולא לקבל, לפעול במקום להיפעל, להיות חופשי ובלתי תלוי בבני אדם אחרים, להיות תלוי בה׳ לבדו: באלה ניכרת נימת קולה המיוחדת של היהדות, והם ההופכים את הצדקה לדבר שהוא יותר ממתת יד. צדקה אינה רק עזרה לנצרכים, אלא גם, במידת האפשר, מתן יכולת לנפגעים לשקם את יכולת הפעולה העצמאית שלהם. האחריות נמצאת בלבו של רעיון כבוד האדם.
<b>* * *</b> <br/>שני אישים בפסיכותרפיה בת זמננו עשו רבות להשבתה של אתיקת האחריות. הפסיכיאטר אהרן בֶּק הוא מייסדה של התרפיה הקוגניטיבית, אחת משיטות הטיפול המצליחות ביותר.<sup style="color: gray;">17</sup> הוא הגיע למסקנה שלהתנהגות בלתי תפקודית מתלוות במקרים רבים מחשבות הנמצאות רק על סף התודעה. הללו יוצרות תגובות רגשיות המתבטאות בהתנהגות. מכאן ששינוי מחשבות אלו, מִסגוּרן מחדש של תפיסותינו, עשוי לשנות גם את ההתנהגות. יש קשר הדוק בין התרפיה הקוגניטיבית לבין תורתה המיסטית של חסידות חב״ד המאמינה בשלטונו של השכל על הרגש (חב״ד הם ראשי התיבות של חוכמה, בינה ודעת). אנו יכולים לשלוט על רגשותינו באמצעות מחשבותינו. המרענן בגישתו של בק הוא החלופה שהיא מציעה להתעקשותה של הפסיכולוגיה הפרוידיאנית בדבר עוצמתם של רגשות אי־רציונליים ושל דחפים בלתי מודעים. בקריאתה לנו לקבל אחריות על התהליכים המתרחשים בתודעתנו, היא משיבה לאדם, כסוכן פעולה, את כוחו.
הפסיכולוג מרטין סֶליגמן הוא ממייסדיה של הפסיכולוגיה החיובית. כשפגשתי אותו הוא סיפר לי את סיפור הגעתו לתובנה ששינתה את גישתו לנפש האדם; סיפור שהוא המקבילה של סליגמן לסיפור התפוח של ניוטון. בוקר אחד הוא ניכש עשבים בגינתו. בתו בת החמש־ומשהו העיפה לאוויר את העשבים שהוא ערם בקפדנות, בעודה שרה ורוקדת. הפסיקי, הוא אמר לה. את מפריעה לי. היא הפסיקה ואז חזרה וביקשה לומר לו משהו: ״אבא, אתה זוכר את התקופה לפני שהייתי בת חמש? מגיל שלוש עד חמש, שהייתי יללנית. הייתי מייללת כל יום. ביום הולדתי החמישי החלטתי להפסיק ליילל. זה הדבר הקשה ביותר שעשיתי אי־פעם. ואם גם אני הצלחתי להפסיק ליילל, אתה יכול להפסיק להיות קוּטר כזה״.<sup style="color: gray;">18</sup>
סליגמן סיפר שזו הייתה בשבילו התגלות. עד אז הוא עסק, כמו רוב אנשי בריאות הנפש, בטיפול בתסמינים שליליים: דיכאון, חרדה, נוירוזה, פסיכוזה. בטיפולים כאלה, אמר, הצלחה פירושה החזרת המטופל לרמת האפס. מדוע לא להסתכל מהכיוון ההפוך? לא לרפא דיכאון, אלא ליצור מצבים חיוביים: אושר, הגשמה, חיוניות, חדווה? הוא החל לחקור אנשים בעלי גישה חיובית לחיים, ומצא שהמכנה המשותף לכולם היה אופטימיות שהשפיעה על סגנון החשיבה שלהם. הם נטו לראות מכשולים כזמניים, לא כקבועים; כמקריים, לא כמהותיים; כיוצאי דופן, לא כשכיחים.<sup style="color: gray;">19</sup>
האופטימיזם עובד. התברר שאנשים פסימיים נוטים יותר למצבי דיכאון, מגיעים להישגים פחותים בלימודים ובעבודה, וסובלים יותר מבריאות לקויה. סליגמן אף הראה, באמצעות ניתוח נאומים פוליטיים, שהאופטימיים מנצחים בבחירות לנשיאות. הממצא המכריע היה שאופטימיות ופסימיות אינן נקבעות גנטית. כמו בק, הוא בחן מקרוב סגנונות קוגניטיביים של אנשים. פסימיות, אמר, היא <b>חוסר אונים נרכש</b>: ההשקפה שמה שקורה לך הוא בלתי נמנע ואין בידיך לשנותו. פסימיות ואופטימיות שתיהן נבואות המגשימות את עצמן. דברים רעים אינם קורים לפסימיים יותר משהם קורים לאופטימיים, אך האופטימיים יודעים להמעיט בערכם ולא לעצב על פיהם את תמונת המציאות שלהם: הם פיתחו אסטרטגיות חשיבה תומכות־תקווה.
מסקנותיו של סליגמן זוכות לתמיכתם של ממצאים מתחום מחקר אחר לגמרי: היחסים בין תרבות לצמיחה כלכלית. בספרו המונומנטלי ׳עושר העמים ועוניים׳ מציב היסטוריון הכלכלה מהרווארד דיוויד לַנדֶס את השאלה מדוע מדינות מסוימות לא הצליחו להגיע לצמיחה כלכלית, בעוד אחרות זכו להצלחה מרשימה. אחרי יותר מ־500 עמודים של ניתוח פרטני, הוא מגיע למסקנה הזאת:
<span class="poetry indentAll">האופטימיים מצליחים בעולמנו, לא מפני שהם צודקים תמיד אלא מפני שהם חיוביים. גם כשהם טועים הם חיוביים, וזו הדרך להשיג, לתקן, לשפר ולהצליח. אופטימיזם מפוכח ומושכל הוא משתלם; הפסימיזם, לעומת זאת, יכול להציע רק את הנחמה הריקה של להיות צודק.<sup style="color: gray;">20</sup> </span>
לנדס מסיים בציטוט דבריו של משה רבנו שגם אנו הבאנו לעיל: ״החיים והמוֶת נתתי לפניך, הברכה והקללה. ובחרת בחיים״ (דברים ל, יט).
<b>* * *</b> <br/>לפעמים אני תוהה אם חוש ההומור היהודי לא הגיע מאותו מקור ועם אותה מוטיבציה. הסוציולוג פיטר ברגר קורא להומור ״אות מהטרנסצנדנטיות״. הוא כתב על כך ספר ששמו ׳צחוק גואל׳, המדגיש את הממד הדתי של ההומור.<sup style="color: gray;">21</sup> הבדיחה, כתב בספר אחר, היא ״נקמתה של הישועה״.<sup style="color: gray;">22</sup> ההומור מגיע לשיא עוצמתו בקרב עמים נרדפים. הוא נשקו של החלש נגד החזק. מה שאנחנו יכולים לצחוק עליו, ברגע זה איננו יראים מפניו. כתבתי פעם שאינני יכול להסכים לחלוטין עם רוברטו בניני שביים קומדיה על רקע השואה וקרא לה ׳החיים יפים׳. הסרט ביקש לומר שההומור הוא הדרך לשמור על שפיות בנסיבות בלתי שפויות. טענתי שבאושוויץ הומור יכול לשמור על שפיותך, אבל לא על חייך. אולם ניצול אחד מאושוויץ תיקן אותי. הוא אמר לי שבהיותו במחנה סיכמו הוא ואסיר אחר למצוא בכל יום דבר שאפשר לצחוק עליו. זה מה שהשאיר אותנו בחיים, אמר לי. אני מודה, אם כן, שטעיתי.
ההומור הוא הצורה העתיקה ביותר של תרפיה קוגניטיבית. ההומור היהודי בפרט מתבסס על יכולתו לגרום לנו ברגע האחרון לראות דברים אחרת, למסגר אותם מחדש (אין זה מקרה שלודוויג ויטגנשטיין, פילוסוף בעל רקע יהודי, אמר כי ״אפשר לחבר ספר פילוסופיה שכולו עשוי בדיחות״). ההומור מספק לנו דרך מפלט ממה שעד לשורה האחרונה בבדיחה נראה היה מצב בלתי אפשרי. מה שאנחנו יכולים לצחוק עליו, אנחנו יכולים להתרומם מעליו. ההומור הוא הטחה של אנושיות בפניהם של הכוחות מוחקי האנושיות. הוא דרך לשחרר את לפיתתם של פחדים המחזיקים בנו כשבוייהם. בדרכו שלו, ההומור הוא אחד הביטויים הנעלים של החירות האנושית במובן שבק וסליגמן דיברו עליו: חירות כיכולת להגדיר מחדש את מצבנו. אלה שיכולים לצחוק על הגורל, גואלים אותו מהטרגדיה. מי שדוחה את פרשנותו של האויב להתרחשויות ומכניס אותן למסגרת פרשנית משלו, אינו יכול להיות קורבן. פסיכולוגית, הוא נשאר חופשי. ההומור הוא בן דודהּ של התקווה.
המתמטיקאי איש קיימברידג׳ אלן טיוּרינג המציא את ׳מבחן טיורינג׳ הידוע, המאבחן אינטליגנציה מלאכותית. אם אתה יכול לשוחח, בכתב או בעל פה, עם מחשב הנמצא בחדר אחר בלי לדעת אם בן שיחך הוא אדם או מכונה, המחשב עבר את המבחן בהצלחה: הוא אינטליגנטי. אני מציע מבחן תובעני יותר: האם המחשב יכול להבין בדיחה? זה המבחן האמיתי לאנושיות. הומור הוא היכולת להמשׂיג מאורעות מחדש, וכך ליצור מרחב שבו ניתן להגיב להם בחופשיות: לא כתוצאה של סיבה קודמת כלשהי, אלא כסוכן פעולה רפלקסיבי ומודע לעצמו. אהרן בק ומרטין סליגמן העמידו אותנו על חשיבותה של הרפלקסיביות: מה שקובע את התנהגותנו, אמרו, אינו מה שקורה לנו אלא הדרך שבה אנו תופסים את מה שקורה לנו, ותפיסה זו מתרחשת כולה בתחומי החשיבה שלנו. מכאן שחוקי הסיבתיות של הנוירו־פיזיולוגיה, הסוציו־ביולוגיה, הכלכלה או הסוציולוגיה לא יוכלו אף פעם לספק הסבר מלא להתנהגות האנושית. כל בדיחה היא עדות ליכולתנו לראות דברים אחרת. ומכיוון שכך, אנחנו חופשיים. ההומור הוא רכיב חיוני באנושיות.
הפילוסוף עמנואל לוינס היה כלוא בשנות מלחמת העולם השנייה במחנה לשבויים יהודים בגרמניה. אזרחותו הצרפתית הגנה עליו מפני השמדה, ובכל זאת הוא וחבריו האסירים חשו היטב שבעיני הגרמנים ״לא היינו אלא ספק בני אדם, חבורת קופים. הכוח והאומללות של הנרדפים, כאיזו רטינה פנימית עלובה, הזכירו לנו פה ושם את מהותנו התבונית. אך לא היינו עוד חלק מן העולם״. ואז קרה משהו:
<span class="poetry indentAll">למשך שבועות ספורים, ובטרם יגרשוהו הזקיפים, נכנס כלב משוטט לחיינו […] הוא היה מופיע בהתכנסויות הבוקר שלנו וממתין לשובנו, מקפץ ונובח משמחה. לגביו — וזה היה ברור לגמרי — היינו בני אדם.<sup style="color: gray;">23</sup> </span>
לוינס קורא לכלב ״הקאנטיאני האחרון בגרמניה״ — בדיחה של פילוסוף, אך די בה כדי לשמור על שפיותו.
פרק זה קיבץ יחדיו כמה וכמה נושאים — תשובה וסליחה, זכויות, חובות ואחריות וכן חוש הומור, לצד נגיעה בתאוריות הפסיכולוגיות של אהרן בק ומרטין סליגמן ובמסקנותיו של דיוויד לנדס על תולדות הכלכלה. המאחד את כל אלה הוא התנגדותם לחוסר האונים הנרכש. ניסיתי להראות שלכל זה יש קשר לתאולוגיה היהודית ולאישיות המונותאיסטית. בעמידתו על כך שכוחות שונים הפועלים בעולם כולם פניו של אלוהים אחד, המונותאיזם המקראי סייע לסלול את הדרך לתמורה מעמיקה בפסיכולוגיה האנושית: הפנמתו של הקונפליקט. ברגע שאנו ממקמים את הסיבה למצבנו ׳בפנים׳, בתוך עצמנו, ולא ׳בחוץ׳, בידי גורמים שאין לנו שליטה עליהם, אנו מרחיבים את אופקיו של החופש האנושי. אחריות היא שלילתו של חוסר האונים הנרכש. האחריות היא משא כבד מאוד, אך החלופה לה כבדה אף יותר.
<h3>פרק יד; אמונתו של אלוהים</h3>
<span class="poetry indentAll">״אל אמונה״ (דברים לב, ד) — שהאמין בעולם ובְרָאוֹ (סִפרֵי).</span>
ספר איוב הוא המוזר שבספרי התנ״ך, ובוודאי אף הספר יוצא הדופן ביותר שנכלל בקאנון מקודש כלשהו. המשורר אלפרד טניסון קרא לו ״גדול השירים בכל הזמנים״. המשורר תומס קרלייל תיאר אותו כ״אחד הדברים הגדולים ביותר שנכתבו אי־פעם״. הסופר תומס וולף אמר כי ״מכל ביטוייה של הבדידות שקראתי בחיי, זהו הטרגי, המעודן והיפה ביותר״.<sup style="color: gray;">1</sup> אולם גם שבחים מופלגים אלה אין בהם כדי לעמוד על נוכחותו הרדיקלית של הספר בתוך התנ״ך. הספר הוא ביטוי רהוט מאין כמוהו לספקות באשר לאקסיומות שהתנ״ך כולו בונה עליהן את אמונתו: שקיומנו הוא בעל משמעות, ושהעולם מתנהל על פי צדק עליון. הפרשן הפוליטי האמריקני ויליאם סֵפַייר כתב על כך ספר וקרא לו ׳הדיסידנט הראשון׳. איוב, טען שם, הוא האדם הראשון בהיסטוריה שערער על השיטה, שדיבר אמת באוזני הכוח, שהציב אישומים נגד הממסד, קולה של הסמכות, בשמו של הפרט. קולו של איוב הוא ״קול עיקש של קריאת תיגר״.<sup style="color: gray;">2</sup> איוב הוא מופת לכל אלה שיש להם האומץ לתבוע צדק נגד הרוח הנושבת ונגד מגִני הסטטוס קוו. ספר איוב הוא החלל שאלוהים מְפַנה לקולו של האדם, כשהוא מתוח עד הקצה וגם מעבר לו: כתב קודש המקצה מקום נכבד למחאה, ומאציל עליה הוד בלתי מעורער, הגם שערירי. איוב הוא זעקת כאב מתמדת נגד עוולות הגורל. זעקה החודרת ללב השמים ומאיימת להרעיד את יסודות תבל.<sup style="color: gray;">3</sup>
הספר פותח בתמונה שלווה מחייו של תושב ארץ עוץ, איוב, איש ״תם וישר וירא אלהים וסר מרע״ (איוב א, א). איוב הוא בעל משפחה גדולה ואוהבת, עושר רב בדמות עדרים עצומים של צאן, גמלים, בקר ואתונות, ועמדה חברתית נכבדה מאוד: ״ויהי האיש ההוא גדול מכל בני קדם״ (א, ג). אולם עד מהרה עובר הסיפור לשיחה בין אלוהים לשטן (במקרא השטן אינו גורם עצמאי, אלא מעין קטגור, יועץ רע). אלוהים מציג את איוב באוזני השטן כאיש מופת. השטן עונה שאין בכך פלא, שהרי החיים היטיבו עם איוב ואלוהים העניק לו את כל הסיבות להיות אסיר תודה; ״ואולם שלח נא ידך וגע בכל אשר לו, אם לא על פניך יברכך [יקללך, בלשון נקייה]״ (א, יא). כך מתחיל הניסיון.
מכה אחר מכה ניחתת על איוב, והוא מאבד את כל אשר לו: האתונות, הצאן, הגמלים — ולבסוף גם בניו. למרות הכול, איוב האבל נשאר איתן באמונתו ואומר: ״ה׳ נתן וה׳ לקח — יהי שם ה׳ מבֹרָך״ (א, כא). השטן ממשיך להתעקש. יש לפגוע בגופו של איוב, הוא אומר לאלוהים, ומקבל את רשותו לעשות כך. איוב מוכה עתה ״בשחין רע מכף רגלו עד קדקדו״ (ב, ז). אשתו של איוב אומרת לו לשבור את הכלים — ״בָּרך אלהים ומֻת״ (ב, ט) — אך איוב עדיין מסרב. שלושת רֵעיו של איוב מגיעים לנחמו. הם יושבים איתו לארץ שבעה ימים ושבעה לילות, מיוסרים בדממה משותפת, ולבסוף איוב נשבר ומקלל את היום שנולד בו.
רעי איוב, אליפז התימני, בלדד השוחי וצופר הנעמתי, מתווכחים איתו. אלוהים, הם אומרים, צודק. אין עונש בלי חטא, ומכאן שאיוב בוודאי אשם. איוב שולל זאת בלהט. על פני שלושים פרקים ויותר מתנהל הוויכוח בפסוקי שירה חוצבי להבות. לבסוף מצטרף לשיחה קול חדש, קולו של אֱלִיהוּ בן בַּרַכְאֵל הבּוּזי, צעיר משלושת רעי איוב אך דעתן לא פחות מהם. הוא מציע דרך חדשה. ייסורים על לא חטא ייתכנו גם ייתכנו, הוא אומר, אך אין פירוש הדבר שאין צדק. ייסורים אלה הם שיעור המוסר שאלוהים מלמד אותנו. בעזרתם אנחנו יכולים להינצל מגאווה וממעשי פחז. אלוהים ״יחַלץ עני בעָנְיוֹ וְיִגֶל בַּלַחַץ אָזְנם״ (לו, טו) — כלומר מחלץ את העני על ידי עוניו, ואומר את דברו על ידי לחץ ומצוקה. בשלב זה אלוהים מתגלה לאיוב ״מן הסערה״ (לח, א) ומדבר אליו במהלך ארבעה פרקים. איוב מודה לבסוף שטעה: ״הִגדתי ולא אבין נפלאות ממני ולא אדע […] על כן אמאַס ונִחמתי על עפר ואפר״ (מב, ג–ו). הספר נחתם בהשתקמותו של איוב. מקנהו גדול עתה מזה שהיה בתחילה, נולדים לו בנים ואף בנות, והוא מאריך ימים ורואה ארבעה דורות של צאצאים עד שלבסוף הוא מת ״זקן ושבע ימים״ (מב, יז).
זו, בקצרה, עלילת הספר, אולם הבעיות העולות ממנה רבות וארוכות. שאלתו הבסיסית של איוב אינה נענית. בנסיבות הקיימות של הסיפור היא גם אינה יכולה להיענות, מפני שאנו יודעים מה שרעי איוב אינם יכולים לדעת: שהוא חף מפשע וייסוריו באו לו על לא חטא. נאומו של אלוהים, שהוא הארוך בנאומיו בתנ״ך כולו, אינו עונה כלל לשאלתו של איוב, וכולו רצף שאלות רטוריות שאינן מבקשות מענה: ״איפה היית בְּיָסְדִי ארץ?״ (לח, ד); ״הֲמִיָמֶיךָ צִוִּיתָ בֹּקֶר, יִדַּעתה השחר מְקֹמוֹ?״ (לח, יב); ״ואם זרוֹע לך כָּאל ובקול כמֹהו תַרעֵם?״ (מ, ט).
אלוהים אינו מציע הסבר למר גורלו של איוב, מפני שאין הסבר שישביע את רצונו של חוש הצדק. במקום זאת הוא מפגין בפני איוב את הדר הבריאה. אלא שאין זו הבריאה שאנו מכירים מפרק א של ספר בראשית, אותו עולם של סדר שבמרכזו האדם. היקום המתגלה לעינינו בפרקיו האחרונים של ספר איוב הוא הרחוק ביותר מאנתרופוצנטריות מכל תיאורי העולם שבמקרא. איוב רואה כוכבים ומַזָּרות, ערָבוֹת ומלֵחות, ואת חיות הבר — הפרא, הערוד, האיילה, הנץ, הנשר, הבהמות והלווייתן — החיות את חיי הפרא שלהן. עולם זה לא נברא למען האדם, ואין הוא עשוי להיות מבוית בידיו. ״אף החיות הפיקחוֹת מַבחינות כבר״, כתב רילקה ב׳אלגיות דואינו׳, ״כמה קל לערער את היותנו בַּבַּית בעולם המוסבר״.<sup style="color: gray;">4</sup> לא חזון של צדק מחריש את טרונייתו של איוב, גם לא מענה לשאלתו או הסבר לגורלו, אלא עצם כוחו של הקיום, ה׳היוֹת׳ של הדברים. אלוהים שאיוב פוגש בסערה הוא אלוהים של עוצמה, לא אלוהים של צדק. מה קרה למיזם המקראי הגדול של יצירת סדר הוגן ועולם צודק?
כאן מגיעה התרת העלילה, בסדרה של היפוכים ששום קורא לא ציפה לה. ברגע שאיוב מודה שטעה, אלוהים מודיע לו שהוא דווקא צדק. על רעי איוב, אלה שכזכור הגנו בעזוז רב על מעשהו של אלוהים, יוצא חרון אפו של אלוהים ״כי לא דִברתם אלַי נכונה כעבדי כאיוב״ (מב, ז ושוב מב, ח). הדעת מתבלבלת נוכח הסתירות וכשלי הלוגיקה. איזה מסר מבקש הספר להעביר? שיש צדק או שאין צדק? שאלוהים עונה לקוראיו, או אוטם את אוזניו לתפילתם? שטוב או רע להתריס כלפי שמיא? שאדם מאמין יכול לשאול שאלות, או מוטב שלא יעשה כך? קשה מאוד לדעת.
<b>* * *</b> <br/>איוב הוא ספר קשה משום שגם במונחיו שלו עצמו הוא הציב בפני איוב ובפנינו שאלה שאין לה מענה. איוב ורעיו מבקשים צדק. אולם אנו הקוראים יודעים מה שאיוב וחבריו אינם יכולים לדעת: ש<b>אין</b> שום צדק בייסוריו של איוב. הדבר ברור לנו כבר בתחילת הספר. איוב אינו נענש על חטאיו. להפך: דווקא בגלל שלא חטא בחר בו השטן לקטרג עליו. משום כך, אגב, צדק אותו חכם שאמר כי ״איוב לא היה ולא נברא, אלא משל היה״.<sup style="color: gray;">5</sup> לו התרחשו אירועי הספר באמת, היה עלינו להסיק מהם, כמו המלך ליר של שייקספיר, כי ״האדם ביד אֵלים כזבוב ביד הילד: בשׂחוק ימותתונו״.<sup style="color: gray;">6</sup> הספר הוא בחינה של השערה היפותטית נוסח ״מה היה קורה אילו…״.
ספר איוב אינו מובן בדרך כלל, והסיבה לכך פשוטה. אנו נוטים לנסות לפענח אותו על פי סופו, אולם המפתח הפרשני נמצא שם כבר בהתחלה:
<span class="poetry indentAll">ויהי היום וַיבֹאו בני האלהים להתיַצב על ה׳, ויבוא גם השטן בתוכם. ויאמר ה׳ אל השטן, מאין תבֹא? ויען השטן את ה׳ ויאמר, משוּט בארץ והתהלך בה. ויאמר ה׳ אל השטן, השמת לבך על עבדי איוב? כי אין כמֹהו בארץ איש תם וישר, ירא אלהים וסר מרע. ויען השטן את ה׳ ויאמר, החִנם ירא איוב אלהים? הלא אַתָּ שַׂכְתָּ בעדו ובעד ביתו ובעד כל אשר לו מסביב, מעשה ידיו בֵּרכת ומקנהו פָּרץ בארץ. ואולם שלח נא ידך וגע בכל אשר לו — אם לא על פניו יברכך. ויאמר ה׳ אל השטן, הנה כל אשר לו בידֶךָ […] (איוב א, ו–יב).</span>
<b>העומד למבחן בספר איוב אינו איוב אלא אלוהים</b>. רעיון זה נשמע חילול הקודש. זו הסיבה לכך שספר איוב נקרא תמיד בכיוון ההפוך, מהסוף להתחלה, באופן הגורם לו להיות בלתי מובן. מדוע רַע לצדיק? — זאת שאלו משה, ירמיה וחבקוק, וזאת, כך מקובל להניח, גם השאלה העומדת בלב ספר איוב ואינה זוכה למענה. וכי איזו נחמה יש לאומלל כאשר מסבירים לו שדברים רעים קורים בלי שום סיבה טובה, מפני שהשטן מתעלל בנו, מפני שאנו חפים מפשע ומפני שאנו יראי שמים?
תאולוגים ופילוסופים מרבים לשאול כיצד, בהינתן מה שידוע לנו על העולם, אנחנו יכולים להיות בטוחים שאלוהים קיים. השאלה הנשאלת בספר איוב (כמו גם במדרשי חז״ל המאוחרים יותר) היא השאלה ההפוכה: כיצד, בהינתן מה שידוע לנו על אלוהים, אנחנו יכולים להסביר את קיומה של האנושות? מדוע הבורא החכם, הטוב, הכול־יודע והכול־יכול, שיצר יקום של יופי ושל סדר, הכניס אליו צורת חיים אחת, הומו סאפיינס, המסוגלת להרוס את היופי וליצור אי־סדר? זו שאלה מוזרה להפליא, אבל רק כשנבין את ההיגיון ואת העוצמה שבה, נבין את האמירה שבלב ספר איוב ובלב השקפתה של היהדות על תפקידה של האנושות בעולם.
תנו דעתכם: בתורה יש שני סיפורי יצירה מרכזיים. הראשון הוא בריאת העולם בידי אלוהים, והשני — בניית המשכן במדבר בידי בני ישראל. השטחים המוקצים לשני סיפורים אלה חסרי פרופורציה. התורה מסתפקת ב־34 פסוקים (בראשית א–ב) לתיאור בריאת העולם, ואילו בנייתו של המשכן, מבנה קטן, נייד וארעִי, מתוארת על פני למעלה מ־500 פסוקים (שמות כה–מ). בכל סִפרות אחרת היה היחס הפוך. שאלות הקוסמולוגיה, האופן שבו נוצר העולם, הרי ריתקו את בני האדם תמיד, מעידן המיתוסים ועד עידן המדע. התנ״ך, שגרסתו על ראשיתו של הזמן זכתה להשפעה אדירה מאין כמוה, מסתפק בקווי מתאר מעטים, ולכל אורכו, למעט מזמורי הבריאה בתהלים וספר איוב, אינו שב לעסוק בסיפור הבריאה. שאלה מהותית עומדת כאן למבחן. איזה מין ספר הוא התנ״ך? מהו הנושא הבסיסי שלו? התשובה, הניכרת היטב בתנ״ך עצמו, נוגדת את האינטואיציה. <b>התנ״ך אינו ספרה של האנושות על אלוהים; הוא ספרו של אלוהים על האנושות</b>. התנ״ך מניח כמובן מאליו שאלוהים יכול לבנות בית לאנושות. השאלה המבצבצת מכל פינה בו היא האם האנושות יכולה לבנות בית לאלוהים.
ויטגנשטיין שאל פעם רטורית: מהי מטרתך בפילוסופיה? הוא ענה: להראות לזבוב את הדרך החוצה מהבקבוק. הזבוב לכוד בבקבוק. הוא מחפש את דרכו החוצה. שוב ושוב הוא מטיח את ראשו בזכוכית עד שלבסוף הוא מת בתשישותו. לו חונן הזבוב בחשיבה הגיונית היה חוסך מעצמו את הייאוש ואת המוות, שכן היה מבין שאם יש דרך פנימה, יש גם דרך החוצה. דבר אחד שכח הזבוב: להביט למעלה, אל המקום שבא ממנו. תובנה היא היכולת לראות דברים מוכרים מזווית בלתי מוכרת. הדרך להבין את איוב היא <b>להפוך</b> את הדרך שבה מקובל להבינו. ואולי גם האמת שבלב האמונה כולה הפוכה ממה שאנו רגילים לחשוב? אולי יותר משאמונתנו באלוהים חשובה, חשובה אמונתו של אלוהים בנו?
<b>* * *</b> <br>כשאנו משתמשים במילה ׳אמונה׳ בהקשר דתי אנו מניחים בפשטות שמשמעותה היא אמונתנו באלוהים. יש בכך היגיון רב, שכן אנחנו, לא אלוהים, הם אלה שמוגבלים ביכולתם להבין את העולם ולראות את המהלך הכולל של ההיסטוריה; אנחנו אלה החייבים לזנק מהידוע אל הבלתי־ידוע, מהנראה אל שאינו נראה, ממה שאנו רואים ומבינים למה שנמצא מעֵבר לכך.
על פי הקטגוריות הפילוסופיות שירשנו מיוון העתיקה, אין כל מובן הגיוני לאקט של אמונה מצדו של אלוהים. אלוהים הוא כול־יודע וכול־יכול. הוא המסובב שאינו מסובָב, הישות ההכרחית, מהותה הבלתי־משתנה של המציאות. כל הקביעות הללו בוודאי נכונות. ובכל זאת, כפי שאני טוען לכל אורך הדרך, אלוהים זה, אלוהים פילוסופי מופשט המנותק מהדרמה האנושית, איננו האלוהים שאנחנו פוגשים בין דפי התנ״ך. בתנ״ך אלוהים <b>איננו</b> מנותק מהדרמה האנושית. הוא מעורב בה בכל נפשו ובכל מאודו. זה, כפי שאמר רבי יהודה הלוי,<sup style="color: gray;">7</sup> ההבדל המהותי בין אלוהי הפילוסופים ואלוהי הנביאים, אף ששני קווים מקבילים אלה של תפיסת האלוהות נפגשים באינסוף.
אלוהים שאנו פוגשים בתנ״ך נוטל סיכון שהשלכותיו כבירות. הוא בורא ישות אחת, האנושות, היכולה בעצמה להיות בוראת. אכן, ברייה שיש לה צלם אלוהים, תכונתו הייחודית של אלוהים. המעשה משנה את כל טבעו של היקום: לפנינו עתה צורת חיים המסוגלת לקיים שפה, חשיבה, התבוננות עצמית, דמיון ובחירה, מסוגלת לתפוס את מושג האלוהים — אבל גם, מעצם טיבם של החופש האנושי והמחשבה האנושית, מסוגלת למרוד באלוהים. ההשלכות מרחיקות לכת עד הקצה, שכן קיימת עתה צורת חיים אחת היכולה לבחור בין ציות לאי־ציות, בין טוב לרע, בין תיקון העולם ובין השמדתו הגמורה.
חופש הבחירה האנושי, והמודעות העצמית הנלווית לו, הם הנעלם הגדול בתוך סדרי הטבע המפוענחים שהמדע מִפָּה, וכאלה הם גם יהיו. לעולם לא ייתכן מדע של חופש, מפני שהמונחים סותרים זה את זה. המדע מדבר על סיבות, והחופש — על מטרות. המדע מסביר תופעות על ידי תופעות אחרות שקדמו להן. הפעולה החופשית, לעומת זאת, עשויה להיות מובנת רק על פי העתיד שהיא מבקשת ליצור, ולא על פי שום מאורע היסטורי, ביוכימי או נוירו־פסיכולוגי מן העבר. כמובן, יש השפעות רבות על ההתנהגות האנושית. חלקן גנטיות, אחרות תרבותיות וסביבתיות. אולם אלו הן <b>השפעות</b>, לא <b>סיבות</b> במובן שיש למונח זה במדעי הטבע.
כמעט כל מעשה שאנו עושים, יכולנו לבחור לעשות מעשה אחר במקומו (יוצאי הדופן הם מעשים — מרפלקסים תנועתיים עד מעשיו של המאויָם ברצח — שאי־אפשר לראות בעושיהם אחראים להם. בהלכה הם קרויים ׳אונס׳). בתולדות הרעיונות, חופש הבחירה הוצב פעמים רבות בסימן שאלה. היו שהאמינו באסטרולוגיה. פילוסופים כברוך שפינוזה ומדענים כמו אוגוסט קוֹנְט חשבו שכיוון שאנו ישים פיזיים בעולם חומרי, אנחנו חומר, וככל חומר אנו מצייתים לחוקים של סיבה ותוצאה. בעיני הנאו־דרוויניסטים, ההתנהגות האנושית נקבעת באופן גנטי; כפי שמנסח זאת נציגה הקיצוני ביותר של הגישה, בני אדם הם האמצעי של גֵן לייצר גן אחר.<sup style="color: gray;">8</sup> אפילו בתוך היהדות עצמה היו אישים — הידוע בהם הוא הפילוסוף הביניימי חסדאי קרשקש — שטענו שהרצון החופשי הוא אשליה ושכל מעשיו של אדם נקבעים בעצם בידי ההשגחה העליונה. הרמב״ם, שעמדתו בשאלה זו היא עמדת הזרם המרכזי במחשבה היהודית, דוחה את הדברים:
<span class="poetry indentAll">רשות לכל אדם נתונה: אם רצה להטות עצמו לדרך טובה ולהיות צדיק, הרשות בידו — ואם רצה להטות עצמו לדרך רעה ולהיות רשע הרשות בידו […] כל אדם ראוי לו להיות צדיק כמשה רבנו, או רשע כירבעם; או חכם, או סכל; או רחמן, או אכזרי; או כילי, או שוע; וכן שאר כל הדעות — ואין לו מי שיכפהו ולא גוזר עליו ולא מי שמושכו לאחד משני הדרכים, אלא הוא מעצמו ומדעתו נוטה לאֵי זו דרך שירצה […] ודבר זה עיקר גדול הוא, והוא עמוד התורה והמצווה, שנאמר ״ראֵה נתתי לפניך היום את החיים [ואת הטוב, את המוות ואת הרע]״ (דברים ל, טו), וכתיב ״ראֵה אנכי נותן לפניכם היום [ברכה וקללה]״ (דברים יא, כו) — כלומר שהרשות בידכם, וכל שיחפוץ האדם לעשות ממעשה בני האדם עושה, בין טובים בין רעים. […] אילו האל היה גוזר על האדם להיות צדיק או רשע, או אילו היה שם דבר שמושך את האדם בעיקר תולדתו לדרך מן הדרכים […] מה מקום היה לכל התורה כולה? ובאֵי זה דין ואיזה משפט נפרע מן הרשע, או משלם שכר לצדיק? ״השופט כל הארץ לא יעשה משפט?״ (בראשית יח, כה).<sup style="color: gray;">9</sup> </span>
פירוש הדבר הוא שאנו אחראים למעשינו. פירוש הדבר הוא גם שאנו מסוגלים לזהות את שגיאותינו, להכיר בהן ולהחליט לנהוג אחרת בעתיד. זה הבסיס למושג התשובה. מכאן שהעתיד אינו חייב להיות דומה לעבר, ושההיסטוריה היא הזירה שבה האדם יכול להתפתח ולצמוח. דנּו כבר בכך באחד הפרקים הקודמים בספרנו.
אולם יש לכך השלכה נוספת, ופרדוקסלית יותר. <b>בכניסתו של אלוהים אל המציאות האנושית, הוא נכנס גם לַזמן</b> — <b>ומכאן שהוא נכנס גם לאי־הוודאות ולהסתכנות</b>. הענקת החופש לבני האדם הייתה, מצדו של אלוהים, צעד גורלי של הגבלה עצמית. בלשון הקבלה הלוריאנית, זהו הצמצום. התוצאה נהירה כבר סמוך לתחילתו של הזמן התנ״כי:
<span class="poetry indentAll">ויאמר ה׳ אל קין, למה חרה לך? ולמה נפלו פניך? הלוא אם תיטיב — שְׂאֵת; ואם לא תיטיב — לפתח חטאת רֹבץ, ואליך תשוקתו, ואתה תמשל בו. ויאמר קין אל הבל אחיו, ויהי בהיותם בשדה, ויקם קין אל הבל אחיו ויהרגהו (בראשית ד, ו–ח).</span>
כל הפרדוקסליות של המפגש אלוהים־אדם מזוככת כאן בקדמוניותה. אלוהים ידע שקין מקנא בהבל ומתכנן לרצוח אותו. משום כך דיבר אליו והזהיר אותו. ובכל זאת, קין לא הקשיב. הרצח התרחש. מדוע אלוהים נתן לו לקרות? התשובה היחידה לכך יכולה להיות: אם כוח עליון מעניק ל־X חופש, וחופש זה מושעה בכל פעם ש־X פועל שלא לרצונו של הכוח עליון, לא התקיימה פה הענקת חופש. זו אקסיומה לוגית הנכונה בכל העולמות האפשריים. אלוהים אינו נוטש את העולם. הוא מדבר אל האנושות, הוא מלמד אותנו כיצד להתנהג, הוא מורה לנו את דרכי הצדק והמשפט, החסד והרחמים. אולם אם האנושות אוטמת את אוזניה ומסרבת להקשיב, אלוהים אינו יכול לעשות דבר אם אינו רוצה לשלול מהאדם את החופש, אותו חופש שבשבילו צמצם את עצמו כשברא את האדם.
יצירה כרוכה בהסתכנות. בשבילנו נכון הדבר לגבי כל מעשה של יצירה. בכל טכנולוגיה אפשר להשתמש לרעה; כל צורת אמנות יכולה להיעשות אלילוּת. לגבי אלוהים הדבר נכון רק ליצירה אחת — יצירת האדם. בפרק המתאר את מעשה הבריאה, פרק א בספר בראשית, ננקטת משום כך לשון יוצאת דופן כשאלוהים מגיע לבריאת האדם. לפני כל אחד משלבי הבריאה מסתפק אלוהים בביטוי הפשוט ״יהי״, אך לפני יצירת האדם הוא נוקט הקדמה מחושבת: ״נעשה אדם בצלמנו כדמותנו״ (בראשית א, כו) — כעין רמז להיסוס, להתייעצות, לספק. חז״ל מפתחים נקודה זו בכמה מקומות. אלוהים, הם אומרים, שאל את המלאכים לדעתם, והללו יעצו לו שלא לברוא את האדם.<sup style="color: gray;">10</sup> חז״ל הבינו דבר שבשיח הפילוסופי לא היה עולה על הדעת: שבמובן מסוים, מטפורי ככל שיהיה, גם אלוהים עצמו עשוי לעמוד למבחן אמונה.
לדידה של הפילוסופיה, השאלה הבסיסית נוגעת לקיומו של אלוהים; לדידה של היהדות, השאלה הבסיסית נוגעת לקיומו של האדם. ההומו סאפיינס אינו רק גרסה אבולוציונית נוספת לצד יתר צורות החיים. השימוש בשפה, היכולת להשתמש בזמן הדקדוקי עתיד, היכולת לזכור את העבר הרחוק, המודעות העצמית, הרציונליות המחושבת — הכישורים המייחדים את ההומו סאפיינס — הם זינוקים איכותיים ולא התפתחויות כמותיות. גוש מתכת ומכונית עשויים אולי מאותם יסודות, אבל אינם זהים ואף אינם דומים. העובדה שרוב רובו של הדי־אן־איי שלנו זהה לזה של קופי האדם אין משמעה שהאדם הוא רק קוף נטול פרווה או מכונה לשכפול גנים. במבט שטחי זהו רעיון סביר, ובכל זאת זה כשל מחשבתי. היות שאנו יכולים להגות כוונות ולפעול על פיהן, שום הסבר סיבתי טהור של ההתנהגות האנושית לא יהיה מסַפּק אף פעם. בבוראו את האדם נטל אלוהים סיכון הדומה לזה שהורים נוטלים כשהם מולידים ילד, ושנוטל כל מי שמביא לידי קיום דבר שיימצא מחוץ לשליטתו. אלוהים הסתכן בכך שאחד מבני האדם ברואיו יקום על בוראו. גם כשמדובר באלוהים, יצירה דורשת אומץ.
בתלמוד הבבלי יש פסקה שמסבירה זאת ממש. פסקה זו היא גם המפתח הפרשני לתעלומת ספר איוב:
<span class="poetry indentAll">אמר רב יהודה, אמר רב: בשעה שביקש הקב״ה לבראות את האדם ברא כת אחת של מלאכי השרת. אמר להם, רצונכם נעשה אדם בצלמנו? אמרו לפניו, ריבונו של עולם, מה מעשיו? אמר להן, כך וכך מעשיו. אמרו לפניו, ריבונו של עולם, ״מה אנוש כי תזכרנו ובן אדם כי תִפְקְדֶנּוּ?״ (תהלים ח, ה). הושיט אצבעו קטנה ביניהן ושרפם. וכן כת שנייה. כת שלישית אמרו לפניו, ריבונו של עולם, ראשונים שאמרו לפניך מה הועילו? כל העולם כולו שלך הוא; כל מה שאתה רוצה לעשות בעולמך עֲשֵׂה. [ברא הקב״ה את האדם. בחלוף הדורות] כיוון שהגיע לאנשי דור המבול ואנשי דור הפלגה שמעשיהן מקולקלין, אמרו לפניו [המלאכים]: ריבונו של עולם, לא יפה אמרו ראשונים לפניך? אמר להן: ״ועד זִקנה אני הוא ועד שֵׂיבה אני אסבֹּל, אני עשיתי ואני אשָׂא ואני אסבֹּל ואמלט״ (ישעיה מו, ד).<sup style="color: gray;">11</sup> </span>
המלאכים דיברו בהיגיון. כשיודעים מראש את מעשיהם של בני האדם, את שכיחותן הרבה של המלחמה, השחיתות והאכזריות, איזו סיבה יכולה להיות להכניס לעולם ברייה גחמנית כמו האדם?
<b>* * *</b> <br>זה בעצם מה שאומר השטן לאלוהים. ״המין הזה שבראת, האדם, האם הוא מצדיק את האמון שנתת בו? האם הוא גמל לך על נדיבותך, כיבד את שמך, האזין לדבריך? נכון, בני האדם עובדים אותך, אך הם עושים זאת ממניעים אנוכיים. הם זורעים תבואה, ולכן הם מתפללים לגשם. הם מנהלים מלחמות, ולכן הם מתפללים לניצחונות. הם מתמודדים עם עולם מסוכן, ולכן הם מתפללים להגנתך. <b>אולם היכן היא אותה אהבה טהורה של אדם לאלוהיו, אהבה שאינה תלויה בדבר, שתצדיק את אהבתו מוחקת־העצמי של אלוהים לאדם?</b>״.
בעל ספר איוב מציג את הבעיה בתעוזה שאין דומה לה. הוא מדמיין את השטן טוען כלפי אלוהים: ״הראה לי אפילו אדם אחד המצדיק את ההימור שעשית כשבראת את האנושות״. כתשובה מציג אלוהים את איוב. הנה, הוא אומר, אדם תם וישר, ירא אלוהים וסר מרע. השטן פוטר את התשובה במשיכת כתף. ״מה עניין איוב לכאן? בירכת את איוב, ולכן הוא מברך אותך. אם תקלל אותו, הוא יקלל אותך. אהבתו תלויה בדבר. אהבתו היא פרי זיווגה של אנוכיות עם מזל טוב. קח ממנו את מזלו ותראה כיצד תסור אמונתו בך״.
כשמבינים כך את ספר איוב, הוא כבר אינו אנומליה בתנ״ך. אין בו לא חריגה ולא חריקה. הוא מתמקד כקרן לייזר בשאלה שאלוהים שואל לאורך התנ״ך כולו, מפיותיהם של כל נביאיו: היכן היא תגובתה של האנושות לכל האהבה והברכה, ההצלות והישועות שהוא מרעיף עליה? ״בנים גִדלתי ורוממתי והם פשעו בי״, הוא אומר באמצעות ישעיה (א, ב). ״כי בגוד בגדו בי בית ישראל ובית יהודה, נאֻם ה׳״ לירמיה (ה, יא). אין צורך להכביר במובאות: זהו הנושא בה״א הידיעה של התנ״ך. אחד הביטויים החריפים ביותר לכך מופיע בתחילת ספר בראשית, כאשר אלוהים נמצא על סף אובדן אמונתו בכל מיזם האנושות שלו: ״ויַרא ה׳ כי רבה רעת האדם בארץ, וכל יצר מחשבֹת לבו רק רע כל היום, וַיּנָחֶם ה׳ כי עשה את האדם בארץ ויתעצב אל לבו״ (בראשית ו, ה–ו). המייחד את ספר איוב הוא שהוא מנתק את השאלה הזו מהקשר היסטורי כלשהו. הוא מציג אותה כרב־שיח המזמין אותנו הקוראים להשתתף בחילופי תפקידים. הוא מבקש מאיתנו לדמיין את ההיסטוריה ואת האנושות ממרום מבטו של אלוהים. היש אדם אחד על הארץ המצדיק את התקוות שאלוהים תלה באנושות כאשר ברא אותה?
השאלה שהשטן מציג לאלוהים היא: היש ולו אדם אחד שאוהב אותך בלי תנאי? שיבטח בך גם לאחר שתבגוד לכאורה במִבטחו? שיאמין בצדק שבעולמך גם כשיהיה ברור לו שנעשה לו עוול? אמנם אברהם שאל אותך ״השֹׁפט כל הארץ לא יעשה משפט?״, אולם הוא דיבר על אסונם של אחרים, לא על אסון שלו עצמו. נכון, הוא היה נכון להעלות את בנו לקורבן, אבל ברגע המכריע הוא נפטר מהמבחן: כשהרים את ידו האוחזת בסכין אמרת לו לעצור. האם יש אדם אחד המסוגל להביט בעיניו של העוול ועדיין להאמין בך, כשם שאתה, הרואה שוב ושוב את העוול שעושה האדם, עדיין מאמין באנושות?
איוב מפגין אמונה כזאת. הוא עושה דבר מופלא, שהיה מאז לחלק מהרגישות היהודית. <b>אף על פי שהוא מתריס כלפי אלוהים, אין הוא מאבד את אמונתו בו</b>. אף על פי שהוא יודע שאלוהים נהג בו שלא כדין, הוא אינו חדל לדבר אליו:
<span class="poetry indentAll">הן יִקְטלני — לו אֲיַחֵל; <br>אך דְרכַי אל פניו אוכיח. <br>גם הוא לי לִישועה, <br>כי לא לפניו חָנֵף יבוא (איוב יג, טו–טז).</span>
איוב איננו מבקש תשובה. הוא מבקש שִימוע. הוא רוצה הזדמנות להציג את טיעוניו לפני אלוהים, בבית הדין הגבוה־מאוד לצדק. הרֵעים מדברים <b>על</b> אלוהים; איוב מדבר <b>אל</b> אלוהים. ״הראה לי שאתה קיים, שאתה דואג ליציריך, שאתה רוצה לגלות עצמך בפניי. הראה לי שאינך אל המסתיר את פניו כשאדם זועק מייסורים ומייאוש״. איוב מצדיק את אמונתו של אלוהים באדם. אף שהוא יודע שייסוריו אינם מוצדקים, אין הוא חדל לדבר אל אלוהים, להתווכח, להתפלל, לטעון, להידיין, לשאול ולרדוף את העוול עד לשערי השמים ממש. הוא מסוגל לשאת את הדיסוננס הקוגניטיבי השוכן דרך קבע במרכז העצבים של ההכרה היהודית. אלוהים קיים <b>וגם</b> הרוע קיים (לפחות מנקודת המבט האנושית). מנחמיו של איוב רוצים שיכחיש את קיומו של הרוע. אשתו מציעה לו להתכחש לאלוהים. הוא מסרב לשתי ההצעות, משום שכל אחת מהן תניח לו לחיות בשלווה — אך עולם שיש בו רוע אינו עולם שאלוהים רוצה שנשב בו שלווים.
קולו של איוב לא חדל להישמע במסורת היהודית. הוא נמצא בספר איכה, במזמור תהלים מד, בספרות המדרש, בקינות מימי הביניים ובספרות שלאחר השואה. אחד מביטוייו המהדהדים נמצא בסיפור שסיפר ההיסטוריון רבי שלמה אבן וירגא, שחי בעת גירוש ספרד ותיעד אותו:
<span class="poetry indentAll">שמעתי מפי זקנים יוצאי ספרד כי אונייה אחת באה בה מַכַּת הדֶבר, ובעל האונייה השליכם אל היבשה, מקום שאין יישוב. ושם מתו רובם ברעב וקצתם נתאמצו ללכת לרגלם עד ימצאו יישוב. <br/>ויהודי אחד בתוכם, הוא ואשתו ושני בניו התאמצו ללכת, והאישה, מאשר לא ניסתה כף רגלה, נתעלפה ומתה. והאיש היה נושא הבנים ונתעלף גם הוא ושני בניו מצד הרעב. וכי הקִיץ מן העילוף, מצא שני בניו מתים. ומרוב הדאגה קם על רגליו ואמר: ריבון העולמים! הרבה אתה עושה שאעזוב דתי. תדע נאמנה שעל כורחם של יושבי שמים, יהודי אני ויהודי אהיה, ולא יועיל כל מה שהבאת עליי ותביא עליי! ואסף מן העפר ומן העשבים, וכיסה את הנערים, והלך לבקש יישוב.<sup style="color: gray;">12</sup> </span>
<b>אמונה אין פירושה ודאות. פירושה של אמונה הוא האומץ לחיות באי ודאות</b>. למאמין אין בהכרח תשובות, אבל יש לו האומץ לשאול את השאלות ועם זאת לא לוותר על אלוהים, כפי שאלוהים אינו מוותר עלינו. אמונה משמעה הבנה שאלוהים ברא את הצדק האלוהי אבל רק אנחנו, אם נפעל על פי דבריו, יכולים ליצור צדק אנושי; ועצם קיומנו בעולם הוא עדות לכך שאלוהים רוצה שנעשה זאת. שכן מי שמציב אתגר קשה אינו עושה זאת כדי להעניש את המאותגר, אלא משום שהוא מאמין בו. בלבה של קריאה זו לאחריות — ו<b>זאת</b> היא משמעותו של ספר איוב — נמצאת אמונתו הבלתי־מעורערת של אלוהים באנושות.
<b>* * *</b> <br>אחת המרושעות שבפרשנויות הכוזבות על היהדות היא הטענה שהיהדות אינה דת של אהבה; טענה העומדת בניגוד לעובדה שבתורה נמצאות שתי מצוות האהבה הגדולות, ״ואהבת את ה׳ אלהיך בכל לבבך ובכל נפשך ובכל מאֹדך״ (דברים ו, ה) ו״ואהבת לרעך כמוך״ (ויקרא יט, יח). היהדות היא דת הסוגה באהבה, אך נשגבה שבעתיים מאהבת האדם לאלוהיו היא <b>אהבת אלוהים לאנושות</b>. משום כך הוא מתייסר — אם לנקוט לשון מַאֲנישה, שהיא היחידה שאנו מכירים — נוכח כל רעה שאדם עושה לחברו, ומוכן להוסיף ולסבול ובלבד שלא ייטול מהאנושות את מתת החופש שהעניק לה, חופש שהוא בהכרח גם חופש לעשות רע.
היהדות הופכת את השאלות הקלאסיות של התאולוגיה על פניהן. <b>יותר משאנחנו מבקשים את אלוהים אלוהים מבקש אותנו</b>, ואת שאלת ״אייכּה״ שהפנה לאדם וחוה הוא מפנה גם כלפינו. מימרה אחת של חז״ל מסכמת כל זאת בשלוש מילים. היא מבוססת על פסוק משירת האזינו, שירתו האחרונה של משה, שבו הוא מדבר על הצדק האלוהי.
<span class="poetry indentAll">הצור — תמים פָּעֳלוֹ <br>כי כל דרכיו משפט; <br>אל אמונה ואין עָוֶל, <br>צדיק וישר הוא (דברים לב, ד).</span>
על פני השטח, פירוש הפסוק הוא שאלוהים צודק. בני האדם הם אלה שעושים עוול. עד היום, הפסוק כלול בתפילת צידוק הדין הנאמרת אחר מיטתו של נפטר. אולם פרשנות חז״ל על חלק מהפסוק מסכמת את כל טענתו של פרקנו זה. אומר מדרש ההלכה ׳ספרֵי׳: ״׳אל אמונה׳ — שהאמין בעולם ובְרָאוֹ״.<sup style="color: gray;">13</sup> הבריאה הייתה מעשה של אמונה מצדו של אלוהים. רעיון זה הוא התובנה התאולוגית העמוקה ביותר שנתקלתי בה אי־פעם. אפילו הבריאה של אלוהים, כשהיא כרוכה בהענקת חופש פעולה לאחד מתוצריה, יש בה סיכון ולכן היא מעשה של אמונה. יותר משלנו יש אמונה באלוהים, לו יש אמונה בנו. אנחנו כאן מפני שהוא רצה שנהיה כאן, ואנחנו חופשיים מפני שאדון הכול פינה מקום לחופש שלנו. העולם מעניק לנו תחושת בית באותה מידה שאנו מעצבים אותו כבית לאלוהים. כידוע, אמונתו של אלוהים באנושות נבגדת לעתים קרובות, ואלוהים אומר על כך: ״ועד שֵׂיבה אני אסבֹּל״. אף שבני האדם גורמים סבל זה לזה, אלוהים אינו מתייאש ממה שברא. אנחנו כאן בגלל אקט של אהבה עילאית מצדו של יוצר ההוויה. למרות הרע שאנו עושים הוא אינו זונח את האמונה שאנו עוד נשתנה. נהיה אבודים ככל שנהיה, הוא אינו חדל להאמין שיום אחד נמצא את דרכנו חזרה אליו; שהרי בדבריו אלינו נתן בידינו את המפה, את המדריך, את דרך השִׁיבה. זוהי התאולוגיה של האחריות.
<b>* * *</b> <br>צעירה יהודייה מאמסטרדם, אתי הילֶסוּם, עברה ב־1942 מרצונה לגור במחנה הריכוז וסטרבורק כדי לסייע לחולים ולגוססים. היא ידעה אל נכון שהאומץ שלה יעלה לה בחייה, וכך היה. בשנה שלאחר מכן, ב־1943, היא נשלחה לתאי הגזים של אושוויץ. בלב האפלה ההיא כתבה ביומנה:
<span class="poetry indentAll">אני מוכנה לכול, מוכנה ללכת לכל מקום שאלוהים ישלח אותי אליו, בכל מצב שאקלע אליו, ועד לרגע מותי אמשיך להעיד על יופיים ומשמעותם של החיים, אמשיך להצהיר שלא אלוהים הוא האחראי למה שקורה עכשיו, אלא אנחנו […] <br/>רק דבר אחד הולך ומתבהר לי: אם אתה לא יכול לעזור לנו, אנחנו צריכים לעזור לך, ובכך נעזור גם לעצמנו. זה הדבר היחיד שעוד נוכל להציל, וזה גם הדבר היחיד שחשוב באמת: נוכחותך בתוכנו […] <br/>ועם כל פעימת לב הולכת ומתחזקת בי ההכרה: אינך יכול לעזור לנו, אנחנו צריכים לעזור לך ולהגן עד טיפת דמנו האחרונה על מקום משכנך בתוכנו.<sup style="color: gray;">14</sup> </span>
אינני יודע אם אלו הדברים היחידים שהיו יכולים להיאמר בעת ההיא, אבל הם מדברים אליי בעוצמה רבה. אלה אנחנו, רק אנחנו, שיכולים להביס את הרוע שבלב האדם. כמו הורה לילד שבגר, אלוהים לא יעשה את מלאכתנו במקומנו. אולם הוא יצר אותנו, האמין בנו, ונתן לנו את דברו להורות לנו דרך. ודרך אחרת אין.
<h3>פרק טו; גאולת הרוע</h3>
<span class="poetry indentAll">הנס הגדול ביותר הוא שאנחנו, ניצולי השואה, אחרי כל מה שראינו וכל מה שעברנו, עדיין מאמינים ובוטחים בה׳ יתברך. רבותיי, זה נס כל הנסים, הנס הכי גדול שנעשה אי־פעם (רבי יקותיאל יהודה הלברשטם, האדמו״ר מקלויזנבורג).<sup style="color: gray;">1</sup> </span>
כשאני מתבונן בתמונתו אני רואה קדוש חסידי, אחד מאותם מנהיגים מיסטיקנים שהיהדות הניבה בשפע מהמאה השמונה עשרה ואילך, אדם בעל זקן לבן ארוך, קפוטה וחיוך עדין שכמו בא מהעולם הזה ומהעולם הבא גם יחד. זה חיוך של אישור, של קבלה, חיוך של אדם שאתה יודע שאם תפגוש אותו הוא יחבק אותך ויאמר שהעולם כמנהגו נוהג ושאתה חלק מתיקונו. אולם צדיק זה אינו צדיק רגיל, וחייו לא היו רגילים, שכן אני מתבונן בתמונתו של הרב יקותיאל הלברשטם ז״ל, הרבי מקלויזנבורג, אשר שָכל בשנות השואה את אשתו ואת אחד עשר ילדיו.<sup style="color: gray;">2</sup> אני מתבונן בפניו של איוב.
מעולם לא פגשתי אותו. הייתי רוצה לשאול אותו מאין באו אליו החיוך ומאור הפנים — אליו, שראה מה שראה ואיבד מה שאיבד. לא פגשתי אותו, אבל ראיתי את אשר בָּנה: את בית החולים לניאדו בנתניה. לאחר שניצל מהשואה גמר אומר להקדיש עצמו להצלת חיים. בתום שנים רבות של תכנון הוא יצר את בית החולים, מהטובים בישראל. כל הדברים שהיו חשובים לו מגולמים בעקרונות היסוד שקבע ל״לניאדו״. נאמר בהם שבית החולים יהיה מוסד דתי הפועל על פי ההלכה וספוג ברוח היהדות. הוכרז שהוא נועד לכל בני האדם באשר הם, יהודים וערבים כאחד. בחירת הצוות, נקבע, תיעשה לא רק על פי הכישורים הרפואיים של המועמדים, אלא גם על פי אהבתם לבני אדם. בית החולים ישקיע כל מאמץ להקל על ייסורי הגוף, אך באותה מידה גם על ייסורי הנפש והרוח. על המוסד תשרה רוח של חמלה, חסד ואהדה; הוא יהיה מקום שאפשר להרגיש בו בשכינתו של אלוהי החיים.
מרחק קילומטר אחד מבית החולים נמצא מלון פארק. בליל פסח תשס״ב, 2002, ישבו אורחי המלון בחדר האוכל ועמדו לקיים את ליל הסדר, העתיק מכל הטקסים שעדיין נהוגים בעולם, שבו זוכרים היהודים את צאתם ממצרים ומודים לאלוהים על חירותם. אלא שמחבל מתאבד נכנס אז למקום והתפוצץ. הוא רצח 30 אנשים ופצע מאות אחרים. כשביקרתי שם לאחר כמה חודשים, סכינים ומזלגות שהועפו בכוח ההדף של הפיצוץ עוד היו תקועים בתקרה שמעליי. זו הייתה אחת מהתקפות הטרור החמורות בתולדות מדינת ישראל — מבחינת מספר ההרוגים, אבל גם בשל הציניות האכזרית שבתִזמונה, באחד הרגעים המקודשים ביותר במעגל השנה היהודי. הרופאים והאחיות של לניאדו, שצברו כבר מומחיות בטיפול בקורבנות טרור, היו רובם בבתיהם ועמדו אף הם לחוג את הסדר. בתוך דקות ספורות הגיעו כולם לבית החולים. הפצועים הוחשו לחדרי הניתוח. המהירות הייתה גורם קריטי. חייהם של רבים ניצלו בזכותה. פגשתי כמה מהם, עדיין נושאים את הפצעים שימשיכו לשאת כל ימי חייהם, עדיין אבלים על בני משפחותיהם שלא ניצלו. היה קשה שלא להרגיש שם שאני עד לַמלחמה המשתוללת עד היום במעמקי נפשה של האנושות בין כוחות החיים והמוות, הסדר והתוהו, האהבה והשנאה. חשבתי על המילים משיר השירים (ח, ו) ״עזה כמָוֶת אהבה״. כזו ממש הייתה האהבה שם.
<b>* * *</b> <br>את הרבי מקלויזנבורג לא פגשתי אף פעם, אך פגשתי את הרבי מלובביץ׳, הרב מנחם מנדל שניאורסון. כשנפגשנו לראשונה, ב־1968, הייתי סטודנט. שבועות החרדה שלפני מלחמת ששת הימים, שנה קודם לכן, השפיעו עליי עמוקות, והחלטתי לבקר בארצות הברית שבה, ידעתי, חיו רבנים והוגים יהודים בולטים. רציתי לשאול אותם כמה מהשאלות האמוניות שהתעוררו אצלי. שנתיים קודם לכן הזמין כתב העת האמריקני ׳קומנטרי׳ חמישים אישים יהודים מובילים לכתוב על יסודות היהדות. חמוש בעותק של המגזין ובכרטיס חופשי־חודשי של תחבורה ציבורית נסעתי בין מקומות מושבם של חמישים המשתתפים, בתקווה לפגוש כמה שיותר מהם. את רובם אכן פגשתי. בשיחות חזר ועלה שם אחד: הרבי מלובביץ׳. הוא, כך אמרו לי, אחד מגדולי הגדולים, ועליי לעשות כל מאמץ לפגוש אותו. לבסוף הצלחתי. זו הייתה פגישה ששינתה את חיי, וארחיב על כך בפרק יט.
הרבי, כך למדתי, עמד בראש חסידות קטנה יחסית ששמה חב״ד. השם חב״ד הוא ראשי התיבות חוכמה, בינה ודעת. תנועת החסידות, באופן כללי, ידועה בנטייתה אל הרגש, אל עבודת ה׳ בשמחה. חב״ד יוצאת דופן. היא נוטה, יחסית, אל העיון ואל לימוד התורה המסורתי. יש לה משנה מורכבת ומעודנת, פרי הגותו של מייסדה, רבי שניאור זלמן מלאדי (1745–1813), מהדמויות הרבניות הבולטות במחצית השנייה של המאה השמונה עשרה, מופלג בהלכה ובקבלה גם יחד.
הרב מנחם מנדל שניאורסון, שהוביל את התנועה מאז 1951, עשה מעשה חסר תקדים. חסידויות הן בדרך כלל קבוצות סגורות, החיות בנתק חלקי מכלל החברה ומיהודים אחרים ומקיימות חיי קהילה עשירים משלהן. כבר בראשית כהונתו החליט הרבי לשלוח שליחים לקמפוסים אוניברסיטאיים ולקהילות קטנות ברחבי אמריקה. הוא גם יזם סדרה של מבצעי שטח. חסידיו, החליט, ייצאו למרכזי עסקים, לבתי חולים ולשדות תעופה, יחפשו שם יהודים וישכנעו אותם לקיים מצווה מסוימת — להניח תפילין, למשל, או להדליק נרות שבת. עם הזמן הרחיב את רשת השליחים אל מחוץ לאמריקה, עד ששליחיו נמצאו כמעט בכל קהילה יהודית על פני כדור הארץ, ובכלל זה קהילות שמעולם לא ביקר בהן רב. עד שנפטר ב־1994 הגיעה השפעתו של הרבי מלובביץ׳ על העולם היהודי לממדים שאין דומה להם. רבים מחסידיו היו משוכנעים שהוא היה המשיח.
תהיתי מה הניע אותו לעשות דבר שאף רב לא עשה לפניו: לערוך מיסיון יהודי בקרב יהודים. המונח הנוצרי ׳מיסיון׳ הכרחי כאן, שכן כשהרבי מלובביץ׳ החל במפעלו לא הייתה לו מקבילה עברית. עד אז יהודים לא ניהלו מבצעי הסברה, לא שלחו שליחים ולא העבירו מסרים בהיקף עולמי. אמנם היו מטיפים נודדים, ובמאה השלוש עשרה נסע רבי משה מִקוּצי<sup style="color: gray;">3</sup> ברחבי צרפת ושכנע יהודים להקפיד יותר במצוות, אבל ההיקף, המרחקים והשיטתיות לא התקרבו אף פעם לאלה המאפיינים את חב״ד בימינו. התשובה שמצאתי לתהייתי היא שהרבי פעל על פי אינסטינקט עמוק. זהו אדם שבימי חייו חרבו כמעט לחלוטין הריכוזים המסורתיים של החיים היהודיים. מעתה והלאה החיים היהודיים יתקיימו, אם בכלל, באמריקה ובישראל — וגם שם הם סובלים מחולשה. באמריקה יהודים רבים תלושים משורשיהם. בישראל רוב היהודים חילונים. מאמץ כביר יידרש כדי להחזיר את היהודים ליהדות ואת היהדות ליהודים. עלה בדעתי שבמפעלו של הרבי יש משהו גואל. המחשבה התנסחה אצלי במשפט שכמדומה סיכם את מה שהרבי ביקש לעשות. <b>בשנות השואה היהודים ניצודו בשנאה; הרבי החליט לחפש אותם באהבה</b>. שום דבר לא ישיב לאחור את רצח העם, אך יש דבר שיכול לעזור לריפוי פצעיהם של הניצולים. היטלר ניסה לכבות את השלהבת היהודית. הרבי ינסה, במאמץ מרוכז לא פחות, להציתה מחדש.
מאז פגשתי ניצולי שואה רבים, אנשים ונשים רגילים שנעקרו מחייהם הרגילים והובאו אל שערי הגיהינום. אינני יכול אפילו להתחיל לדמיין את הייסורים שחוו בשנים ההן, וגם לא את הזיכרונות שהם נושאים איתם מאז. רובם סירבו לדבר על כך במשך עשרות שנים, גם לא עם ילדיהם. מרצה באוניברסיטה שעבדתי איתו בראשית שנות השבעים התאבד. רק לאחר מותו גיליתי שהוא היה ניצוֹל השואה. יש תופעה הנקראת <b>אשמת הניצוֹל</b>. אין זו טראומה של זיכרונות מודחקים, אלא מחשבה מתמדת על השרירותיות ששלחה את הרבים למוות ואת המעטים לחיים. רק בשלב מאוחר בחייהם החלו הניצולים לדבר על מה שחוו, חרדים פן ישכח העולם את הנורא בפשעים שעשה אדם לאדם. לא רק מכחישי השואה וההיסטוריונים הרוויזיוניסטים שואפים להשכיח. בכולנו פועם אינסטינקט הגורם לנו לפרוס מסך על ידיעת הרע ולהעדיף להאמין שהדברים לא קרו מעולם. הניצולים ידעו שקרב היום שלא יישארו עוד עדים חיים לספר על שאירע, והחלו לכתוב את סיפוריהם ולהנחילם לדור הבא.
יותר מכול מפתיעים אותי הניצולים בהיעדר השנאה שלהם, בדבקותם בחיים, בתשוקתם לא לנקמה אלא לסובלנות ולהבנה. יש משהו מעורר כבוד באופן שבו הם עיבדו את רגשותיהם השליליים, את הטראומה שלהם. הניצולים שהכרתי, שאיבדו את רוב בני משפחותיהם, היו למשפחה מורחבת בינם לבין עצמם, ונתנו ידם איש לרעהו בקום עליו השדים שבזיכרון.
ג׳ינה טרגֶל היא אחת מהם. בצעירותה היא נשלחה למחנות פּלָשוב, אושוויץ וברגן־בלזן בזה אחר זה. היא ראתה כיצד יורים באחותה ובגיסהּ. בפלשוב היא פגשה את אָמוֹן גֵת׳, הטיפוס הזכור לרע מהסרט ׳רשימת שינדלר׳, שנהג לירות באנשים לשם שעשוע. אבדו לה רבים מבני משפחתה. רק רצון הברזל שלה להציל את אמה הותיר אותה בחיים. אחד הקצינים הבריטים ששחררו את ברגן־בלזן ב־1945 היה יהודי, מוריס טרגל. שם הם נפגשו, ולאחר ימים אחדים הוא הציע לה נישואים. הרב הצבאי הבריטי לזלי הרדמן, שהיה עם הכוחות שנכנסו למחנה, השיא אותם. ג׳ינה באה עם בעלה ללונדון, ושם היא חיה עד עצם היום הזה.
בשנת 1987 היא כתבה ביוגרפיה ששמה ׳אני מדליקה נר׳,<sup style="color: gray;">4</sup> ובשנים האחרונות היא מקדישה את מרב זמנה להרצאות באוניברסיטאות ובבתי ספר, שבהן היא מספרת על מה שחוותה במחנות ההשמדה. רוב מאזיניה אינם יהודים, ומה שהם שומעים ממנה גורם להם תדהמה עמוקה, שכן למרות כל המאמצים החינוכיים, רוב הצעירים בבריטניה יודעים על השואה מעט מאוד. ובכל זאת, המסר של ג׳ינה אינו שחור משחור. יש בה איזו שלווה, איזו חינניות שבעיניי היא מרגשת. אף שיש הרבה שאלות אמונה שאין לה תשובה להן, היא מאמינה בעומק לבה שהתפילות עזרו לה לשרוד ושאלוהים היה איתה ונתן לה כוח ותקווה. המסר שלה, נוסף על הצורך בסובלנות והנכונות להילחם בשמם של קורבנות השואה, הוא אהבה לחיים עצמם. כל יום הוא בשבילה מתנה מפתיעה. היא יודעת שהיו מאות רגעים שהיא הייתה קרובה להיהרג בהם. זה מסר נוסף שהיא חשה צורך להעביר לדור של נכדיה: התחושה שהזמן יקר ושחובה לנצל אותו ליצירת טוב.
לצורך תכנית טלוויזיה שהכנתי צילמנו את ג׳ינה עם כמה מהילדים שלימדה. יכולתי לראות כיצד היא משפיעה עליהם. הם היו מוקסמים מהחוסן שלה ומרצונה העז לִחיות. בזמן הפסקה בצילומים היא הראתה לי מכתב שקיבלה באותו יום מנערה נוצרייה בת 16. הנה קטעים ממה שכתבה:
<span class="poetry indentAll">זה עתה גמרתי לקרוא את ספרך […] אחותי הקטנה פולי הייתה היום בהרצאה שלך. היא הביאה את הספר הביתה, התחלתי לקרוא, ולא ציפיתי לרגשות שאני חשה עכשיו. בכל זמן הקריאה הייתי בהלם. מה שקראתי נראה לי בלתי אפשרי. כשגמרתי לקרוא פרצתי בבכי. אני עדיין בוכה. אני מעריצה אותך. האומץ שלך, התרוממות הרוח שלך לנוכח כל סימן קלוש של תקווה […] גם אימא שלך נראית אישה מדהימה, וברור שהיא העבירה הרבה מזה אלייך. אני לא חושבת שמישהו יבין אי־פעם כמה סיכנת את חייך כדי להציל אותה. כשתיארת איך היא חלתה במחנה וכיצד השגחת עליה לא יכולתי שלא לדמיין את עצמי ואת אימא שלי במצב הזה. […] <br>כשסיפרת על אחותך ובעלה שעמדו מחובקים כשירו בהם והפילו אותם לקברם דמיינתי את עצמי עם החבר שלי במצב כזה […] הם בשבילי סמל לאהבה בתוך הכאבים. סיום הסיפור שלך מראה שיש תקווה אחרי הסבל. החוסן הרב שהפגנת, האהבה והסיפור המדהים של הנישואים שלך וחיי אחרי השחרור, הם מעבר לכל המילים. […] <br>תודה לך על שגרמת לי להבין שהשטויות שאני מתלוננת עליהן בחיי הן שטויות. גרמת לי להעריך, לראשונה בחיי, את החופש שיש לי, את הפינוקים שיש לי. אף פעם לא חשבתי איזה מזל יש לי שאני יכולה לפתוח חלון, לאכול אוכל חם כל יום, לישון במיטה נוחה בלילה ולהיות עם האנשים שאני אוהבת. אלו הם דברים מיוחדים שמעכשיו והלאה אנסה להעריך. […]</span>
להיות מסוגל לצאת מגיא צלמוות ולברך על חייך — הישג זה אינו מן הקטנים. את זאת למדתי מהניצולים.
במסתו ׳איש ההלכה׳ מדבר הרב יוסף דב סולובייצ׳יק על נזילותו של הזמן ביהדות. העבר אינו מקובע ואינו מחוץ להשגתנו. העָבָר של איש ההלכה ״אינו חולף ומתחמק אלא בעינו עומד. עבָר זה נדחק ונכנס לתוך רשות ההווה ומזדווג עם העתיד״. על ידי מה שאנחנו עושים עכשיו אנו משנים את פניו של מה שקרה אז. ״יש תופעה שתחילתה חטא ועוון וסופה מצוות ומעשים טובים, וכן להפך. העתיד משנה את מגמות העבר ונטיותיו״.<sup style="color: gray;">5</sup> איננו יכולים להחזיר למתים את חייהם, אבל זכרם עשוי להוביל אותנו אל חיינו שלנו. אנו יכולים לכתוב פרק חדש בסיפורם, שיחבר אותו אל החיים.
בקרב כמה מהניצולים אני מזהה מחווה מרשימה של ׳תיקון׳ — מָשָׁל רָאו את הלוחות נשברים, וכמשה רבנו עלו שוב אל ההר כדי לסתת יחד עם אלוהים לוחות חדשים שיחליפו את אלו שאבדו. הקבלה הלוריאנית היא חזון של קטסטרופה קוסמית, אולם היא חזון מְרפא. היכן־שהוא בין עיי החרבות, כך לימד האר״י, נמצאים ניצוצות מהאור האלוהי, ותפקידנו הוא להצילם ולהשיבם למקומם בהרמוניה השברירית של העולם. בבוקר שלאחר הסערה, הדרך היחידה ללחום ברוע היא לעשות את הטוב, להדוף את השנאה באהבה שנחישותה אינה פחותה.
מנהיגיה הגדולים של היהדות הדתית שלאחר החורבן, הלוא הם אוד מוצל מאש, העדיפו שלא להרבות בדיבורים על השואה, אלא לאסוף את תלמידיהם ולומר להם להינשא ולהוליד ילדים. הם בנו בתי ספר, בתי מדרש וקהילות. בכאב, באיטיות, אבל ברצון ברזל, הם בנו מחדש על אדמת ישראל ואמריקה את מרכזיהם החרבים של החיים היהודיים במזרח אירופה. הם לא בנו מוזיאונים ואנדרטאות. הם בנו אנדרטאות חיות. כל ילד יהודי היה חיים שנגאלו מן הקבר, רוח ששבה אל ארצות החיים. יום יבוא והסיפור הזה יסופר ביראת כבוד — ויראת כבוד היא מה שאני חש כבר עתה בראותי את נכדיהם של אלה ששרדו. התלמוד מספר שכאשר, בימי גזרות הדריאנוס בראשית המאה השנייה, נשרף רבי חנינא בן תרדיון חי וספר תורה בידו, שאלו אותו תלמידיו מה הוא רואה, והוא השיב: ״גווילין נשרפין ואותיות פורחות״.<sup style="color: gray;">6</sup> את הגוף אפשר להשמיד, אבל הרוח נשארת. האותיות הפורחות של השואה נכתבו מחדש בספר תורה עשוי חיים יהודיים חדשים, והם מספרים את סיפורה של אמונת גבורה. אותיות אלו כתבו את ספר איוב של זמננו.
יפה אליאך הייתה בת ארבע כשכל תושביה היהודים של עיירת מגוריה הליטאית איישישוק הוצאו ממנה, במהלך יומיים בספטמבר 1941, ונורו למוות. כמעט 5,000 יהודים מנתה העיר. רק 29 נותרו חיים. הקהילה היהודית בת תשע מאות השנים חרבה כליל. כשבגרה אליאך הייתה להיסטוריונית בארצות הברית, ובבוא הזמן נעשתה חברה בוועדה הנשיאותית לזכר השואה שיסד ממשל קרטר. יום אחד היא טסה מעל ליטא, וכשהביטה על עיר הולדתה מלמעלה גמלה בלבה החלטה שהייתה עתידה להעסיק אותה בשבע עשרה השנים הבאות. היא החליטה לאסוף כל שריד ומזכרת שנותרו מהקהילה: תצלומים, יומנים, זיכרונות. היא רצתה להקים אתר הנצחה לנספים, אתר שיסמל לא את המוות אלא את החיים. לא תצלומים של ניצולים מורעבים ושל ערמות גופות, אלא מזכרות חיות מהאנשים שעבדו והתפללו, למדו והתווכחו, חלמו וקיוו בבתים וברחובות.
מסע החיפושים שלה הוביל אותה לקצווי עולם. לבסוף היא יצרה אוסף תצלומים המוצג היום ב׳מגדל החיים׳ במוזיאון השואה בוושינגטון. היא כתבה את סיפורה של העיירה בספר ששמו ׳היֹה היה עולם׳.<sup style="color: gray;">7</sup> מעשיה הם מלאכה יוצאת דופן של אהבה. רב מבוגר שהכרתי, שגדל בראדוּן, מרחק שישה קילומטרים מאיישישוק, קרא בעיתון סקירה שפרסמתי על הספר, וביקש ממני לקרוא את העותק שבידי. ראיתי אותו יושב, מתבונן בתצלומים, עיניו דומעות. יפָה חתמה את הספר בתקוותו של אביה המנוח כי ״לכל הפחות העם, ואולי אפילו אלוהים, יזכור שהיה פעם עולם מלא באמונה, ביהדות ובאנושיות״.
הניצולים הללו ממשיכים מסורת ארוכה של הימנעות מהתבוססות בעבר. היהודים, באופן כללי, לא אפשרו לעצמם לכרוע תחת נטל הטינה או תאוות הנקם. הם נשאו איתם יגון; הם נשאו איתם תהייה עמוקה על מקומו של הצדק בעולם, ותהייה על יושרתם של אלה שטענו שהם עובדים את אלוהי האהבה אך במשך מאות שנים האשימו את היהודים בפשעים שלא ביצעו, כלאו אותם בגטאות, גירשו אותם, העלו אותם על המוקד וטבחו בהם בפוגרומים. אולם את הדמעות שמרו היהודים לקומץ מועדים במעגל השנה שבהם זכרו את המתים, לבל יהיה קיומם שָכוח ואילם. היהדות שאני מכיר הייתה תמיד דת של אהבה, של שמחה ושל תקווה, שנחישותה אפשרה לה לשרוד בכל הקטסטרופות שנתרגשו עליה. איננו גואלים את הרוע באמצעות שנאה. אנו גואלים אותו על ידי אמונה בחיים, הנוסכת בנו אומץ להוליד ילדים אל תוך עולם שכבר ידע סבל שאין לשאתו; אומץ ליטול את הסיכון ולהתחיל מחדש.
<b>* * *</b> <br>את יוני ג׳סנר פגשתי בירושלים בינואר 2002. הוא היה בן 19, בשנתו השנייה בישיבה. זו הייתה פגישה עם קבוצה בת 300 סטודנטים ותלמידי ישיבה בריטים שלמדו בישראל, אך יוני בלט שם ביניהם כמנהיג: איש צעיר בעל איתנות שקטה וחוש הומור שמשך אליו אנשים והוציא מהם את המיטב שבהם. ידעתי על המוניטין שיצא לו בקהילה בגלזגו, שבה גדל. הוא היה שם למעין אגדה. הוא עבד עם נוער ועם קשישים, ניהל תפילות ילדים בבית הכנסת ולימד שם שיעורים, הפעיל את תנועת הנוער המקומית והתנדב לטהר מתים בחברה קדישא. במחברת שהחזיק כתב עקרונות שהנחו אותו. ״לעולם אל תאמר ׳בטח׳ או ׳כמובן׳״, כתב שם בין השאר. ״אל תשעמם אנשים בתלונות״. ״קנֵה תמיד מתנות שבוע מראש לכל הפחות״. כתלמיד מצטיין הוא החליט להיות לרופא, וכבר הספיק להתקבל לבית ספר לרפואה. אף שאהב ללמוד תורה, החליט להקדיש את חייו להצלת חיים. כמו רבים אחרים בהיסטוריה היהודית, הוא ראה במקצוע הרפואה שליחות דתית.
בעת שנסע באוטובוס קו 4 בתל אביב, ב־19 בספטמבר 2002, התפוצץ באוטובוס מחבל עם חגורת נפץ: שבעה קילוגרמים של חומר נפץ, שקטלנותו הוגברה בעזרת תוספת של ברגים ומסמרים. שישה נרצחו, ועשרות אחרים היו לנכים. יוני לקה במוות מוחי. הוא הובהל לבית החולים וחובר למכונת הנשמה. אני זוכר היטב את ההלם שאחז בקהילה שלנו כששמענו את החדשות. יוני היה דמות מופת לבני דורו בקהילה היהודית בבריטניה. הם עקבו גם קודם לכן אחר המתרחש בישראל, שבתקופה ההיא בוצעו בה פיגועי התאבדות על בסיס יומי כמעט, אולם עד לאותו יום המאורעות לא הגיעו קרוב כל כך לפתחם, לא הכו באדם שהכירו. עוד באותו אחר צהריים ארגַנו תפילה ואמירת פרקי תהלים. החדר היה מלא, והאווירה דחוסה. יוני היה עדיין בטיפול נמרץ, אבל ידענו שאפסה תקווה.
ארי, אחיו של יוני שהתגורר בלונדון, חש לישראל בטיסה הראשונה. במהירות, לאחר התייעצות עם רבו של יוני, המשפחה הגיעה להחלטה. יוני רצה להציל חיים. הם יתרמו את הכליות, הכבד והטחול שלו להשתלה. בין האנשים שחייהם השתנו הייתה יסמין אבו רמילה, ילדה פלסטינית בת שבע ממזרח ירושלים שקיבלה טיפולי דיאליזה זה שנתיים בהמתנה לתרומת כליה. זה היה מעשה נדיר באצילותו: להציל את חייו של אדם מהצד השני, בן לעם שעתה זה רצח את בן משפחתך. נחוץ אומץ יוצא דופן כדי לבוא לידי החלטה כזו בעיצומו של אבל; אולם מעשים כאלה הם פיסות של גאולה.<sup style="color: gray;">8</sup>
דניאל פרל היה עיתונאי ב׳וול סטריט ג׳ורנל׳. למן שנת 1996 שימש כתב חוץ; הוא שירת בלונדון, לאחר מכן בפריז, ולבסוף במומביי. הוא נולד בפרינסטון שבניו ג׳רזי וגדל בקליפורניה, שכן אביו, פרופסור למדעי המחשב, עבר ללמד באוניברסיטת קליפורניה בלוס־אנג׳לס. דניאל מילא את חייו בקסם: הוא הצטיין בספרות, בספורט ובמוזיקה, והיה כנר מחונן. הוא היה גם, כך גיליתי לאחר זמן, בעל אמון עצום בבני אדם. הזדון היה כה רחוק ממנו, שהוא אף לא חשד בהימצאותו אצל אחרים. תכונה זו התגלתה כחולשה גורלית. ב־23 בינואר 2002 הוא נחטף בקראצ׳י שבפקיסטן, שם שהה לצורך תחקיר עיתונאי. ב־21 בפברואר נרצח באופן המבעית ביותר שאפשר להעלות על הדעת. שוביו הסריטו את המעשה כולו, כיצד חתכו את גרונו וערפו את ראשו. לפני שרצחו אותו הכריחוהו לומר אל המצלמה ״אבי יהודי, אמי יהודייה, אני יהודי״.
הכרתי את אביו יהודה בזכות ספר שהוא פרסם לזכרו. אף שלא האב ולא הבן היו דתיים, יהודה רצה שמילותיו האחרונות של דניאל ישמשו השראה ליהודים צעירים, שיהיו גאים בזהותם ולא יפחדו לחשוף אותה. הוא כתב לאנשים רבים ברחבי העולם היהודי, וביקש מהם בפשטות לכתוב מה אומרת להם זהותם היהודית. הספר ׳אני יהודי׳ הוא עדות מרגשת, סדרה של הצהרות אמונה פשוטות.<sup style="color: gray;">9</sup> קרן דניאל פרל שיהודה הקים מוקדשת לפיוס. אחד המיזמים שלה הוא מתן מלגות לעיתונאים פקיסטנים צעירים כדי שיגיעו לארצות הברית, ילמדו על תרבותה ויקהו את תחושת הזרות שלהם. הקרן מפיקה קונצרטים ברחבי העולם, ומשתמשת במוזיקה לקירוב לבבות, כפי שדניאל עצמו עשה. אולם יהודה רצה יותר מזה. הוא רצה לבוא במגע ישיר עם עולם האיסלאם, מקום גידולם ופעולתם של רוצחיו של דניאל.
פגשתי את יהודה בלונדון, יחד עם המלומד האיסלאמי פרופ׳ אכבר אחמד. כבר קודם לכן עמדתי בקשר דוא״ל עם פרופ׳ אחמד, לאחר שכתבתי לו כדי להביע את הערצתי לספרו ׳איסלאם במצור׳, המצטיין ברגישותו ובמתינותו.<sup style="color: gray;">10</sup> לא ידעתי ששני האנשים הכירו זה את זה, אך לאחר מכן גיליתי שהם חיפשו איש את רעהו בשל מחויבותם המשותפת לפיוס, וכן משום שאחמד היה תושב קראצ׳י, זירת החטיפה והרצח של דניאל. יחד ביקרנו בבית ספר מוסלמי ובבית ספר יהודי בלונדון, והתרשמתי עמוקות מנחישותם של השניים להתוות נתיב חדש להבנה יהודית־איסלאמית. שאלתי את יהודה מה מניע אותו. תשובתו הייתה חדה. ״אילו לחמתי בשנאה באמצעות שנאה, הייתי רק יוצר עוד שנאה. לכן אני נלחם בה באמצעות אהבה. זו המחווה שלי לזכרו של דניאל״.
ד״ר דוד אפלבאום ז״ל היה צדיק. אחי הכיר אותו, העריץ אותו וסיפר לי עליו. הוא היה תלמידו של הרב אהרן סולובייצ׳יק, וכיוון שהוסמך לרבנות והצטיין בידיעת התלמוד ובמסירותו הדתית עודד אותו מורו להקדיש את חייו ללימוד התורה ולהוראתה. אולם כפי שעשה שנים אחריו גם יוני ג׳סנר, אפלבאום סירב מהטעם שהצלת נפשות קודמת לכל המצוות. הוא נעשה רופא. הוא התמחה ברפואת חירום והתמקצע בטיפול ראשוני בנפגעי מתקפות טרור. בכל הקורבנות טיפל באותה מסירות: ישראלים ופלסטינים; נוצרים, מוסלמים ויהודים. הוא היה מנהל חדר המיון בבית החולים שערי צדק, ומייסדו ומנהלו הראשון של השירות לרפואה דחופה ׳טר״ם׳ בירושלים. הוא אף זכה בפרס יו״ר הכנסת על פועלו להצלת חיים. בכמה פיגועי טרור הוא ניתח פצועים ברחוב, מפני שידע שהם עלולים למות לפני שיגיעו לבית החולים באמבולנס.
בספטמבר 2003 הוא חזר לירושלים מניו־יורק, שם ערך סבב הרצאות לרופאים על טיפול בנפגעי טרור. כמו רוב היהודים הוא היה מסור מאוד למשפחתו. למרות עיסוקיו הדוחקים הוא הקדיש מדי שבוע זמן ללימוד גמרא עם ילדיו. יום רביעי, 10 בספטמבר, היה אמור להיות אחד הימים המאושרים בחייו. הוא היה אמור לעמוד מתחת לחופה בחתונת בתו נאוה. אלא שאור לאותו יום התפוצצה פצצה בקפה הלל ברחוב עמק רפאים בירושלים. אנשי ההצלה שהגיעו לזירת האירוע התפלאו לראות שד״ר אפלבאום אינו נמצא שם. תמיד היה אחד הראשונים להגיע. עד מהרה גילו את הסיבה. הוא ובתו היו בין ההרוגים. הוא לקח אותה לבית הקפה, לשיחה אחרונה לפני נישואיה. למחרת, במקום לעמוד יחד מתחת לחופה, הם נקברו זה לצד זו. לאחר חודשים אחדים באתי לישראל, לבית החולים שערי צדק, לשאת דברים לזכרו. מלאכתו נמשכת שם: המשימה המתישה של הצלת חיים, שכן החיים קדושים. הוא עמל להציל את מה שאחרים ביקשו להשחית, וזכרו — ממש כפי שאומר הביטוי היהודי המסורתי — יהיה לברכה.
סיפרתי את הסיפורים הללו משום שבסופו של דבר, סיפורים הם המקום שבו התאולוגיה יוצאת מדפּי הספר ומתחילה לשנות את נוף האפשרויות האנושיות. האמונה האמיתית היא זו המתממשת בחיים, במעשים ובמילים המרפאים כמה מפצעיו של עולם שבור. את הרוע אי־אפשר לצַדק כרצונו של אלוהים, וגם אי אפשר להוציאו לחלוטין מן העולם, אבל אפשר לגאול אותו. כך עשו כמה אנשים, יורשיו של איוב בעולם שלאחר השואה, אנשים שהצדיקו את אמונתו של אלוהים באדם.
<h2>חלק שלישי; החיים האחראיים</h2>
<h3>פרק טז; היפוך הייסורים</h3>
<span class="poetry indentAll">בסופו של דבר, אל ישאל האדם מה פשר חייו, אלא יכיר בכך שהוא־הוא הנשאל. הווה אומר: החיים הם השואלים כל אדם ואדם; ואין הוא יכול לתת תשובה לחיים אלא על ידי מתן דין וחשבון על חייו; אין תשובה לחיים אלא בקבלת עול אחריות (ויקטור פרַאנקל).<sup style="color: gray;">1</sup> </span>
<span class="poetry indentAll">מי ששרוי בעצבות, שלוש דרכים לפניו. אם הוא במדרגה רגילה, בוכה. אם הוא במדרגה אמצעית, שותק. ואם הוא במדרגה העליונה — מהפֵּך את העצבות לְשיר (רבי מנחם מנדל מקוצק).<sup style="color: gray;">2</sup> </span>
סוּ בֶּרְנְס ז״ל סבלה ממחלה נדירה הקרויה אוסטֵאוסְקְלֵרוֹזיס, הידרדרות ממארת של עמוד השדרה. השפעת המחלה הייתה הרסנית. סו לא יכלה לעמוד ולא לשבת, גם לא בכיסא גלגלים. כשמצבה הורע היא נידונה לבלות את חייה בשכיבה, מרותקת למיטתה ונתונה לכאב כרוני. הייתה לה סיבה מצוינת להאמין שהחיים המרו לה מאוד.
פגשתי אותה באחד הביקורים שאני עורך בבתי מחסה; במקרה זה — מוסד לאנשים הסובלים מתשישות חמורה. כבר במבט ראשון הבחנתי שהיא אדם מיוחד במינו. היא קיבלה את פניי בחיוך קורן כשמש המגיחה לפתע ביום מעונן. נראה היה שהחיוך זרח מעומק לבה, כאילו חגגה את היותה חיה. תחילה התקשיתי להבין. הסתירה בין מצבה הגופני למצב רוחה הייתה מוחלטת. איך היא יכולה להיראות שלמה כל כך עם עצמה ועם העולם?
לאחר שנפרדנו סיפר לי מנהל המקום את סיפורה. בשלב מוקדם במחלתה היא החליטה להקדיש את חייה לעזרה לאנשים שכמוה אינם יכולים לנוע. היו לה רק שתי בעיות: היא אינה יכולה לבקר אותם, והם אינם יכולים לבקר אותה. משום כך התארגנה להביא את העולם למיטת חולייה. היא הזמינה שני קווי טלפון. היא לימדה את עצמה להשתמש במחשב ובבסיסי נתונים (הדואר האלקטרוני והאינטרנט עדיין לא היו זמינים לציבור הרחב באותן שנים, שנות השמונים המאוחרות ושנות התשעים המוקדמות). ממיטתה היא החלה לבנות רשת של יחסי אנוש שהתפתחה לכדי ״קו הסיוע תקווה״ (המילה ׳תקווה׳ מופיעה במקור בעברית).
היא יצרה קשר עם אנשים שסבלו כמוה ממחלות קשות או מנכויות. היא שימשה להם יועצת, חברה ונותנת־חסות. היא דיברה איתם באורח סדיר, הרימה את רוחם כשזו הייתה נפולה, תמכה בהם בעִתות משבר והפנתה אותם לגורמי סיוע מתאימים. היא הקדישה מזמנה לעבודה בשירות ׳ג׳ואיש קייר׳, ארגון הרווחה המצוין של יהדות בריטניה, שניהל את הבית שהייתה מאושפזת בו. לקראת סוף חייה הקצרים מדַי קיבלה מהמלכה את תואר חברת מסדר האימפריה הבריטית, כהוקרה לפועלה. היא הייתה האדם הראשון שהובא לארמון בקינגהם במיטת אשפוז וקיבל עיטור בשכיבה. למברכיה השיבה, בדרכה האופיינית, שהעיטור אינו שלה; שהיא קיבלה אותו בשמם של כל הסובלים. לא היה לה זמן להתעסק בעצמה.
בשנים שהכרתי אותה לא ראיתיה אף פעם בלי חיוכה הקורן. אפילו לא בפגישתנו האחרונה. היא ביקשה לראות אותי, וכשהגעתי אמרה לי, בשלווה גמורה, שהיא עומדת למות. גופה היה תשוש ולא היה יכול להמשיך במלחמתו. היא לא התלוננה. בעדינות, כמי שיודעת שהמעמד קשה לי כפי שהוא קשה לה, היא אמרה: ״היֵה שלום״. החן, האצילות וההומור האמיץ שלה נותרו שלמים עד הסוף. בשקט, בלא הפגנתיות, סו הייתה גיבורת רוח. היא לימדה אותי, ולימדה גם אחרים, כיצד מנצחים טרגדיה. חז״ל אמרו שכאשר עברו בני ישראל את הירדן ״נשא ארון [הברית] את נושאיו״.<sup style="color: gray;">3</sup> הכוהנים חשבו שהם אלה הנושאים את הארון, אך ההפך היה הנכון. סו ברנס נשאה אחרים על גבה, ובכך נשאה את עצמה.
מעולם לא שאלתי אותה מאין לה הכוחות לחיות בדרך שחיה. אני חושב שהיא ידעה מה שידע הפילוסוף סרן קירקגור כשאמר: ״הדלת לאושר נפתחת כלפי חוץ״.<sup style="color: gray;">4</sup> היא סירבה להניח למחלתה לגרום לה להתכנס פנימה או להתבוסס ברחמים עצמיים. היא נפתחה כלפי חוץ והביטה אל ייסוריהם של אחרים, ועל ידי כך הצליחה לשכוח את ייסוריה שלה או לפחות למנוע מהם לייאש אותה. אולם אני משער שהיא ידעה עוד דבר; שביום מן הימים אמרה לעצמה: חייבת להיות סיבה לכך שזה קרה דווקא לי. זו דרכו של אלוהים לאפשר לי לעשות דבר־מה שלא הייתי עושה אלמלא כן. היא מצאה מטרה לסבלותיה. מי שיש לו <b>לָמה</b> שלמענו יחיה, אמר ניטשה, יוכל לסבול כמעט כל <b>איך</b>. כזו הייתה סו ברנס, שנטלה את מדוויה והפכה אותם לברכה.
<b>* * *</b> <br>תובנה זו פותחה בידי ויקטור פראנקל לתורה פסיכולוגית שיטתית. פראנקל נולד בווינה ב־1905. ב־1942 גורש עם בני משפחתו למחנה הריכוז טרזינשטט, ובמשך שלוש שנים שהה בכמה מחנות השמדה, בתוכם אושוויץ ודכאו. מכל משפחתו נותרו חיים רק הוא ואחותו. בשנים האיומות ההן הגיע לתגלית שהייתה לאחר מכן מפעל חייו.
כיוון שכבר אז היה פרופסור לנוירולוגיה ולפסיכיאטריה, הוא שמר על שפיות דעתו על ידי תצפיות בעמיתיו האסירים, כאילו הוא והם רק השתתפו בניסוי. הוא הבחין בשלבים שהם עברו. השלב הראשון היה שלב ההלם והסרת האשליות. הנאצים, בדקדקנותם המפלצתית, דאגו להפשיט את האסירים מאנושיותם בכל דרך שאפשר לדמיין. הם לקחו מהם כל מה שהיה יכול להעניק להם שמץ של תחושת אנושיות: את בגדיהם, את נעליהם, את שיערם ואף את שמותיהם. מפראנקל הם גזלו את אוצרו היקר ביותר, כתב יד מדעי ובו מפעל חייו. פראנקל אמר: ברגע ההוא ״מחקתי את כל חיי הקודמים״.<sup style="color: gray;">5</sup>
השלב השני היה אפתיה: השטחה גמורה של הרגשות. בלי אפתיה לא היה אפשר לשרוד כלל. האנשים הפכו לאוטומטים שחייהם אינם אלא התגלגלות מיום ליום. על השלב הזה שאל פראנקל שאלה מכרעת: האם נותר חופש כלשהו לאדם ששדדו ממנו הכול — את כבודו, את רכושו וגם את יכולתו להחליט? לקורבנותיהן של רדיפות היהודים הקודמות ניתנה בחירה: התנצרו או מותו! בשואה לא הייתה בחירה. <b>מה נשאר לך לאחר שאיבדת כל מה שאפשר לאבד? </b>פראנקל גילה שיש חופש אחד שלעולם אי־אפשר לקחת מאדם:
<span class="poetry indentAll">אנו, שחיינו במחנות ריכוז, זוכרים את האנשים שהיו עוברים מצריף לצריף כדי לעודד רוחם של אחרים, כדי לפרוס להם מפרוסת לחמם האחרונה. אולי הם היו מעטים, אך די בהם להוכיח כי אפשר ליטול מן האדם את הכול חוץ מדבר אחד: את האחרונה שבחירויות אנוש — לבחור את עמדתו במערכת נסיבות מסוימת, לבוֹר את דרכו.<sup style="color: gray;">6</sup> </span>
החופש שנותר היה <b>ההחלטה איך להגיב</b>. פראנקל שרד במחנות כי ניתח כל הזמן את מה שקורה לו ולאחרים, ועזר להם למצוא סיבות להמשיך לחיות. מצב מקהה־חושים במיוחד שאסירים רבים הגיעו אליו היה מה שפראנקל כינה ׳חוסר עתיד׳: היעדר מוחלט של תקווה. פראנקל זוכר כיצד ״אחד האסירים שבבואו אל המחנה צעד בטור ארוך של אסירים חדשים מן התחנה אל המחנה פנימה, סיפר לי אחר כך כי הוא הרגיש את עצמו כאילו הוא צועד בלווייתו שלו״.<sup style="color: gray;">7</sup>
שני אסירים שהיו עם פראנקל תכננו להתאבד. כאשר שוחח עמם הצליח לשכנעם שעדיין יש דבר שעליהם לעשות. אחד מהם היה מדען והספרים שפרסם היו טעונים השלמה. חיכתה לו אפוא משימה. לשני היה בן אהוב שחיכה לו בחוץ לארץ. חיכה לו אפוא אדם. בשני המקרים, העיקר היה הידיעה שנותר דבר שאף אדם אחר אינו יכול לעשותו.<sup style="color: gray;">8</sup> ידיעה זו נתנה משמעות לא לחיים בכלל, אלא לחיים <b>האלה</b>, החיים שלי, הייחודיים, שאינם בני החלפה. זה היה גרעינה של התובנה שפראנקל הפך לאחר המלחמה לאסכולה חדשה בפסיכותרפיה. הוא קרא לה ׳לוגותרפיה׳, מהמילה היוונית לוגוס שהוראתה מילה, דבר, במובן הרחב של המושג: הממד הרוחני של חיי האדם, המעניק לחיים תכלית. את הרעיון סיכם בשלוש מילים שהן כותר ספרו הידוע ביותר: <b>האדם מחפש משמעות</b>.
אם חיים יכולים לשאת משמעות אפילו באושוויץ, הם יכולים לשאת משמעות בכל מקום ובכל זמן.
<span class="poetry indentAll">כל אימת שאדם עומד לפני מצב ללא מנוס, כל אימת שאדם ניצב מול גורל שאין לשנותו, למשל לפני חולי חשוך מרפא, כגון מחלת סרטן שאינה ניתנת לניתוח, אותה שעה ניתנת לו הזדמנות אחרונה להגשים את הנעלה בערכים, לקיים את הפשר העמוק ביותר, את פשר הסבל. שכן הדבר החשוב מכול הוא איזו עמדה אנו נוקטים כלפי הסבל, כיצד אנו מקבלים ייסורים.<sup style="color: gray;">9</sup> </span>
פראנקל הסיק מכך שיש להעניק לפסיכואנליזה ממד רוחני (היה לו חשוב להבהיר שהוא לא התכוון ל׳דתי׳; הוא עצמו היה אדם דתי, אך הוא ראה ברוח ממד מהותי בחייו של כל אדם, דתי ולא דתי כאחד).
יהיה אשר יהיה גורלנו, תמיד תהיה בידינו הבחירה אם לראותו כטרגדיה ריקה ממשמעות, או כאפשרות להשיג דבר־מה חיובי. את זאת אנו יכולים לעשות בשלוש דרכים: בעבודה או מעשה; בחווייתו של משהו או בפגישה עם מישהו; או בעמדה שאנו נוקטים כלפי סבל שאין להימלט ממנו. כדוגמה הוא מספר על מטופל שלו שסבל מדיכאון. איש זה היה נשוי באושר שנים רבות, ושנתיים לאחר פטירתה של אשתו התקשה עדיין להשלים עם האובדן:
<span class="poetry indentAll">במה אעזור לו? מה אומַר לו? ובכן, לא אמרתי לו כלום, אלא שאלתי אותו שאלה: ״מה היה קורה, דוקטור, אילו מַתָּ אתה ראשון ואשתך הייתה צריכה להאריך ימים אחריך?״ ״אוֹ״, אמר, ״זאת הייתה מכה נוראה בשבילה. כמה הייתה סובלת!״ על כך עניתי: ״רואה אתה, דוקטור, סבל זה נמנע ממנה, ואתה הוא שמענת ממנה סבל זה; אך עכשיו עליך לשלם על כך על ידי שתוסיף לחיות ותתאבל עליה״. הוא לא אמר מילה אלא לחץ את ידי ויצא בשקט ממשרדי. הסבל חדל איך־שהוא להיות סבל ברגע שהוא מוצא לו פשר, כגון פשר של הקרָבה.<sup style="color: gray;">10</sup> </span>
ההומו סאפיינס, טען פראנקל, הוא החיה מחפשת המשמעות. אולם כדי להעמיד משמעות גם בתנאי חיים נואשים עלינו לעשות כמה דברים. ראשית, לסרב להאמין שאנחנו קורבנותיו של הגורל. פראנקל דחה את הדטרמיניזם לכל צורותיו. ״היו שני תאומים זהים. אחד נעשה פושע ערמומי, והשני קרימינולוג ערמומי באותה מידה. שניהם נולדו עם ערמומיות, אך תכונה זו לכשעצמה אין בה שום מטען ערכי, לא חיובי ולא שלילי״<sup style="color: gray;">11</sup> (פרנק אבגנייל ג׳וניור, שקורותיו מסופרות בספר ׳תפוס אותי אם תוכל׳ ומעובדות לסרט בשם זה, היה פושע ערמומי ש<b>הפך</b> לקרימינולוג ערמומי).<sup style="color: gray;">12</sup>
שנית, עלינו לדעת שיש יותר מדרך אחת לפרש את מה שקורה לנו; יותר מדרך אחת <b>לספר את סיפור</b> חיינו (אף שפראנקל אינו משתמש בביטוי זה). האלמן המדוכא ראה את השכול כגורל שעלה בחלקו, והדבר היה נכון. פראנקל עזר לו לראות את השכול שלו כדרך לחסוך ייסורים מאשתו, וגם דבר זה היה נכון. הוא הפנה את היגון כלפי חוץ. אירועים אינם נושאים עליהם לעולם תג של פרשנות. פראנקל שרד במחנות הריכוז משום שסירב לתת לכולאיו להגדיר את מצבו. הוא כאילו אמר לנאצים: אתם יכולים לראות בי יצור חסר ערך, אבל אינכם יכולים להכריח אותי להסכים לדעתכם. אלינור רוזוולט אמרה פעם: ״איש אינו יכול לגרום לי להרגיש נחותה בלי רשותי״. את הרשות הזו אנחנו יכולים לסרב לתת.
שלישית, אף שפראנקל מתמקד בחופש שבתוכנו, הוא מדגיש ש<b>המשמעות נמצאת מחוצה לנו</b>. היא קריאה ממקום אחר:
<span class="poetry indentAll">במצב של לאחר ייאוש, אדם אינו צריך לשאול ״מהי משמעות חיי?״ אלא להבין שהוא עצמו זה שנשאל. החיים מציגים לו את בעיותיהם, ותפקידו הוא לענות לשאלות אלו על ידי נטילת אחריות לחייו. החיים הם מטלה, אך בשביל האדם הדתי הם גם שליחות, והוא מודע לקיומו של השולח. במשך אלפי שנים שולח זה נקרא אלוהים.<sup style="color: gray;">13</sup> </span>
בין שאנו דתיים ובין שלא, יש לנו דבר שאנחנו נקראים לעשות, דבר שאיש מלבדנו אינו יכול לעשות — לא כאן, לא עכשיו, לא בנסיבות אלו, לא לאדם זה. לא קל לגלות מהי המשימה שלנו. יש מצבי מצוקה שבהם פשוט איננו יכולים לעשות זאת בעצמנו (״אין חבוש מתיר עצמו מבית האסורים״, אומר התלמוד<sup style="color: gray;">14</sup> על מצבים כגון אלה). אולם לאחר שמצאנו אותה, חיינו מקבלים משמעות ותשוקת החיים שלנו מתחדשת. זה מה שאני ואחרים ראינו אצל סו ברנס. היא סבלה מגורל נורא, אבל הפכה אותו למשימה. היא מצאה את מה שהיא נקראה לעשותו.
<b>* * *</b> <br/>בפסיכותרפיה של פראנקל נמצא אחד הממדים העמוקים ביותר באתיקה של האחריות. המילה ׳אחריות׳ נגזרת מהמילה ׳אחֵר׳, ובאנגלית היא גזורה מהמילה ׳מַעֲנֶה׳ (responsibility־response), משום שאחריות אינה דבר המגיע מבפנים, אלא היא תמיד מענה למישהו אחר, או משהו אחר, הנמצאים מחוץ לנו. בספרו ׳העצמי האחראי׳ כותב ריצ׳רד ניבּוּר: ״כל פעולה הנעשית כלפיך היא מעשה אלוהים. הגב אפוא לכל הפעולות הנעשות כלפיך מתוך מחשבה שאתה מגיב למעשה אלוהים״.<sup style="color: gray;">15</sup> ועוד הוא כותב: ״במיוחד מודעים אנו לקיומנו באותו רגע שבו פועל כלפינו בעוצמה משהו מבחוץ; כשאנו נדרשים להיענות לאתגר באמצעות פעולה משלנו, כפי שקורה למשל כשאנו עומדים בפני הכרעה חשובה״.<sup style="color: gray;">16</sup> החיים האחראיים הם חיים המגיבים לאחר. בחשיבה תאולוגית, פירוש הדבר הוא ש<b>אלוהים הוא שאלה שחיינו הם התשובה לה</b>.
שאלתו הראשונה של אלוהים לאדם הייתה ״איֶכּה?״ (בראשית ג, ט). זו השאלה ששומעים אלה שהפנימו את אתיקת האחריות. האמונה היא <b>סוג של הקשבה</b>, ומה שאנחנו שומעים מתוך דומיית הנשמה היא שאלתו של אלוהים: ׳מה עשית במתנה שנתתי לך, החיים? האם ניצלת את זמנך? האם חיית למענך בלבד, או גם למען אחרים? האם השאלה המדריכה אותך היא מה יכול העולם לתת לך, או מה אתה יכול לתת לעולם? האם ביקשת ברכה, או <b>היית</b> ברכה?׳.
פראנקל לא היה איש קבלה, אבל עבודתו ממחישה את רעיון התיקון באופן עמוק. יש ייסורים שאפשר לשים להם קץ, אך יש גם ייסורים שאפשר להילחם בהם רק בכוח המחשבה. החיפוש אחר משמעות מבטא את אחת האמיתות העמוקות של מצבו של האדם: שמה שמשפיע עלינו איננו מה שקורה לנו, אלא האופן שאנו <b>תופסים</b> בו את מה שקורה לנו; ואופן זה תלוי גם ברצוננו. איננו כדורי ביליארד, אטוֹמים או גֵנים; איננו רק תגובות לגירויים, תוצאות פשוטות של סיבות. אנחנו חופשיים מפני שתגובותינו תלויות בתפיסתנו, ואת תפיסתנו אנחנו יכולים תמיד לשנות. אפשר לכלוא את הגוף, אך לא את התודעה.
רעיון התיקון מבטא אמונה שבכל רע יש רסיס של טוב שאפשר להציל ולגאול. כל חוויה עמוקה של סבל יש בה התפרקות: העולם שהכרנו איננו עוד. משהו חסר. משהו אבד. הקשר בינינו לבין הממשות נשבר, והתוצאה היא משבר קוגניטיבי. מה שקורה לנו סותר את הנחותינו הקודמות בדבר אופיו המיטיב והמעניק של העולם. תיקון הוא חיבור מחדש. זה המקום שבו המיסטיקה פוגשת את הפסיכותרפיה ומשנה אותה.
פיליפ ריף, בספרו ׳ניצְחון התרפויטי׳, הוא שהעיר כי הפסיכותרפיה הקלאסית — הפרוידיאנית והיונגיאנית — היא היפוכן של שיטות הריפוי המסורתיות. בעבר רוּפאו אנשים על ידי שילובם המחודש בקהילה. העמדה התרפויטית מרחיקה את היחיד מהקהילה לצורך ביצוע עבודת איחוי בתוך העצמי שלו. האינטגרציה הועברה מן החוץ אל הפנים.<sup style="color: gray;">17</sup> דמות מפתח בתהליך הזה היה ז׳אן ז׳אק רוסו. לדעתם של אפלטון ואריסטו, כמו גם בעיני הדתות המונותאיסטיות הגדולות, האושר והרווחה הנפשית מצויים בחיים בקהילה. ״לא טוב היות האדם לבדו״. בעיני רוסו, ההפך הוא הנכון. הקהילה היא נטל שהיחיד שואף להשתחרר ממנו. נולדנו חופשיים, והחברה כובלת אותנו באזיקים. הלוגותרפיה חוזרת לאמונה הישנה. ״משמעותם האמיתית של החיים״, כתב פראנקל, ״נמצאת בעולם, לא בפנימיותו של אדם או בפסיכֶה שלו. […] היציאה מן העצמי נחוצה לקיום האנושי יותר מהמימוש העצמי״.<sup style="color: gray;">18</sup> המִשמוע מתרחש כשמשהו בתוכנו מגיב למשהו מחוץ לנו: <b>לא כשאנו בוחרים, אלא כשאנו נבחרים</b>.
דוגמה נאה לריפוי קונטרה־תרפויטי היא מנהגי האבלות היהודיים. האָבֵל נוטה מטבעו להתכנס בתוך עצמו. ימי השבעה, שבהם הוא כמעט אינו נשאר לבדו, מכריחים אותו לצאת מעצמו ולשוב אל ארצות החיים. שבר גדול ניבע בקשריו של האבל עם בני אדם אחרים, בשל האובדן, וה׳שבעה׳ כמו ממהר לתקן שבר זה. השבעה הוא איחוי מחודש; הוא התעקשות נחרצת על כך שלא בתוך עצמנו, ולא בכוחות עצמנו, אנו יכולים להשיב את המשמעות אל חיינו, אלא רק בחברתם של אחרים. האבל הוא תהליך של תיקון, של ריפוי השברים שגרמו הייסורים, האובדן, הרוע והעוול. הגיהינום, אמר סארטר, הוא הזולת. היהדות מאמינה שהגיהינום הוא היעדרו של הזולת, ושחומות העצמי, אם הן בצורות, הן חומות בית סוהר.
בסופו של הספר הנושא את שמו, איוב מודה שטעה ושאלוהים צדק. ״לכן הגדתי ולא אבין, נפלאות ממני וְלא אדע״ (איוב מב, ג). ואז, במה שנראה כהיפוך גמור של העלילה, אלוהים מכריז שאיוב צדק ושמנחמיו, שהגנו על אלוהים, טעו. הוא מורה להם להתנצל באוזני איוב ולבקש ממנו להתפלל למענם, וכך הם עושים. אלוהים מחזיר אז לאיוב את כל שאיבד, והרבה יותר מכך. נולדים לו שבעה בנים ושלוש בנות, כמו לפצותו על מה שנלקח ממנו כאשר הועמד בניסיון. מנוחם ונכבד מת איוב ״זקן ושבע ימים״.
הסוף הטוב הזה לא התקבל על דעתם של כמה מהפרשנים. הוא נראה להם אבסורדי. הם שיערו שהוא הודבק לספר בתקופה מאוחרת, כי לא היה אפשר לשאת את הצער ואת הקדרות שבספר. לבטהובן, אגב, אירע דבר דומה ברביעייה בסי במול מינור שלו, אופוס 130. פרק הסיום הכביר, הידוע בכינויו ׳הפוגה הגדולה׳, היה חמור סבר מדי. הקהל רצה משהו קל ועולץ. הפרק החלופי שבטהובן כתב, פרק חינני וקל, היה הדבר האחרון שכתב.
אינני חושב שכך אירע לספר איוב. איוב אינו מוצא תשובה לשאלתו מפני שכפי שטענתי בפרק יד, הספר אינו עוסק באמונתו של איוב באלוהים אלא באמונתו של אלוהים באדם. אלוהים איננו התשובה של איוב; איוב הוא התשובה של אלוהים. משמעותו של הפרק האחרון היא שאיוב, שחי כל ימיו בעולם נטול משמעות שגם לאלוהים אין בו תפקיד ממשי, חווה עתה את אלוהים ובכך מתחבר שוב אל העולם. <b>לא תשובה הוא מוצא, אלא נוכחוּת</b>. כינונם המחודש של יחסיו עם אלוהים אינו משכנע אותו, אלא מרפא אותו.
איוב שלאחר הפגישה עם אלוהים בסערה אינו אדם שיודע למה יש רוע. אולם הוא עתה אדם המסוגל לומר כן לַחיים למרות קיומו של הרוע. אדם בעל גדלות נפש, המתפלל למען אלה שפגעו בו. אדם בעל אומץ להוליד ילדים למרות העובדה שהעולם מלא בייסורים ובספקות — וביהדות זה האומץ בהתגלמותו, האומץ <b>של אלוהים</b>. התשובה היסודית ביותר למה שנראה כחוסר המשמעות של החיים אינה מתגלה, אלא נֶחיית. בעשותנו את הטוב אנו מגלים את הטוב. רק על ידי מעשה אנחנו מגלים את האמת שמעבר לו. רק על ידי דאגה לזולת (במקרה של איוב זו התפילה למען הזולת) אנחנו מאחים את הקצוות הפרומים שבנפשנו פנימה. ״נעשה ונשמע״, אמרו בני ישראל כשהתחייבו לברית עם ה׳: נעשה, ורק אז נשמע. היהדות עוסקת פחות באמיתות שאנו יודעים, ויותר באמיתות שאנו חיים.
<b>* * *</b> <br>הכנר הישראלי יצחק פרלמן לקה בשיתוק ילדים כשהיה בן ארבע. מאז ועד היום הוא נאלץ להצמיד לרגליו תמוכות מתכת וללכת בעזרת קביים — ובכל זאת הוא היה לאחד מגדולי הווירטואוזים של זמננו. באחד הקונצרטים, כך מספרים, לאחר שהתייצב על הבמה לנגינת קונצ׳רטו לכינור, הניח לידו את קביו והחל לכוון את הכינור, נשמע צליל חריקה: אחד המיתרים פקע. הקהל ציפה לעיכוב קל, לצורך החלפת המיתר, אולם פרלמן סימן למנצח שהוא יכול להתחיל, וניגן את הקונצ׳רטו כולו בשלושה מיתרים. כשנגמרה היצירה הקהל המריע קם על רגליו וקרא לו לומר משהו. דבריו של פרלמן, לפי הסיפור, היו: ״המשימה שלנו היא לעשות מוזיקה עם מה שנשאר לנו״. הוא לא התכוון רק למיתרים קרועים. הוא התכוון לשיתוק ולכל מה שנשבר ופוקע בחיים.
תולדות המוזיקה גדושות בסיפורים כגון זה. אני נזכר בבטהובן שבשנותיו האחרונות, שנות חירשותו המוחלטת, כתב כמה מהיצירות הנשגבות ביותר שנכתבו אי־פעם, ושהרביעיות המאוחרות שלו נשמעות באוזניי כצלילם של השמים עצמם כמעט. אני נזכר בסמטנה, מחברה של הפואמה הסימפונית המופלאה ׳מולדתי׳, שנתנה את ההשראה ללחנו של ׳התקווה׳, שהטינטון, הצפצוף הכרוני, שהחריש את אוזניו בשנותיו האחרונות גרם לו לבסוף לצאת מדעתו. בשופן, שירק דם בשיעוליו המתמידים בשל השחפת הקשה שסבל ממנה. במלחין הספרדי חואקין רודריגו, עיוור למן היותו בן שלוש, שכתב יצירות מופת לגיטרה. ובפסנתרן פאול ויטגנשטיין, אחיו של הפילוסוף לודוויג ויטגנשטיין, שאיבד את ידו הימנית במלחמת העולם הראשונה אך המשיך לנגן, ושמוריס רוול, סרגיי פרוקופייב, ריכרד שטראוס ובנג׳מין בריטן כתבו בשבילו יצירות ליד שמאל.
סיפורי חיים אלה מרמזים לנו שאושר אינו היעדרו של סבל, אלא היכולת ליטול את צרימותיו המרוסקות של הסבל ולהפוך אותן למוזיקה; לחלץ ממעמקיה האפלים של הנפש יופי מלוטש שהוא הנעלֶה בהישגיה של רוח האדם. מממלכה זו של כאב צמחו כמה מהגדולים במזמורי תהלים ורבות מיצירות האמנות היפות ביותר. כמו שכתב פראנקל, ״אם יש בכלל טעם לחיים, צריך שתהא משמעות גם לסבל. הסבל כחלק בלתי נמחה של החיים, אף בדמותו של הגורל והמוות. אין שלֵמות לחיים בלי סבל״.<sup style="color: gray;">19</sup>
עוד כתב: ״לא מאורכם של החיים אנו מסיקים מסקנות, אלא ממשמעותם. אחרי הכול, איננו יכולים לשפוט ביוגרפיה על פי אורכה, ולא על פי מספר עמודיה […] כמה מ׳הבלתי גמורות׳ הן היפות שבסימפוניות״.<sup style="color: gray;">20</sup> למדתי זאת מאָדֵל (שם בדוי). היא הייתה בת גילי. פגשתי אותה לראשונה בשנות השבעים, כשהיא באה לכמה הרצאות שנשאתי. לא היה אפשר שלא להבחין בה. היא הייתה גבוהה ובעלת הופעה מרשימה. בכל תנועה שלה הייתה איזו דרמה. לבושה היה תאטרלי. קולה היה מהדהד ומוזיקלי. בנוכחותה האווירה נעשתה חדה וצבעונית יותר, טעונה אנרגיה. כולם חשו בכך.
היא ובעלה ג׳יימס ניהלו חיים מאושרים. שניהם היו מצליחים, אינטליגנטים, נהדרים. היה להם בית מקסים, וכל דבר שהם עשו הם עשו עם סגנון. אושרם לא היה שמור לבעליו: הם חלקו אותו עם אחרים. היה להם כישרון לידידוּת. בבית הכנסת אדל חיפשה את האנשים הבודדים, הזמינה אותם לארוחה והכניסה אותם למעגל החברתי שלה. שולחן השבת שלהם היה מלא תמיד באורחים. ביתם היה פתוח, ואף פעם לא היה אדם יכול לדעת את מי ימצא בו.
ואז התחילו הצרות. סדרה של מכות שניחתו עליהם. הלבֵנים שבהן בנו את חייהם החלו להתפורר בזו אחר זו. העסק שלהם כשל. אדל גילתה שלא תוכל ללדת. ולבסוף באה מכת המחץ. בגופה של אדל נתגלה סרטן. טיפולים רבים נוסו, אך אף לא אחד מהם עזר. אדל ידעה שהיא עומדת למות, ולמות צעירה.
כאן קרה דבר יוצא דופן. אדל סירבה לפחד. בכל שנות מחלתה היא לא אפשרה לסבל להשפיע על דמותה הציבורית ועל אמונתה הפרטית. רגישותה לאחרים נעשתה אף גדולה יותר משהייתה. מספר האורחים על שולחנה גדל אף הוא. מעונָה מכאביה היא ציוותה על פניה לחייך. אף ששיערה נשר בשל הטיפול הכימותרפי היא הוסיפה ללכת בראש זקוף. זה היה אקט של רצון טהור, יום אחר יום, שעה אחר שעה.
היא הגיעה להחלטה. אם אלוהים רוצה שפרק חייה בעולם הזה יהיה פרק קצר, היא תקפיד שכל פסקה וכל משפט בו יהיו בעלי ערך. האלמוות, היא שמעה פעם מרב אחד, טמון לא באורך החיים אלא באורח החיים. הרעיון הפך לעיקרון המנחה שלה. ימים מעטים נותרו לה לחיות, אך כל אחד היה בעיניה מתנה מאלוהים, ואת כל אחד מהם, גמרה אומר, היא תמצה עד תום כדי להלל את החיים ולהיות לברכה לזולת. קל לומר דברים כאלה, אך לראות אדם חי אותם הוא מחזה מעורר כבוד.
בחלוף החודשים היא נחלשה ורזתה מאוד. ביום שישי אחד אחר הצהריים צלצלתי לשאול לשלומה. ג׳יימס ענה לטלפון. היא חשה ברע ואינה יכולה לדבר, אמר.
״תגיד לה״, אמרתי, ״שאני מתפלל למענה בכל יום״.
״אני יודע״, השיב, ״אבל אני חושש שהיא לא תחזיק מעמד עד סוף השבוע״. קיוויתי שהוא טועה, אך מנימת קולו היה ברור שלא.
על מה שקרה אחר כך שמעתי מאוחר יותר. היא החליטה שכיוון שזו השבת האחרונה בחייה, עליה לחגוג אותה כראוי. היא הזמינה אליה את כל חבריה הקרובים. חלשה מלהסב אל השולחן, היא ישבה בכיסא הגלגלים שלה וחייכה לשמע הקידוש, הברכות וזמירות השבת האהובות עליה. באותו לילה, לאחר שהודתה לאלוהים על החיים שנתן לה, השיבה לו את נפשה.
היא ראתה את מלאך המוות פנים אל פנים ואמרה: ״אתה אולי תיקח אותי, אבל לא תנצח אותי ולא תפחיד אותי״. יש אנשים המלמדים אותנו איך לחיות. אדל לימדה אותנו איך למות: לא מובסת, לא מושפלת, מודה לאלוהים על הכול, על עצם קיומה, על אהבתו לה, עד הסוף.
להיות יהודי פירושו לשאת את השם ישראל. ״כי שָׂרִיתָ עִם אלהים ועִם אנשים וַתּוּכַל״, מבואר פשר השם בתורה (בראשית לב, כח). השם נולד באחת האפיזודות הטעונות ביותר במקרא. יעקב נותר לבדו בלילה מעבר לנהר יבוק, חרד לקראת הפגישה הצפויה לו למחרת עם אחיו עשיו, ומוצא עצמו נאבק עם איש שאין לו שם. בעלות השחר מבקש הזר מיעקב לשלחו לדרכו. ״לא אֲשַׁלֵּחֲךָ כי אִם בֵּרכתני״ (בראשית לב, כו).
זה המאבק שעל כל אחד מאיתנו לחוות כשרוע מאיים או כשהאסון מכה. אמונה היא <b>הסירוב לשַלח</b> את הייסורים לפני שהופכים אותם לברכה. יעקב סירב לשלח, ובו ברגע היה לאדם אחר עם שם אחר. סו ברנס, ויקטור פראנקל, יצחק פרלמן, אדל, גיבורי הרוח, סירבו לשלח. רבי נחמן מברסלב סיפר משל:
<span class="poetry indentAll">שלפעמים כשבני אדם שמחים ומרקדים, אזי חוטפים איש אחד מבחוץ, שהוא בעצבות ומרה־שחורה, ומכניסים אותו בעל כורחו לתוך מעגל המרקדים, ומכריחים אותו בעל כורחו שיהיה שמח עמהם גם כן. כן יש בעניין השמחה, כי כשאדם שמח, אזי המרה־שחורה והייסורים נסתלקים מן הצד. אבל מעלה יתרה — להתאמץ לרדוף אחד המרה־שחורה דווקא, להכניס אותה גם כן בתוך השמחה, באופן שהמרה־שחורה בעצמה תתהפך לשמחה […] נמצא שחוטף המרה־שחורה ומכניס אותה בעל כורחה לתוך השמחה, כמשל הנ״ל.<sup style="color: gray;">21</sup> </span>
כך הם עשו: הפכו את המרה השחורה לשמחה, ולרגע, בעל כורחו של מלאך המוות, הכניסו אף אותו למעגל המרקדים של החיים.
<h3>פרק יז; תורת הכאוס של המידות</h3>
<span class="poetry indentAll">יש קונה עולמו בשעה אחת (תלמוד בבלי).<sup style="color: gray;">1</sup> </span>
<span class="poetry indentAll">רגע אחד יכול להקרין לאחור ולהציף במשמעות חיים שלמים (ויקטור פראנקל).<sup style="color: gray;">2</sup> </span>
לואיס ביגלי, מחבר הספר ׳אודות שמידט׳, ואלסנדר פיין וג׳ים טיילור שכתבו את התסריט על פיו, טוו סיפור עדין ויפהפה של גילוי־עצמי בן זמננו. וורן שמידט בן ה־66, שבסרט גולם בידי ג׳ק ניקולסון, הוא אקטואר בחברת ביטוח באומהה, נברסקה. לאחר מות אשתו ופרישתו מהעבודה הוא נאלץ להתעמת עם חוסר המשמעות של חייו, עם הרמאויות הקטנות והבגידות הקטנות שליוו אותם, ועם כישלון יחסיו עם אשתו ועם בתו.<sup style="color: gray;">3</sup> ההומור המדויק המלווה את הסרט מאפשר לשאת את התוגה העמוקה שמעורר דיוקנו של שמידט — אדם מריר שמִיָמיו לא עשה דבר שיעורר חיבה כלפיו.
מסמר הסרט הוא אירוע זניח, שעד לסצנת הסיום נדמה שהיה רק וָו בידי התסריטאי לתלות עליו פרטי עלילה. המעשה החיובי היחיד ששמידט עשה לאחר פרישתו היה להיענות לפרסומת בטלוויזיה, ולאמץ ילד טנזני בן שש על ידי משלוח מלגה חודשית שתממן את גידולו ואת לימודיו. להמחאות הוא נוהג להוסיף מכתבים שבהם הוא מספר לילד, נְגוּדוּ, על עצמו. בדרך זו התאפשר לתסריטאים ליצור מעין קול מספר, ולהניח לגיבור הסרט להרהר בקול על המוצאות אותו. בדקות האחרונות של הסרט שמידט חוזר הביתה מחתונת בתו, חתונה שהוא ניסה לסכל. אפוף תחושת כישלון הוא כותב לנגודו מכתב נוסף, רקוויאם לחיים שהופקרו ליד המקרה:
<span class="poetry indentAll">אני יודע שכולנו רק פרטים קטנטנים בתוך התמונה הגדולה של הדברים […] איזה דבר בעולם נעשה טוב יותר בזכותי? […] אני אדם חלש, אני כישלון […] ואין שום מוצָא מכך […] בקרוב אמות […] אולי בעוד עשרים שנה ואולי מחר; זה לא משנה […] לאחר שימותו גם כל האנשים שהכירו אותי, יהיה זה כאילו מעולם לא הייתי קיים […] מה שינו חיי למישהו? שום דבר שאני יכול לחשוב עליו […] שום דבר בכלל.</span>
רק אז הוא מקבל מכתב מטנזניה, מהנזירה המשגיחה על נגודו. היא מודה לשמידט על ההמחאות ועל המכתבים, ומספרת לו על הילד. הוא אינו יודע לכתוב, היא אומרת, אבל במקום זאת הוא שולח לו ציור. בציור הילדותי נראות שתי דמויות, שאפשר לשער שהן שמידט והילד. הן אוחזות האחת ביד חברתה, והשמש זורחת. שמידט מבין לאטו שאחרי הכול הוא אכן עשה מעשה טוב אחד בחייו. הוא אכן עזר לילד שחי הרחק ממנו ושהוא מעולם לא פגש. הוא מתחיל לבכות, נרגש מהמחשבה על הטוב שהיה יכול לעשות ולא עשה, ועל מעשה הצדקה היחיד שעשה אף שהיה יכול שלא לעשות. בבכי הזה הסרט מגיע אל סופו.
על רקע הנורמות המקובלות בזמננו, זו הצהרה נועזת. מבקר אחד קרא לה ״תרועת חצוצרה מתריסה של אי־אירוניה״. אולם זהו רגע בעל עוצמה קולנועית ומוסרית רבה. חז״ל ביטאו את הרעיון הזה באמרה ׳יש קונה עולמו בשעה אחת׳. מעשה נדיב אחד יכול לגאול חיים שלמים.
<b>* * *</b> <br>גם בתנ״ך יש רגע כזה. תמונה אחת שכמו קפאה באמצע הסרט, רגע אחד מכריע בחייו של אדם, רגע של בחירה מוסרית שהכול עומד בו למבחן. האדם הוא אחת ההחמצות הגדולות בתנ״ך: ראובן, בנו של יעקב.
אפשר להתחיל את הסיפור בהתאהבותו של יעקב ברחל. יעקב מסכם עם אביה לבָן שיעבוד שבע שנים תמורת זכותו לשאתה לאישה. התורה מתארת את השנים הללו במילים ענוגות: ״ויעבֹד יעקב ברחל שבע שנים, ויהיו בעיניו כימים אחדים באהבתו אֹתָהּ״ (בראשית כט, כ). ואז מגיעה הבגידה הגדולה. יעקב מתעורר בבוקר שלאחר ליל הכלולות ומגלה שאשתו השוכבת בחיקו אינה רחל אלא אחותה הגדולה לאה. ״למה רִמיתני?״ הוא זועם על אביהן של אשתו שנכפתה עליו ושל אהובתו, ולבן עונה בשאננות: ״לא יֵעשה כן <b>במקומנו</b> לתת הצעירה לפני הבכירה״ (בראשית כט, כה–כו). הרמז ברור: רימיתי את הרמאי. יעקב התחפש כדי לקבל מאביו העיוור יצחק את הברכה שייעד לאחיו הגדול עשָׂו. מה שעשה, נעשה לו. יעקב מתחתן לבסוף גם עם רחל, בעבור שבע שנות עבודה נוספות, אבל גלי ההדף של התרמית ימשיכו לטלטל את חייו ואת חיי משפחתו עוד שנים רבות. לאה, שאינה אהובה, מבורכת בפרי בטן. רחל נשארת עקרה. בין האחיות שוררת מתיחות. לבסוף רחל יולדת בן, יוסף, והיריבות בין האחיות מועברת לדור הבא.
יעקב אוהב את יוסף, ומתקשה להסתיר זאת, למורת רוחם ולעלבונם של בניו האחרים. דברי ההתגרות של יוסף הנער מאהיבים אותו עליהם עוד פחות. הוא חולם שבני משפחתו משתחווים לו, וגרוע מכך, הוא מספר להם את חלומותיו. אביו אינו מקפיד עמו ואף נותן לו מתת אהבה, כותונת הפסים המפורסמת, שבעיני האחים היא פרובוקציה מתמדת.
כשהאחים רועים את צאן אביהם הרחק מהבית, יעקב שולח את יוסף לראות בשלומם ובשלום הצאן. הפגישה בין האחים, אנו חשים כבר עכשיו, תהיה הרת גורל. האחים רואים את יוסף מרחוק, ומראה כותונת הפסים מעורר את זעמם. הם מבינים שעתה, הרחק מעין רואה, יוכלו להרוג את יוסף ולבדות סיפור שלא יהיה אפשר להפריך. רק אח אחד, ראובן, מוחה על כך. בצומת זה מואט מהלכו של הסיפור, להבטיח שנשים לב לכל פרט, ואז הסיפֵּר נוקט צעד שאין דומה לו במקרא כולו: הוא אומר דבר ש<b>אין</b> להבינו באופן מילולי. הוא אומר כך: ״וישמע ראובן <b>ויצִלהו</b> מידם״ (בראשית לז, כא). לאחר מכן, כמעט מיד, אנו מגלים שהוא לא הציל את יוסף. הוא ניסה, אבל לא הצליח. הכתוב עזב לרגע את מה שהיה כדי לספר לנו על מה שהיה יכול להיות. ראובן <b>התכוון </b>להציל את יוסף. הוא עשה מאמץ, אך המאמץ לא היה גדול דיו. בדרך מעודנת, אך כזו שאין לטעות בה, מספר לנו הכתוב על דבר שהוא גדול מראובן ומיוסף. הוא משמיע הצהרה על החיים המוסריים עצמם: לעולם איננו יודעים מה יהיו תוצאות מעשינו. ראובן הגיע ברגע ההוא אל סף הגבורה, אבל לא עבר את הסף. כישלונו שינה את כל תולדותיו של עם ישראל.
תכניתו של ראובן הייתה פשוטה. הוא אמר לאחיו לא להרוג את יוסף אלא להניח לו למות. ״לא נכֶּנו נפש״, הוא מפציר. ״אל תשפכו דם. השליכו אֹתו אל הבור הזה אשר במדבר ויד אל תשלחו בו״ (בראשית לז, כא–כב). הכתוב — שוב באופן חריג, שכן מסירת כוונותיהם הנסתרות של אנשים נדירה בתורה — מסביר מה בישר ראובן להשיג: ״למען <b>הַציל אֹתו מידם</b> להשיבו אל אביו״. הוא תכנן לשוב אל הבור כשהאחים יהיו עסוקים בדבר־מה אחר, לחלץ את יוסף ולקחתו הביתה.
ההתרחשויות הבאות מעורפלות, אבל התוצאה ברורה. יוסף מוצא מהבור ונמכר לאורחת סוחרים ישמעאלים, ואלה נושאים אותו למצרים כדי למוכרו לעבדות — אבל הכתוב דו־משמעי ואי־אפשר לקבוע אם מי שהוציא את יוסף ומכרו לישמעאלים היו האחים, על פי הצעתו של יהודה, או סוחרים מִדְיָנִים שעברו שם. ראובן, שהיה כל אותו זמן במקום אחר, חוזר לבור כדי להציל את יוסף — ומגלה שיוסף איננו. ראובן אינו יודע את נפשו. ״וישָב ראובן אל הבור והנה אין יוסף בבור, ויקרע את בגדיו. וישב אל אחיו ויאמר, הילד איננו! ואני, אנה אני בא?״ (בראשית לז, ל). מדרש חידתי על ראובן, יוסף והאחים אומר: ״אילו היה ראובן יודע שהקב״ה מַכתיב עליו ׳וישמע ראובן ויצִלהו מידם׳ — היה טוענו [את יוסף] ומוליכו אצל אביו״.<sup style="color: gray;">5</sup> כוונתו המלאה של המדרש אינה פשוטה כלל, אך טמון בו המפתח לכל סיפור חייו של ראובן, ואף יותר מכך.
מי ומה הוא ראובן, בנו בכורו של יעקב? בחינה זהירה של האירועים שראובן נוטל בהם חלק מאפשרת לשרטט קווים לדמותו. ראובן הוא איש של כוונות טובות ושל כשלים בביצוע. בפגישתנו הראשונה איתו הוא ילד בשדה, בימי קציר חיטים. הוא מוצא דודאים, הנחשבים שיקוי אהבה, ומביא אותם אל לאה אמו. הוא יודע שיעקב אוהב אותה פחות מכפי שהוא אוהב את רחל, וחש זאת במלוא אינטואיציית הבן־הבכור שבו. הוא מקווה שבעזרת הדודאים לאה תזכה בתשומת לבו של יעקב, ואולי אפילו באהבתו. אלא שתכניתו מתקלקלת. רחל רואה את הדודאים שבידי לאה ומבקשת לקבל מהם. בקשתה גוררת חילופי דברים קשים בינה לבין אחותה. לאה אומרת לה: ״המעט קחתך את אישי ולקחת גם את דודאי בני?״ (בראשית ל, טו). ראובן התכוון לטוב, אבל הצית מריבה בין האחיות, מריבתן היחידה המתועדת במקרא.
הסצנה הבאה בהשתתפות ראובן מתרחשת סמוך לאחר פטירתה של רחל בדמי ימיה. מקרה משונה מתרחש. הכתוב מעורפל: ״ויהי בשכֹן ישראל בארץ ההִוא, וילך ראובן וַיִּשכב את בלהה פילגש אביו, וישמע ישראל״ (בראשית לה, כב). מובנם הפשוט של הדברים הוא שראובן תפס את מקומו של אביו באוהלה של בלהה — אקט של הדחה וסילוק מִכֵּס, כפי שנלמד בהמשך התנ״ך ממעשהו של אבשלום ששכב עם פילגשי אביו דוד כסמל למרידתו בו (שמואל ב טז, כא–כב). רש״י, הפרשן בן ימי הביניים, מציע פירוש עדין יותר. יעקב נהג לישון באוהלה של רחל, ולאחר מותה העביר את מיטתו לאוהל שפחתה בלהה. בעיני ראובן, עלבון זה כלפי אמו לאה היה קשה מנשוא. העדפתה של רחל על פני לאה הייתה מעליבה דיה, אך העדפת שפחתה של רחל על פני לאה כבר הייתה סטירת לחי. לכן הוא ״בלבל משכבו״ של אביו: לא שכב עם בלהה ממש, אבל סילק את מיטת אביו מאוהלה.<sup style="color: gray;">6</sup> אולם גם לפי הפירוש הזה ברור שיעקב פירש את המעשה אחרת, וטעה לחשוב שראובן מנסה לתפוס את מקומו. מאז הוא לא שכח ולא סלח, וגם על ערש דווי, בצוואתו לבניו, שמר את הדבר:
<span class="poetry indentAll">ראובן, בכֹרי אתה, <br>כֹּחי וראשית אוני, <br>יֶתר שאת ויֶתר עז. <br>פחז כמים, אל תותר <br>כי עלית משכבֵי אביך, <br>אז חִללת יצועי עָלָה (בראשית מט, ג–ד).</span>
קודם לכן, בעת האירוע עצמו, הכתוב נוקט תחבולה סגנונית יוצאת דופן. לאחר המילים ״וישמע ישראל״ מציינת המסורה סוף פסקה באמצע פסוק. לקורא זהו אות לדממה פתאומית, להתמוטטות גמורה של השיח. ראובן ידע בוודאי אלו רעות חושב עליו אביו, שכן הדבר מסביר את עומק הייאוש העולה מדבריו לאחר שכשל ניסיונו להציל את יוסף. כבכור האחים, הוא היה ראש הנושאים באחריות לביטחונו של יוסף בהיותו עמם הרחק מהבית. ועתה, לאחר שלא הציל את יוסף, ידע ששום דבר לא ישיב עוד אליו את לבו של אביו.
המפתח לאופיו של ראובן נמצא בסיפור לידתו. יעקב היה עדיין ממורמר על התרמית שבעטיה היה נשוי ללאה. לאחר שהוא נישא סוף־סוף לרחל, אומרת התורה בפסוקים רבי פאתוס:
<span class="poetry indentAll">וירא ה׳ כי שנואה לאה, ויפתח את רחמה — ורחל עקרה. ותהר לאה ותלד בן ותקרא שמו ראובן, כי אמרה: כי ראה ה׳ בעָנְיִי, כי עתה יאהבני אישי. ותהר עוד ותלד בן, ותאמר: כי שמע ה׳ כי שנואה אנכי ויתן לי גם את זה. ותקרא שמו שמעון (בראשית כט, לא–לג).</span>
לאה קיוותה שלידת בנה תיטע בלבו של יעקב אהבה כלפיה. אותה תקווה מפעמת בה גם כשבנה השני נולד. ראובן נושא עמו כל חייו את צלקת עלבונה של אמו. הדבר מתבטא באותו חוסר ביטחון עצמי המכשיל שוב ושוב את ניסיונותיו לתקן את מערכות היחסים במשפחתו.
הפגישה בין יוסף לאחיו הייתה אפוא הרת משמעות לא רק ליוסף וליעקב, אלא גם לראובן ולמקומו במשפחה. ברגע המכריע, מצפונו לא בגד בו אבל נחישותו בגוד בגדה. במקום להציל את יוסף בגלוי ובמהירות, הוא ממציא תכסיס שיקנה לו זמן. בהיסוסו הוא איבד לא רק את יוסף. הוא איבד גם את ההזדמנות להיות לגיבור שהוא יכול והיה צריך להיות. זה היה רגע של תפנית היסטורית. לוּ פעל ראובן בהחלטיות, היה יוסף חוזר הביתה בשלום. הוא לא היה נמכר למצרים, <b>וכל מהלך המאורעות שהוביל לגלות ולשעבוד בני ישראל במצרים </b>לא היה יוצא לפועל. ההיסטוריה הייתה שונה לחלוטין. לעולם איננו יכולים לדעת את המהלכים החלופיים של ההיסטוריה, את ה׳מה־היה־אילו׳. אבל כאן, ובהדגשה רבה, מפנה המקרא את תשומת לבנו לרגע של בחירה. ראובן ידע מה עלול לקרות — הכתוב אינו משאיר מקום לספק בכך — אבל הוא השתהה, וברגע ההוא אבדה ההזדמנות לשנות את ההיסטוריה.
את זאת מבקש לומר המדרש שהזכרנו. לו ידע ראובן שהתורה תכתוב עליו ״וישמע ראובן ויצִלהו מידם״, לו ידע שאלוהים יודע על כוונתו הטובה ומעריך אותה, היה מוציא אותה לפועל. <b>לו רק ידענו על הטוב המצוי בטווח השגתנו</b>, על ההשפעה שעשויה להיות למעשה אחד שלנו על חייהם של אחרים… אבל איננו יודעים, ומשום כך דברים רבים שיכולנו לעשות נותרים בלתי עשויים. ברגע אחד של דחייה הפסיד ראובן את ההזדמנות לגדוּלה היסטורית. מעשה אחד יכול לשנות את העולם. לעתים תכופות מכפי שנדמה לנו, מה שאנו עושים או נמנעים מלעשות הוא בעל השלכות מרחיקות לכת.
<b>* * *</b> <br>באמצע ׳הלכות תשובה׳ שלו משמיע הרמב״ם הצהרה מיוחדת. הוא עושה זאת לאחר שדיבר על מאזן החיים. לכל אחד מאיתנו, הוא אומר, יש מעלות וחסרונות, מעשים טובים ומעשים רעים. בסופם של חיינו, וכן מדי שנה בראש השנה, אנחנו נידונים על פי המאזן ביניהם. והוא ממשיך:
<span class="poetry indentAll">אף על פי שתקיעת שופר בראש השנה גזירת הכתוב, רמז יש בו, כלומר: ׳עורו ישנים משנתכם, ונרדמים הקיצו מתרדמתכם, וחפשו במעשיכם וחזרו בתשובה וזכרו בוראכם; אלו השוכחים את האמת בהבלי הזמן ושוגים כל שנתם בהבל וריק אשר לא יועיל ולא יציל — הביטו לנפשותיכם והטיבו דרכיכם ומעלליכם, ויעזוב כל אחד מכם דרכו הרעה ומחשבתו אשר לא טובה׳. <b>לפיכך צריך כל אדם שיִראה עצמו כל השנה כולה כאילו חציו זכאי וחציו חייב וכן כל העולם חציו זכאי וחציו חייב</b>; חָטָא חֵטְא אחד — הרי הכריע את עצמו ואת כל העולם כולו לכף חובה וגרם לו השחתה. עשָה מצווה אחת — הרי הכריע את עצמו ואת כל העולם כולו לכף זכות וגרם לו ולהם תשועה והצלה, שנאמר ״וצדיק יסוד עולם״ (משלי י, כה) — זה שצָדַק הכריע את כל העולם לזכות והצילוֹ.<sup style="color: gray;">7</sup> </span>
זו פסקה מרתקת. בלי צלילי האזעקה משמים שהשופר מייצג היינו עלולים להיות ישֵנים־מְהלכים כל ימינו, אומר הרמב״ם ומוסיף שמעשה אחד יכול לשנות חיים, להציל עולם. כיצד? מעשינו יוצרים גלים עצומים של השפעה — רוחנית ופסיכולוגית — שלרובם אין אנו מודעים כלל. האם יכלה שרה קסטנבאום, כשעשתה את המחווה הפשוטה של מתן כריכים ומשקה לילדי משפחה שחורה שהגיעה לגור בשכונה, לדעת שהמעשה ישנה את חייו של אחד מהם, ושהוא, כמרצה וככותב, ישפיע על עוד רבים אחרים? מובן שלא. היא לא יכלה לדעת זאת מפני שהעתיד האנושי הוא במהותו בלתי ידוע. היא גם לא התכוונה לגרום למה שגרמה, כי אילו הייתה מתכוונת המעשה שלה היה מעשה של חשבונאות במקום מעשה פשוט של חסד. יש תוצאות שאפשר להשיג רק אם אין מתכוונים להשיגן.
יש, אם כן, אמת שלא כל הזמן אנו יכולים לדעת אותה או לפעול על פיה, אף שכל הזמן או לפחות רובו היא נכונה. מה שאנו עושים משפיע על אחרים, ואינו יכול שלא להשפיע עליהם. אנחנו יכולים להציע להם נחמה, או להתנכר להם ולהותיר להם לחוש בודדים ובלתי ראויים. אנחנו יכולים להביך אותם, ויכולים לגרום להם להרגיש שייכות. חיוך יכול לרומם את רוחו של אדם יום שלם. הערה צולפנית עלולה להותיר צלקת שלא תסור חיים שלמים. מילת עידוד יכולה לפתוח בפני מישהו אפשרות, מקור אנרגיה, שלא הייתה לו קודם לכן. מרגעים חולפים כגון אלה עשויה כל תמונת העולם שלנו. במגעינו היומיומיים אנו מותירים חותם בחייהם של אחרים.
השקפתו של הרמב״ם על ההתנהגות האנושית, ששורשיה בתלמוד, היא גלגול מוקדם של תורת הכאוס, המוכרת בעיקר כ׳אפקט הפרפר׳ שתיאר המטאורולוג אדוארד לורנץ ב־1963. זהו הרעיון שנפנוף כנפיו של פרפר באוסטרליה עשוי לגרום לסופת טורנדו בקנזס או לגשמי מונסון באינדונזיה.<sup style="color: gray;">8</sup> שרשראות הסיבה והתוצאה במערכות מסובכות שזורות כל כך זו בזו, שאינן יוצרות שום שיווי משקל טבעי ולפיכך אין דרך לחזות את תוצאותיו של אירוע. לפעולות קטנות עשויות להיות תוצאות כבירות. דבריו של הרמב״ם הם יישום מוקדם של תורת הכאוס על ההתנהגות האנושית.
אולם, כמובן, רק לעתים נדירות אנחנו חושבים במונחים כאלה. בדרך כלל אנחנו פועלים בלי לחשוב על תגובות שרשרת מרחיקות לכת. אנחנו חיים בָּרגע, למען הרגע, בפרמטרים של הרגע. משמעותם של מעשינו, ובפרט השלכותיהם על אנשים אחרים, סמויות מן העין בחלקן הגדול. לכך התכוון הרמב״ם כשאמר שרוב ימות השנה אנו ״ישנים״ ו״נרדמים״. חלום הוא מערכת מחשבות הממלאות את התודעה בלי קשר למציאות החיצונית. במובן זה, אומר הרמב״ם, חלק גדול מחיינו הערניים דומה לחלום. קשה לנו לעמוד מחוץ לרגע הנוכחי ולראות את הדברים מנקודת מבטו של מישהו אחר, קל וחומר לא לראותם מהפרספקטיבה של הנצח. לכן דרוש לנו מועד מיוחד בשנה, שבו אנו נקראים לתשומת לב. זהו ראש השנה.
בראש השנה אנחנו משתתפים במדיטציה מיוחדת. אנחנו חושבים על אלוהים כעל שופט החורץ את דיננו לחיים או למוות. האם נזוכה בדין ותוענק לנו שנה נוספת? הדבר תלוי בשאלה כיצד השתמשנו במתנתו הגדולה ביותר של אלוהים, הזמן עצמו. ראש השנה ויום הכיפורים הם חגים של זמן; של הזמן ה<b>אישי</b> — להבדיל מהזמן ההיסטורי, חוויית הזמן היהודית המשותפת, שהוא עניינם של שלושת הרגלים פסח, שבועות וסוכות. בראש השנה אנחנו שואלים את עצמנו כיצד השתמשנו בזמן. האם הייתה לנו תכלית כלשהי, או שפשוט התקיימנו ולא יותר מכך? האם השתמשנו בזמן למען עצמנו, או למטרות נעלות יותר? האם הבאנו ברכה גם לחיים שאינם חיינו שלנו?
המחשבה היהודית מטפסת כאן לפסגת האמונה בכוחו של היחיד. <b>פעולה אחת יכולה לשנות את העולם. רגע אחד יכול לזַכות בדין חיים שלמים</b>. במשנתם של פילוסופים ומיסטיקנים רבים מובלעת ההנחה ששום דבר שאנו נעשה כיחידים לא ישפיע על ההיסטוריה, לא יסיט את העולם ממהלכו, לא ישנה את התמונה הכללית. לעומת היקום והנצח, חיינו הם אבק על פני האינסוף, ומי שסבור אחרת שבוי באשליה ילדותית. האדם היחיד שאנחנו יכולים להשפיע עליו הוא אנו עצמנו. הדרך היחידה לחיות עם חוסר המשמעות שלנו היא להשלים עמה, ולהתמקד בהשגת מרב התענוגות האפשריים בפרק הזמן הקצרצר הזה שאנו קוראים לו חיים.
אולם יש אמת אחרת, עמוקה יותר: שגם אם חיינו אינם אלא רפרוף כנפיו של פרפר, רפרוף זה יכול להניע תגובת שרשרת עצומה. איננו יכולים לשנות את העולם כולו במהלך אחד, אבל בידינו להשפיע צעד אחר צעד, מעשה אחד בכל פעם, נפש אחת בכל פעם. זה, מטעים הרמב״ם, פירושה של ערנות: לדעת שמעשינו יכולים לחולל תמורה, ולפעמים אף ״להכריע את כל העולם לזכות״.
<b>* * *</b> <br>זה היה המשבר החמור ביותר בחייו של משה. בני ישראל, מוסתים על ידי ה׳ערב רב׳, מתאוננים על האוכל: ״מי יאכִלנו בשר? זכרנו את הדגה אשר נאכל במצרים חִנם, את הקִשֻּׁאים ואת האבטִחים ואת החציר ואת הבצלים ואת השומים. ועתה נפשנו יבשה; אין כל בלתי אל המן עינינו״ (במדבר יא, ה).
מפגן בוטה זה של כפיות טובה מצִדם של בני ישראל לא היה הראשון. לכן מפתיעה אותנו תגובתו של משה. גיבורה של יציאת מצרים חווה הפעם תחושה הקרובה לייאוש:
<span class="poetry indentAll">ויאמר משה אל ה׳, למה הרֵעֹתָ לעבדך? ולמה לא מצָתי חן בעיניך לשׂוּם את משא כל העם הזה עלי? האנכי הריתי את כל העם הזה, אם אנכי ילִדתיהו, כי תאמר אלי שָׂאֵהוּ בחיקך כאשר ישא האֹמֵן את היֹנֵק על האדמה אשר נשבעת לאבֹתיו? מאין לי בשר לתת לכל העם הזה, כי יבכו עלי לאמֹר תנה לנו בשר ונאכלה? לא אוכל אנכי לבדי לשאת את כל העם הזה, כי כבד ממני. ואם ככה את עֹשֶׂה לי, הרגני נא הרֹג, אם מצאתי חן בעיניך, ואַל אראה ברעתי (במדבר יא, יא–טו).</span>
זו התפרצות יוצאת דופן ומבלבלת. משה התמודד כבר עם קשיים דומים, והתגבר עליהם. בכל פעם אלוהים נענה לדרישות העם. הוא הוציא להם מים מהסלע, הוריד להם מָן מהשמים, והגיז להם שליו ברוח. משה ידע זאת. מדוע התקף הבכיינות הנוכחי של העם גרם לו להתמוטטות גמורה? מוזרה לא פחות היא תגובתו של ה׳:
<span class="poetry indentAll">אֶסְפָה לי שבעים איש מזקני ישראל, אשר ידעת כי הם זקני העם ושֹטריו, ולקחת אֹתם אל אהל מועד והתיַצבו שם עִמך. וירדתי ודִברתי עמך שם, ואצלתי מן הרוח אשר עליך ושמתי עליהם. ונשאו אִתך במשא העם, ולא תשא אתה לבדך (במדבר יא, טז–יז).</span>
זו כמובן תשובה לתלונתו של משה, ״לא אוכל אנכי לבדי לשאת את כל העם הזה״. ועדיין, התלונה והתשובה לה שתיהן מתעתעות בקורא. כיצד יכול מינויָם של שבעים הזקנים לפתור את המשבר שמשה חווה? הוא לא ביקש סגנים שיעזרו לו למצוא בשר. על הבשר להופיע בנס, או לא להופיע כלל. משה גם לא ביקש עזרה בחלוקת נטל המנהיגות. כבר קודם לכן, בעקבות עצתו של חותנו יתרו, הוא הקים תשתית מנהיגותית: שרי אלפים, שרי מאות, שרי חמישים ושרי עשרות. מה יועיל לו עכשיו מינויים של עוד שבעים זקנים ושוטרים?
ועוד: מדוע מדגיש אלוהים בתשובתו את הרוח, באומרו ״ואצלתי מן הרוח אשר עליך ושמתי עליהם״? הזקנים אינם אמורים להיות לנביאים, אלא לעזור למשה במשא המנהיגות. נביאים אינם יכולים לעזור בניהול, אלא בידיעת ההדרכה הנכונה שיש להציע לעם — ולשם כך די בנביא אחד, משה. שבעים הזקנים יכולים לעשות אחת מהשתיים: להעביר לעם מסרים זהים לאלה שמשה מעביר, או מסרים אחרים. אם יחזרו על נבואת משה, הם מיותרים. אם יאמרו דברים אחרים, יחתרו תחת סמכותו; ואכן, מכך חשש באותו אירוע יהושע, משרתו של משה.
ובכל זאת, הפתרון פעל. בקריאה צמודה של הכתוב אפשר להיווכח שמרגע זה והלאה ייאושו של משה היה כלא היה. משה השתנה. כבר בעת מינוי הזקנים לפנינו משה אחר, שאפילו הערעורים החמורים ביותר על מנהיגותו אינם מטרידים אותו. כאשר שניים מהזקנים, אלדד ומידד, מתנבאים לא באוהל מועד אלא במחנה, יהושע מזהה איום על סמכותו של משה, ואומר: ״אדֹנִי משה, כְּלָאֵם!״ משה עונה בנדיבות רוח, ״המקנא אתה לי? ומי יִתן כל עַם ה׳ נביאים, כי יתן ה׳ את רוחו עליהם״ (במדבר יא, כח–כט).
בפרק הבא, כאשר <b>אחיו ואחותו שלו</b>, אהרן ומרים, מדברים בו סרה, משה אינו עושה דבר: ״והאיש משה ענָו מאֹד, מכל האדם אשר על פני האדמה״ (במדבר יב, ג). לא זו אף זו: כשאלוהים מעניש את מרים על דבריה, הוא מתפלל למענה. ייאושו חלף עבר. המשבר תם. שני האירועים האחרונים, התנבאותם של אלדד ומידד ודברי הקנאה של אהרן ומרים, איימו על סמכותו של משה הרבה יותר מתאוות הבשר של העם, ובכל זאת משה התמודד איתם בביטחון עצמי ובקור רוח. משהו קרה בין משה לבין אלוהים, ומשה השתנה.
הסיבה לייאושו של משה היא זו: העם התלונן גם קודם לכן, אך מקרי התלונה הקודמים אירעו לפני המאורעות החשובים שביססו בלבבות בני ישראל את ההבנה שה׳ שוכן בקרבם: קריעת ים סוף, מעמד הר סיני ובניית המשכן. הם כבר לא היו קבוצה של עבדים נמלטים. הם נעשו ״ממלכת כהנים וגוי קדוש״. הם עברו את החוויות המכוננות שלהם כעם. ומכאן זעמו של משה. אמנם כן, הם התלוננו על האוכל גם קודם לכן, אבל אז הם היו אנשים אחרים. מה ששבר את רוחו של משהו היה העובדה שרגע לאחר שבני ישראל עזבו את מדבר סיני ויצאו שוב למסע, הם חזרו אל הרגלי ההתאוננות הישנים שלהם, <b>כאילו לא השתנה דבר</b>. אם ההתגלות בהר סיני, חוויית הזעם האלוהי על עגל הזהב והעבודה הממושכת לבניית המשכן לא שינו אותם, מה כן ישנה אותם? כאבו של משה מובן לחלוטין. לראשונה מאז החלה שליחותו מביטה התבוסה היישר בעיניו. שום דבר, כך היה נראה כעת, לא נסים ולא ישועות, לא התגלויות ולא מלאכת יצירה, שום דבר לא יהפוך את עדת מתלונני האוכל הסדרתיים לעדה המכירה בייעודה הרוחני והמוסרי המיוחד. אולי אלוהים, ממרום מושבו שמעל הזמן, יכול לראות אות לתקווה בעתיד. משה, בעיניו האנושיות, אינו יכול. מוטב לי למות, אמר, ולא לבלות את שארית חיי בעבודה חסרת תוחלת.
בחייו של כל מנהיג המוביל את עמו לתמורות מפליגות יש רגעים שהתקווה מוסתרת בעננים של ספק. לא ספק כלפי אלוהים, אלא ספק כלפי העם ומעל לכול כלפי עצמו. האם אני משלה את עצמי כשאני חושב שבידיי היכולת לשנות את העולם? ניסיתי, עשיתי כל שביכולתי, אך דבר לא שינה את המציאות המדכאת של חולשת האדם והיעדר החזון. השמעתי באוזני העם את דבריו של אלוהים עצמו, אולם הם עדיין מתלוננים ודעתם נתונה לאי הנוחות של היום ולא לאופקי המחר. ייאוש כגון זה עלול לתקוף גם את הגדולים שבגדולים. לא רק משה שָאַל את נפשו למות, אלא גם אליהו, ירמיה ויונה. בדורותינו סבל לעתים מייאוש כגון זה וינסטון צ׳רצ׳יל, ואף העניק לו שם: ״הכלב השחור״.<sup style="color: gray;">9</sup> משה אכן היה הגדול מכולם. לכן העניק לו ה׳ מתנה מיוחדת.
<b>הוא נתן למשה לראות את ההשפעה שיש לו, למשה, על אנשים אחרים.</b> לרגע אחד ה׳ אָצַל מן הרוח אשר על משה ושם אותה על שבעים הזקנים, וכך יכול משה לראות כיצד הרוח השורה עליו משנה אותם. כשראה זאת, לא היה צריך עוד דבר: לא את עזרתם ולא את נבואתם. הוא קיבל את מה שנזקק לו: מראֶה צלול של האופן שבו רעיונותיו עוברים לאחרים. הוא ראה רסיס מתוצאות השפעתו. הוא לא יכול היה לדעת שהוא, שכל ימי חייו נתקל רק בתלונות, בתואנות ובמרידות, יהיה בעל השפעה עמוקה כל כך, שגם יותר מ־3,000 שנה לאחר מותו צאצאי האנשים שהוא מנהיג עוד ילמדו את תורתו ויחיו על פיה. הוא לא יכול היה לדעת שהוא נטל חלק מכריע בחישולה של זהות שתתגלה לאורך ההיסטוריה כאיתנה שבזהויות. הוא לא יכול היה לדעת שגם בעוד שנים רבות, בראייה כוללת לאחור, הוא יוכר כאחד מגדולי המנהיגים שהעולם ידע אי־פעם. הוא לא ידע את הדברים הללו, וידיעתם לא הייתה נחוצה לו. כל שהיה זקוק לו היה לראות, ולו רק לרגע, ששבעים הזקנים הפנימו את רוחו שנאצלה עליהם ועשו את תורתו לתורתם. די היה לו בכך כדי לדעת שחייו לא חלפו לריק. שיש לו תלמידים. שחזונו לא נותר נחלתו בלבד. שהוא נטע אותו בלבם של אחרים. שהם ימשיכו במפעלו לאחר מותו. די היה לו בכך, כפי שלכל אחד מאיתנו היה די בכך. כשמשה ידע זאת, היה בכוחו להתמודד עם כל אתגר בשלוות נפש.
את זאת גיליתי כשאבי ז״ל נפטר ואנחנו — אמי, אחיי ואני — ישבנו שבעה. שוב ושוב סיפרו לנו אנשים על החסד שעשה איתם — לעתים אפילו חמישים שנה לפני פטירתו. מאז גיליתי שאנשים רבים שישבו שבעה עברו חוויה דומה. כמה נוגע ללב, חשבתי, וכמה עצוב שאבי לא היה שם כדי לשמוע את כל זאת. אלו כוחות הייתה נוסכת בו הידיעה שלמרות כל הקשיים שעבר בחייו, הטוב שעשה לא נשתכח. כמה טרגית העובדה שלרוב אנו נוצרים את הכרת התודה בלבנו, ומביעים אותה בקול רם רק כשהאדם שאנו חבים לו אותה כבר אינו איתנו ואנו מנחמים את אבליו.
זהו המצב האנושי. אף פעם איננו יודעים אל נכון כמה הענקנו לאחרים; באיזו מידה המילה הטובה, המעשה המתחשב, המחווה המנחמת, שינו חיים וננצרו בזיכרונות. במובן זה, גם אם לא בשום מובן אחר, אנו דומים למשה. גם הוא היה אנושי. לא הייתה לו רשות כניסה מיוחדת לתודעתם של אחרים. אלמלא אירע לו נס, הוא לא היה מתוודע לעולם להשפעתו על סביבתו; הרי היה לו נדמה שכל הסימנים מוכיחים שהשפעתו אפסית. העם, גם אחרי כל מה שה׳ עשה למענו, נותר כפוי טובה, נרגן, נמהר בביקורתיותו ובנטייתו להתלונן. אולם כל זאת רק על פני השטח. משה ראה כיצד רוחו נוגעת באחרים ומרוממת אותם, אם גם לשעה קלה, לכדי השתתפות בחזונו.
אם זה הספיק למשה, זה מספיק גם לנו. המשורר דילן תומאס כתב:
<span class="poetry indentAll">אף כי אוהבים יֹאבדו לא תֹאבד האהבה; <br/>ולא תהיה לַמוות ממשלה.<sup style="color: gray;">10</sup> </span>
אף פעם איננו יודעים הכול על הטוב שעשינו, ופחות מזה ידוע לנו שרשרת התוצאות שהוא עורר. אבל זוהי המורשת היחידה שיש ערך בהותרתה: החותם שהשארנו בחייהם של אחרים, ושהם העבירו הלאה. לפעמים יכול מעשה אחד, ממש כמו נפנוף כנפיו של הפרפר, להדהד במקומות שאין לשערם. כך לימד הרמב״ם, ולו ידע זאת ראובן בנו של יעקב היה יכול לחולל תמורה בחייו שלו ובהיסטוריה כולה.
<h3>פרק יח; סוג האנשים שהננו</h3>
<span class="poetry indentAll">כשהייתי צעיר רציתי לשנות את העולם. ניסיתי, אך העולם לא השתנה. ניסיתי אפוא לשנות את העיר שלי, אבל גם העיר שלי לא השתנתה. החלטתי להסתפק בשינוי המשפחה שלי, אבל אפילו משפחתי לא השתנתה. ואז ידעתי: ראשית כול עליי לשנות את עצמי (רבי ישראל סלנטר).<sup style="color: gray;">1</sup> </span>
את דוד ורחל פגשתי כשהתמניתי לראשונה לרב בית כנסת. לא מיד הבחנתי בהם. הם ישבו בירכתי אולם התפילה. הם היו בלתי מורגשים, אך עם הזמן הבנתי שהם האנשים החשובים ביותר בקהילה. הם סייעו, בלי רעש וצלצולים, להפוך אותה מבית כנסת לקהילה של ממש.
זה היה מתנהל כך: בכל פעם שזר הופיע בבית הכנסת, הם היו ניגשים אליו, מברכים אותו לשלום, נותנים לו סידור תפילה ומזמינים אותו לשבת לידם. בסוף התפילה הם גם היו מזמינים אותו אליהם לארוחת צהריים. ביתם, גיליתי, היה בית פתוח. בכל שבת מילאו אורחים זרים את השולחן. עוד אורחים היו באים בשעות אחר הצהריים. חברים מהקהילה היו קופצים לביקור. אנשים שזה עתה הגיעו לקהילה מצאו עצמם, בתום יום אחד בלבד, משולבים בה היטב. דוד ורחל הפכו זרים לחברים.
הם היו האברהם והשרה של הקהילה: כקודמיהם המקראיים הם חיפשו עוברי אורח כדי להזמינם לאכול ולפוש. הם היו גואליהם של הבודדים. לבסוף עזבו את הקהילה ועלו לירושלים, ושם המשיכו במנהגם. כמו כל הטובים שבטובים, הם לא הבחינו בכך שמעשיהם מיוחדים, וחשו מבוכה כשהודו להם. הם הזכירו לי את המסורת היהודית על ל״ו הצדיקים שבכל דור, שהעולם מתקיים בזכותם. המכנה המשותף היחיד לכל אותם צדיקים הוא שאין להם מושג על כך שהם יוצאי דופן. הם סוג האנשים שאלוהים רווה מהם נחת מיוחדת.
בדת כמו היהדות, הרוויה בחוקים מפורטים המיועדים למצבים מסוימים מאוד, יש סכנה שנשכח את האזורים בחיינו שאין בהם חוקים, אלא רק דגמים לחיקוי, ובכל זאת משמעותם הדתית אינה פחותה. אחד מגדולי החסידוּת, רבי לייב שרה׳ס, נהג לומר שהוא נוסע לרבי דב בער ממזריטש לא כדי ללמוד חידושי תורה אלא כדי לראות איך הרבי קושר את נעליו. התלמוד מדבר על אותם יהודים ״טיפשים״ מבבל אשר ״קמים בפני ספר תורה ואינם קמים בפני אדם גדול״.<sup style="color: gray;">2</sup> אדם גדול בתורה הוא ספר תורה חי. כשם שיש ספרי לימוד, יש גם אנשי לימוד. את המידות הטובות אנחנו לומדים פחות באופן פורמלי ויותר על ידי איתור אנשי מעלה והתבוננות באורחות חייהם. לפעמים מה שאנו עושים משפיע פחות ממה שהננו.
<b>* * *</b> <br>אפשר להצביע על הרגע שבו רעיון זה הועלה ביהדות לראשונה במודע. ספר ההלכה של הרמב״ם ׳משנֵה תורה׳ הציג את ההלכה היהודית באופן חדשני. הוא לימד דברים שהיו ברובם ידועים קודם לכן, אך לראשונה ניסח אותם בשיטתיות. אחת הדוגמאות המסעירות ביותר היא החלק שזכה לכותרת ׳הלכות דעות׳, העוסק במידות הטובות. כך הוא מתחיל:
<span class="poetry indentAll">דעות הרבה יש לכל אחד ואחד מבני אדם, וזו משונה מזו ורחוקה ממנו ביותר. יש אדם שהוא בעל חֵמה, כועס תמיד, ויש אדם שדעתו מיושבת עליו ואינו כועס כלל ואם יכעס יכעס כעס מעט בכמה שנים. ויש אדם שהוא גבה לב ביותר, ויש שהוא שפל רוח ביותר. […] ועל דרכים אלו שאר כל הדעות, כגון מהולל ואונן, וכילי ושוע, ואכזרי ורחמן, ורך לבב ואמיץ לב, וכיוצא בהן.<sup style="color: gray;">3</sup> </span>
הרמב״ם מבחין בין אופי להתנהגות. אנו בוחרים מה לעשות, אך איננו בוחרים איזה סוג של אדם להיות. היבטים רבים של אישיותנו אינם תוצאות של החלטות מודעות:
<span class="poetry indentAll">וכל הדעות, יש מהן דעות שהן לאדם מתחילת ברייתו לפי טבע גופו; ויש מהן דעות שטבעו של אדם זה מכוון ועתיד לקבל אותן במהרה יותר משאר הדעות; ויש מהן שאינן לאדם מתחילת ברייתו, אלא למד אותן מאחרים, או שנפנה להן מעצמו לפי מחשבה שעלתה בלבו, או ששמע שזו הדעה טובה לו ובה ראוי לילך והנהיג עצמו בה עד שנקבעה בלבו.<sup style="color: gray;">4</sup> </span>
הרמב״ם מבחין אפוא בין דטרמיניזם גנטי, אותן ״דעות שהן לאדם מתחילת ברייתו לפי טבע גופו״, לבין קבלת השפעות. האופי שלנו אינו כולו גזרה משמים. אנחנו יכולים לשנותו. הנה שיטת הרמב״ם לעיצוב האופי:
<span class="poetry indentAll">וכיצד ירגיל אדם עצמו בדעות אלו עד שייקבעו בו? יעשה ויִשְנה וישַלֵש במעשים שעושה על פי הדעות האמצעיות [דרך הביניים, ׳שביל הזהב׳ המומלץ המצוי באמצע הטווח שבין המידות הקיצוניות], ויחזור בהם תמיד, עד שיהיו מעשיהם קלים עליו ולא יהיה בהם טורח עליו וייקבעו הדעות בנפשו.<sup style="color: gray;">5</sup> </span>
מעשינו מעצבים אותנו. מי שטבעו להיות חמום מוח חייב לתרגל התרגעות. הפחדן מוכרח להסתכן. על הקמצן לכפות על עצמו לתת ולתת. אבי ז״ל היה ביישן גדול. כדי למגר תכונה זו, שראה בה מכשול, נהג להכריח את עצמו לפנות לזרים ולנהל איתם שיחה. כילד הדבר נראה לי מביך, אבל כך למדתי מאבי כיצד להפוך למה שאתה רוצה להיות. <b>אנחנו אחראים לתכונותינו</b>: זה לוז דבריו של הרמב״ם. חינוך מוסרי הוא רכישת הרגלים טובים, ולא רק למידת חוקים. כשם שאין ספר שיוכל ללמד אותנו לבדו כיצד לנגן בפסנתר, כך גם אין די בקריאת הנחיות התנהגות כדי להיות מוסרי. כשם שאנחנו לומדים שפה על ידי דיבור בה, וכשם שאנו לומדים לשחק על ידי משחק, כך אנו לומדים את המידות הטובות על ידי עשיית מעשים טובים.
הרעיון עמוק. אחד הטקסטים המרכזיים של הרנסנס הוא ׳נאום על כבוד האדם׳ של ג׳ובאני פיקו דלה מירנדולה, הנחשב לביטוי הראשון של ההומניזם בתרבות אירופה. פיקו טען שלהומו סאפיינס יש מקום ייחודי ביקום: מכל צורות החיים שבעולם, אנו היחידים החופשיים להפוך למה שאנחנו בוחרים להיות. נקודת המוצא שלו היא ספר בראשית. הוא מדמיין את אלוהים פונה אל אדם באלו המילים:
<span class="poetry indentAll">לא מושג מוגדר, גם לא חזות מסוימת ושי מיוחד העניקו לך, הו אדם, למען תוכל להשיג כל דבר אשר בו חפצת בתודעתך, ברצונך וברגשותיך; וכך הדבר הזה שלך יהיה. טבעם, המוגדר מראש, של היצורים האחרים, תחום בתוך גבולותיהם של חוקים שאנו קבענו. ואילו אתה, שלא תיאלץ להיות נתון בתוך שום סייג, לפי בחירתך — והלוא לשלטון בחירה זו נתתיך — תקבע אתה עצמך את מהות טבעך […] לא עשינוך שמיימי גם לא ארצי, לא בן תמותה גם לא בן אלמוות, כדי שאתה — שהנך, אם אפשר להגדיר זאת כך, בעל תואר־כבוד של יוצר־עצמך וצר־צורתך שלך — אתה תיצור את עצמך בצורה בה תבחר.<sup style="color: gray;">6</sup> </span>
זו הייתה נקודת מפנה בתולדות המערב, פרידה נחושה מהתפיסה האפלטונית של מהויות וצורות קבועות וחזרה לתפיסה יהודית יותר של החופש האנושי. דבריו של דלה מירנדולה מצטלצלים היטב עם אלה של ההוגה היהודי הגדול בן המאה העשרים, הרב יוסף דב סולובייצ׳יק: ״עיקר העיקרים הוא שהאדם חייב ליצור את עצמו״.<sup style="color: gray;">7</sup>
הרמב״ם אומר יותר מכך. בשבילו, זו הדרך לממש את הציווי לחקות את אלוהים, ״והלכתָ בדרכיו״ (דברים כח, ט). הוא אף טוען שמסיבה זו לבדה מייחס המקרא לאלוהים תכונות אנושיות ומתאר אותו כרחום, חנון וכן הלאה. כפילוסוף עמד הרמב״ם נחרצוֹת על העיקרון שאלוהים נמצא מעבר להשגתה של שפת אנוש. האינסופי אינו יכול להיות מתואר בלשונו של הסופי. מדוע, אם כן, הסתכנה התורה דרך קבע באנתרופומורפיות ודיברה על אלוהים במונחים אנושיים? לא כדי לומר לנו משהו על אלוהים, מסביר הרמב״ם, אלא כדי לומר לנו משהו עלינו: כיצד עלינו להתנהג, ואיזה סוג של יחסים עלינו לנהל עם בני אדם.<sup style="color: gray;">8</sup> לכן, הוא מסביר, אמרו חז״ל: ״מה המקום [ה׳] נקרא רחום וחנון, אף אתה הווי רחום וחנון״.<sup style="color: gray;">9</sup> התורה אומרת לנו שאלוהים רחום כדי שגם אנו נשאף להיות רחומים. לדידו של הרמב״ם, הדיבור על אלוהים בתורה אינו אונטולוגי אלא אֵתי. אין עניינו <b>מהו אלוהים</b>, אלא <b>מה עלינו לנסות להיות</b>.
איש לא העמיד עד אז אתיקת מידות יהודית בעלת מונחים דומים. מעט לאחר פטירתו של הרמב״ם נשלחה איגרת של שאלות אל בנו אברהם, רבה הראשי של יהדות מצרים. השואל טען כנגד גישתו האתית של הרמב״ם. אחת משאלותיו הייתה זו: ״והלכת בדרכיו״ אינו ציווי ספציפי; זו הצהרה כללית האומרת ״צייתו לדבר ה׳ ושמרו על מצוותיו״. הרמב״ם עצמו, כשהציג את העקרונות שהנחו אותו במניין המצוות, כתב שלא מנה הצהרות כלליות, אלא רק חוקים ספציפיים שהגדרותיהם מדויקות. החלטתו של הרמב״ם למנות את ״והלכת בדרכיו״ כמצווה בפני עצמה נוגדת, אם כן, את העיקרון שקבע לעצמו.
בתשובתו עוסק רבי אברהם תחילה בסוגיות טכניות של פרשנות המקרא, ואז מעלה נקודה עדינה ומרחיקת לכת:
<span class="poetry indentAll">כי אחרי שאמר [הפסוק] ״כי תשמֹר את מצְוֹת ה׳ אלהיך״ אשר הוא כולל כל המצוות, הוסיף עליו ואמר ״והלכת בדרכיו״, שבנוגע אל זה היה אפשר להעלות על הדעת שאינו מוכרח כהכרח המצוות, מאחר שהמצוות הן מעשיות [ו]״והלכת בדרכיו״ אלו דברים התלויים במידות, כמו שפירשה הקבלה ״מה הוא רחום אף אתה היה רחום״. אף כי תכלית המידות האלה גם כן מעשים. ובזה יש עניין שהבנתו רחוקה בראשונה.<sup style="color: gray;">10</sup> </span>
רבי אברהם הבין את האתיקה של אביו לעומקה. הרמב״ם סבר שהיהדות מציבה אתיקה של מידות,<sup style="color: gray;">11</sup> ולא רק מערכת של חוקי התנהגות. עניין לה <b>לא רק במה שאנו עושים, אלא גם בסוג האנשים שאנו נקראים להיות</b>. התורה היא יותר מספר הלכה. במידה לא פחותה היא גם סיפור. ההלכה מחלקת את המציאות לקטגוריות פשוטות: נכון או לא נכון, זכאי או אשם, מותר או אסור, חייב או פטור. דרוש לנו סיפור שידריך אותנו במצבים הרבים שאין בהם תשובות פשוטות — התנגשות בין שני דברים נכונים, למשל, או צורך לבחור ברע במיעוטו, או החלטה איזו נאמנות קודמת בין כמה נאמנויות סותרות. דרך הסיפור אנחנו רואים איך אנשים מגיבים למשבר ולאתגר: מי באומץ ומי בהתחבטות, מי בסמכות ומי בעדינות, מי בהסתלקות מַתריסה ומי בנכונות להשלים עם כישלון למען הניצחון בטווח הארוך. ההלכה מצמיחה חוקים, בעוד הסיפור מייצר דגמים לחיקוי. ביהדות מצויים שניהם: הלכות ועלילות, קודים וסיפורים. היהדות מלאה בסיפורים משום שהיא מכירה בגבולות יכולתה של ההלכה להורות לנו איך לחיות.
ועדיין, כך נדמה, צָדַק המַקשה על הרמב״ם. מהו גיבור אם לא אדם המבצע מעשים נועזים? מהי נדיבות אם לא חלוקת עושרו של אדם עם זולתו? אם הצבעת על הפעולות, איזו חשיבות יש ליתר — אופי, נטייה, מזג, אישיות? הרמב״ם שגה, כך נדמה, בשגיאת הקטגוריה. גילברט רייל המנוח, שטבע את המונח, סיפר לצורך הדגמה על תייר המגיע עם מדריך לאוקספורד. הוא רואה את הקולג׳ים, על אכסדרותיהם וחצרותיהם הפנימיות, ובתום הסיור הוא אומר למדריך: ״ראיתי את הקולג׳ים. הראה לי עכשיו את האוניברסיטה״. התייר לא הבין שהאוניברסיטה <b>היא־היא</b> הקולג׳ים.<sup style="color: gray;">12</sup> באותו אופן, הרמב״ם כמדומה לא הבין שהאופי <b>הוא־הוא</b> המעשים. מחוץ למעשים אין שום דבר הראוי לציווי נפרד.
ובכל זאת הרמב״ם צדק, וחשוב להבין מדוע. במגעינו עם הזולת, ה<b>איך</b> מכריע לא פחות מה<b>מה</b>. כשאנו פונים לפסיכולוג אנו מצפים לא רק למיומנות טכנית (עניין של חוקים) אלא גם לרגישות, לאהדה, לאוזן קשבת ולהזדהוּת (תכונות אופי). כשאנו מצביעים למען פוליטיקאי אנו יודעים שהוא עתיד להתמודד עם בעיות שיתעוררו ושעדיין אין לדעת מהן. לפיכך אנחנו מחפשים איכויות של אופי. האם יש לו יושרה בסיסית? האם מדריכה אותו תודעת שירות או שאיפת כוח? האם הוא חסין בפני לחץ ואינו מהסס בעת משבר?
האופי חשוב כל כך ביחסים בין־אישיים, שיש לנו רגישות מולדת לזיהוי סימנים לאופיו של הזולת.<sup style="color: gray;">13</sup> אנו מבחינים במחוות, ביציבוֹת, בשפת גוף, בנימות קול, במצבי רוח, בעמדוֹת. אנו יודעים בחוש אם האדם שלפנינו מאזין לנו, מכבד אותנו ומבקש להבין מי אנחנו וכיצד אנו רואים את עצמנו. האופי אינו עניין זניח בחיים האתיים אלא הוא מהותם — מעצם העובדה שבחוקים לבדם אין די. יש חוקים לצורת הסונָטה, אך מתוכם לבדם לא יקום לנו בטהובן. יש נוסחאות לחיבור סונֵטה, אך לא כל אחד הוא שייקספיר. יש חוקים לחיים המוסריים, אבל אין די בהם כדי ליצור גיבור או קדוש. צדק, אם כן, בנו של הרמב״ם באומרו שמעשים הם דבר אחד ותכונות אופי דבר אחר, ״אף כי תכלית המידות האלה גם כן מעשים״. יש בחיים האתיים שני אתגרים נבדלים. אנו נקראים <b>לציית לאלוהים במה שאנו עושים</b>. אנו מתבקשים <b>לחקות את אלוהים במה שהננו</b>.
את ההבדל ביטא בחדות אחד מגדולי היהדות הדתית במזרח אירופה, הרב נפתלי צבי יהודה ברלין (הנצי״ב, 1817–1893). בהקדמתו לפירושו למקרא ׳העמק דבר׳ הוא העלה סדרת שאלות: מהו מקומו של ספר בראשית בחיים היהודיים? מדוע המסורת מכנה אותו גם ׳ספר הישר׳? מדוע נחרב הבית השני למרות אדיקותם של היהודים באותם ימים? תשובתו ראויה לתשומת לב.
<span class="poetry indentAll">ופירשנו שהיו [היהודים בימי הבית השני] צדיקים וחסידים ועמלי תורה, אך לא היו ישרים בהליכות עולמים. על כן מפני שנאת חינם שבלבם זה את זה חשדו את מי שראו שנוהג שלא כדעתם ביראת ה׳ שהוא צדוקי ואפיקורס. ובאו על ידי זה לידי שפיכות דמים בדרך הפלגה ולכל הרעות שבעולם, עד שחרב הבית. ועל זה היה צידוק הדין. שהקב״ה ישר הוא ואינו סובל צדיקים כאלו אלא באופן שהולכים בדרך הישר גם בהליכות עולם ולא בעקמימות, אף על גב שהוא לשם שמים, דזה [שזה] גורם חורבן הבריאה והריסות יישוב הארץ. <br/>וזה היה שבח האבות, שמלבד שהיו צדיקים וחסידים ואוהבי ה׳ באופן היותר אפשר, עוד היו ישרים — היינו שהתנהגו עם אומות העולם, אפילו עובדי אלילים מכוערים, מכל מקום היו עמם באהבה וחשו לטובתם באשר היא קיום הבריאה. כמו שאנו רואים כמה השתטח אברהם אבינו להתפלל על סדום, אף על גב שהיה שנא אותם ואת מלכם תכלית שנאה עבור רשעתם, כמבואר במאמרו למלך סדום, מכל מקום חפץ בקיומם. […] וכן ראינו כמה נוח היה יצחק אבינו להתפייס ממשנאיו, ובמעט דברי פיוס מאבימלך ומרעיו נתפייס באופן היותר ממה שביקשו ממנו, כמבואר במקומו. ויעקב אבינו, אחרי שהיטב חרה לו על לבן, שידע שביקש לעקרו לולי ה׳, מכל מקום דיבר עמו דברים רכים, עד שאמרו על זה ב[מדרש] בראשית רבה (פרשה עד), ״[מוטב] קפדותן של אבות ולא ענוותנותן של בנים״. וכן הרבה למדנו מהליכות האבות בדרך ארץ.<sup style="color: gray;">14</sup> </span>
היהודים בסוף ימי הבית השני הקפידו על החוקים, אך לא הקפידו במידותיהם. התוצאה הייתה שדווקא צדיקותם היא שהייתה להם לאבן נגף, כשהתבטאה בהכתרת כל בר פלוגתא ככופר וברדיפתו. האמונה צריכה לבנות לא רק את מה שאנחנו עושים, אלא גם את מה שאנחנו.
<b>* * *</b> <br>מרתקים לא פחות הם דבריו של הרמב״ם בהמשך. הוא מונה רשימה של תכונות אופי רצויות, ומסביר מה עלול להקשות עלינו לאמץ אותן. בעקבות אריסטו, הוא מצביע על שתי דרכים, לא אחת, לכישלון: רכישת־<b>חסר</b> של המידה הטובה המדוברת, או רכישת־<b>יתר</b> שלה. כך למשל האומץ, כמידה טובה, מנוגד לא רק לפחדנות (מחסור באומץ) אלא גם לפזיזות (עודף אומץ). מי שמסתכן לשווא, או מסכן אחרים לשווא, אינו אמיץ אלא חסר אחריות. מידות טובות הן עניין של שיפוט ואיזון, של שיקול דעת והכרעה מושכלת. אריסטו כינה זאת ״שביל הזהב״. הרמב״ם, באותה רוח, דיבר על ״הדרך האמצעית״ ועל ״מידות בינוניות״ או ״דעות בינוניות״.
הרמב״ם מוסיף ומתאר שני סוגי אידאל, שני מופתים של אישיות דתית. הוא קורא להם ׳חכם׳ ו׳חסיד׳:
<span class="poetry indentAll">כל אדם שדעותיו דעות בינוניות ממוצעות נקרא חכם. ומי שהוא מדקדק על עצמו ביותר, ויתרחק מדעה בינונית מעט לצד זה או לצד זה, נקרא חסיד. <br/>כיצד? מי שיתרחק מגובה הלב עד הקצה האחרון, ויהיה שפל רוח ביותר, נקרא חסיד, וזו היא מידת חסידות. ואם נתרחק עד האמצע בלבד ויהיה ענָיו, נקרא חכם, וזו היא מידת חוכמה. ועל דרך זו שאר כל הדעות. וחסידים הראשונים היו מטין דעות שלהן מדרך האמצעית כנגד שתי הקצוות […] וזהו ׳לפנים משורת הדין׳.<sup style="color: gray;">15</sup></span>
יש דין, ויש ׳לפנים משורת הדין׳ — פעולה שהיא מעבר לדרישות המחייבות. החכם עושה מה שנצטווה לעשות, ואילו החסיד עושה יותר מכך. וכאן אומר הרמב״ם דבר שלא ציפינו לו:
<span class="poetry indentAll">ומצוּוין אנו ללכת בדרכים האלו הבינוניים, והם הדרכים הטובים והישרים, שנאמר ׳והלכת בדרכיו׳. כך למדו בפירוש מצווה זו: מה הוא נקרא חנון, אף אתה היֵה חנון. מה הוא נקרא רחום, אף אתה היה רחום. מה הוא נקרא קדוש, אף אתה היה קדוש. […] ולפי שהשמות האלו נקרא בהן היוצר, והם הדרך הבינונית שאנו חייבין ללכת בה, נקראת דרך זו ׳דרך ה׳׳. והיא שלימד אברהם אבינו לבניו, שנאמר ״כי ידעתיו למען אשר יצַוה [את בניו ואת ביתו אחריו, ושמרו דרך ה׳ לעשות צדקה ומשפט]״ (בראשית יח, יט).<sup style="color: gray;">16</sup> </span>
מהמסקנה אין להימלט: <b>החכם גדול מהחסיד</b>. זה היפוכו של מה שהיינו מצפים לו. אם אומץ, נאמנות ונדיבות הן מידות טובות, אפשר להניח שמי שמבטא אותן בעוצמה גדול ממי שעושה זאת במתינות. האם אין ההולך לפנים משורת הדין גדול ממי שרק יוצא ידי חובתו? האומנם הטיפו הנביאים ל׳דרך אמצעית׳? אריסטו הטיף לה, אך הוא השתייך לתרבות הלניסטית של תבונה, איזון והרמוניה, בעוד הרמב״ם מייצג מסורת של התגלות, מסירות ואדיקות.<sup style="color: gray;">17</sup> שיטתו האתית נשענת על אלוהים עצמו. אתיקה דתית לבטח תעדיף את האדיקות הקיצונית על פני המתינות. כדי להבין את הרמב״ם בנקודה זו — וזו נקודה חשובה — עלינו לעקוב אחר שלביו של הטיעון שלו.
ראשית, על פי הרמב״ם החיים הדתיים מציבים משימה כפולה: שלמות הגוף ושלמות הנפש. האחרונה נשגבת יותר, אך אין להשיגה בלא הראשונה. אדם אינו יכול לנסוק לגבהים רוחניים אם אין לו לחם לאכול וקורת גג לראשו או אם גופו כואב. את הצרכים הגשמיים אי־אפשר למלא בלי פעילות משותפת של אנשים רבים, ומשום כך אנחנו זקוקים ל<b>חברה</b>. משימתה הראשונה של האמונה היא אפוא ליצור סדר חברתי באמצעות ״סילוק העושק ובהתנהגות במידות הטובות הנעלות, כדי שיתאפשר קיום אנשי המדינה ותמידותם בסדר אחיד״. אנחנו חיות חברתיות, ולכן ראשית כול עלינו ליצור חברה טובה ונעימה. אתיקה יהודית היא בראש ובראשונה אתיקה חברתית, אתיקה של הקבוצה ולא רק של היחיד.<sup style="color: gray;">18</sup>
מכאן נובע שהדת מלמדת אותנו בין השאר <b>כיצד להיות חלק מחברה</b>. כשהתורה מתארת את ה׳ כ״אל רחום וחנון, ארך אפיים ורב חסד ואמת״, היא מזכירה את התכונות הללו מפני ש״יש צורך להן בהנהגת המדינות״.<sup style="color: gray;">19</sup> אלוהים, הדואג לאנושות בכללותה, פועל למענה, ולשם כך מקיים איזון בין דין ורחמים, חוק וחמלה, עונש ומחילה.
הליכה בדרכי ה׳ פירושה אפוא מעורבות חברתית, ולכן הרמב״ם מבכר את החכם על פני החסיד. <b>החכם עוסק בתיקון החברה. החסיד עוסק בתיקון עצמו</b>. החכם יודע שבכל קבוצת בני אדם יש התנגשויות — בין טיפוסים שונים ואמונות שונות, בין אינטרסים מנוגדים ובין שאיפות סותרות — ושאפשר ליישב אותן רק באמצעות איזון, פשרה ותיווך. זו חוכמתו של החכם: לתת לכל אדם ולכל מצב את מקומם. לגמול על הטוב, להתריע נגד הרע ולהבטיח שההחלטות שתתקבלנה תקדמנה את הקבוצה כולה ולא את מאבקו של אחד הפרטים בתוכה נגד חברו.
לחכם יש מידות טובות <b>חברתיות</b>: צדק, הגינות, יושרה, סבלנות, אהבת שלום, יכולת להאזין לשני צדדים בוויכוח ולשקול בין עמדות מנוגדות. הוא, או היא, אינו פועל מתוך רגש, אלא על בסיס הבאה בחשבון של טובת הצדדים כולם. קנאי, אמר הרבי מקוצק, אינו יכול להיות מנהיג. כדי להיות מנהיג צריך אדם לטפח בעצמו את התכונות שהתורה מייחסת לאלוהים: חסד ורחמים, סבלנות ומחילה ושאר תוארי החמלה.
החסיד עסוק במיזם אחר לחלוטין. לבו, או לבה, נתון פחות לקבוצה ויותר ליחסיו האישיים עם אלוהים. בעוד החכם מתמקד בחברתי, החסיד עניינו בפסיכולוגי וברוחני. כפי שמסביר הרמב״ם, החסיד יודע כמה סוררים עלולים החיים הרגשיים להיות, ובמשנה זהירות מתרחק מפתחם של פיתויים וסיכונים. קל ליפול טרף לגאווה, ולכן החסיד טועה לחשוב שעליו להשפיל עצמו. קל להיות אנוכי, ולכן החסיד נוטה לפזר את כל אשר לו. לגוף תשוקות ויצרים חזקים, ולכן החסיד מקפיד למנוע מעצמו את כל תענוגות הגוף.
החכם והחסיד הם שני טיפוסי־אישיות הקשורים לשתי מטרותיה השונות של התורה. החכם הוא איש שלמות החברה. החסיד עניינו שלמות הנפש. במסתו המפורסמת על טולסטוי כתב ישעיה ברלין על ההבדל בין הקיפוד לשועל. ״השועל יודע דברים רבים, אך הקיפוד יודע דבר אחד גדול״, אומר פתגם יווני, וברלין פיתח אותו לכדי אבחנה בין שני טיפוסי הוגים.<sup style="color: gray;">20</sup> באתיקה של הרמב״ם החכם הוא שועל, והחסיד — קיפוד. החכם יודע דברים רבים: הוא מודע לכוחות המנוגדים ולאינטרסים המתנגשים שיש בחייה של קבוצה. הוא בונה משפחה, מקים בית, מנהל קריירה ונוטל חלק בחיי הקהילה. החסיד יודע דבר אחד גדול: כיסופיו לקרבת אלוהים. בעוד החכם מתעניין בעולם שמחוצה לו, החסיד שרוי ראשו ורובו בעולם שבתוכו, בערגת הרוח, בכמיהה לשלמות פנימית. תיתכן חברה שכולה חכמים. לא תיתכן, עד ימות המשיח, חברה של חסידים.
חסיד, היודע כי ״מרבה נכסים — מרבה דאגה״,<sup style="color: gray;">21</sup> עלול להתפתות לתת את כל אשר לו ולחיות בעוני. זהו מעשה אצילי — אך מה יהיה על אשתו וילדיו? החסיד עשוי למחול על כל דבר, אך מה אם הוא מכהן כשופט? רבי שמעון בר יוחאי, התנא החסיד בן המאה השנייה לספירה, סבר שעיסוק ביישובו של עולם הוא ביטול תורה. לו נשמעה לו החברה כולה, לא היה לאיש לחם לאכול ובגד ללבוש. חסידים הם אנשים אציליים, אך חסידות אינה יכולה להיות אתיקה של חברה — והיהדות היא אתיקה של חברה.
הרמב״ם, בגדולתו, הבין שיש יותר מדרך אחת לעבוד את ה׳. החסיד עשוי להיות קרוב יותר לה׳, ואילו החכם קרוב יותר לעשיית מה שה׳ רוצה שנעשה: נשרה את שכינתו במרחבים המשותפים של חיינו הציבוריים. הרמב״ם הוקיר את בחירתו של החסיד, אותו מתבודד־למחצה הנוטש את העולם כדי לחיות במגע קרוב ורצוף עם אלוהים. במקומות אחרים כתב בביקורתיות על החיים החברתיים ועל יום הקטנות שלהם. הוא אף אמר שרק שלושת האבות ומשה רבנו יכלו לייחד במחשבתם את ה׳ בתוך עיסוקיהם השגרתיים. החיים בחברה אכן מסיחים את הדעת מהחיפוש הרוחני.
למרות כל זאת, הרמב״ם מרומם את החכם על פני החסיד בזכות מעורבותו בעולם. זו הדרך שהרמב״ם עצמו בחר לחיות בה. אופקיו היו עצומים. הוא כתב לא רק כמה מעמודי התווך של הספרות הרבנית, אלא גם חיבורים בלוגיקה, באסטרונומיה וברפואה. הוא היה אחד מגדולי הרופאים של זמנו. הוא ענה לשאלות ששוגרו אליו מקהילות יהודיות ברחבי העולם. הוא היה המנהיג בפועל של יהדות מצרים, וגם לא־יהודים רבים נועצו בו. אף ששנא מחלוקת לא חשש לנקוט עמדה ברורה בשאלות עיוניות וקהילתיות. אף שהיה ביקורתי כלפי חיי החומר, האמין שלא במקרה אנו חלק מחברה, ושיש לכולנו תפקיד בתוכה.
בשירו ׳הבחירה׳ כתב ויליאם בטלר ייטס:
<span class="poetry indentAll">על רוח האדם נגזר לבחור <br/>בין יצירה ובין חיים בלי דופי.<sup style="color: gray;">22</sup> </span>
הרמב״ם הכיר בדילמה והתמודד איתה. החסיד בוחר ב״שלמות בחיים״; החכם מחויב ל״עבודה״ — ועליו מאציל הרמב״ם הוד דתי גדול יותר. שכן הרמב״ם האמין באלוהים שהתערב במציאות כדי להציל את עמו מעבדות, העלה אותו על נתיב החירות, ולימד אותו כיצד לכבד את חירותם ואת כבודם של אחרים. אלה המבקשים ללכת בדרכיו של ה׳ אמורים אפוא להיות מעורבים חברתית אף הם. הם משתתפים במלחמות, רודפים שלום, פועלים למען החלשים והמודרים, ואינם מסתפקים בהרהורים על צדק אלא נאבקים לכינונו. יותר מכל דמות רבנית אחרת בימי הביניים, הרמב״ם העניק עומק דתי לעולם המורכב והשסוע של העבודה, המנהיגות, בניין הקהילה והזירה הציבורית. בלי לזלזל בחסידים הורה לנו הרמב״ם דרך אחרת.
הוא גם הראה כיצד בחירה זו בין התבדלות להתערות חברתית מתבטאת במונחים של אופי. כדי לחיות בתוך העולם דרושה רשימה של מידות טובות — מידותיו של החכם, לא של החסיד. קהילות סגורות יכולות לקיים בקרה על חבריהן באמצעות מערכת ענישה חברתית. בקהילות פתוחות נחוצה גישה אחרת: שכנוע, לא כפייה; דיון, לא נידוי; מתינות ואיזון, ולא קיצוניות וקנאות. קהילות אלו זקוקות לאנשים שכפי שהורו חז״ל יציבו לפעמים את השלום מעל האמת; לאנשים שיקרבו את הזולת כפי שעשו דוד ורחל, בני הזוג מתחילת פִּרקנו זה: במאור פנים, בהכנסת אורחים ובנדיבות הרוח.
<b>* * *</b> <br>קל מאוד למדר את החיים הדתיים. יש זמנים ומקומות קדושים: שבת, החגים, בית הכנסת, הבית. ויש סביבות — העבודה, החברה הכללית — שבהן אנו ממלאים תפקידים אחרים שהוקצו לנו וחיים על פי חוקיהם. התוצאה היא אישיות מפוצלת ותחושת של נתק בין העולם הפנימי והעולם החיצוני. לא כך צריך להיות.
הרב יצחק הוּטנר (1906–1980) היה מגדולי הרבנים במאה העשרים. ב־1954 הוא קיבל מכתב מבחור שעמד לעזוב את הישיבה ולהתחיל בקריירה מקצועית. הצעיר חשש מהצפוי לו. הישיבה העניקה לו סביבה מוגנת, שבתוכה הוא חש את עוצמתם של חיים המוקדשים ללימוד בלא הפרעה. רכישת מקצוע, חשש, היא פשרה שתטה אותו מן הדרך ותגרום לו לנהל, כדבריו, ״חיים כפולים״. הרב הוטנר העמיד אותו על טעותו במכתב מרשים:
<span class="poetry indentAll">הנני בזה להגיד לך כי לפי דעתי הנפתולים הללו שהנך דן עליהם במכתבך מקורם הוא תפיסה מוטעית בעניין הנידון. הרושם הכללי המתקבל מדבריך הוא כי זו היא הנחה פשוטה אצלך כי ״קריירה חילונית״ היא ״חיים כפולים״. למותר להגיד לך כי מעולם לא הייתי מסכים בשום אופן ל״חיים כפולים״. אמנם מי שוכר לו חדר בבית לחיות בו חיי תושב, ושוכר לו עוד חדר במלון לחיות בו חיי אורח, בוודאי שיש לו חיים כפולים. אבל מי ששוכר לו דירה בת שני חדרים יש לו חיים רחבים, לא חיים כפולים. <br/>זכורני שביקרתי פעם בירושלים בבית החולים של ד״ר וואלאך שליט״א וראיתיו כשהוא ניגש לחולה שהיה עומד להיכנס לחדר ניתוח, ושאל לו על שם אמו בכדי להתפלל עליו לפני הניתוח. כשסיפרתי את זה לאחד המיוחד מבין גדולי ירושלים זצוק״ל התבטא, ״כמה צריך לקנאות ביהודי זה, שיש לו הזדמנות כל כך גדולה לשמש כלי שרת לכבוד שמים!״ הגידה נא לי האמת, אהובי חביבי, האם אמירת פרק תהלים לשלומו של חולה העומד לעשות את הניתוח, האם זה הוא חיים כפולים? <br/>ואתה חביבי יקירי, חלילה לך מלראות את עצמך בראי כפול של חיים כפולים. כל המאריך ב״אחד״ [בקריאת שמע] מאריכין לו ימיו ושנותיו. אדרבה, כל חייך צריכים להיות בבחינת המאריך ב״אחד״ — אחד ולא כפל. צר לי מאוד עליך חביבי אם נקודה זו נעלמת היא מעיניך. המון נקודות המפוזרות זו תחת זו בוודאי שיש בהן משום ריבוי, אבל אותו המון הנקודות עצמו כשהוא מסודר מסביב לנקודה אחת העומדת במרכז הרי זה עיגול אחד. זו היא, חביבי, חובתך בעולמך להעמיד במרכז חייך את ה״אחד״ ואז אין עליך לדאוג כלל לכפילות. כל נקודה חדשה שתרכוש לך רק תרחיב את העיגול, אבל האחדות אינה זזה ממקומה.<sup style="color: gray;">23</sup> </span>
תשובה יפהפייה זו קולעת ללבו של נושא הפרק שלנו. מה שאנחנו נושאים איתנו אל כל אשר נלך הוא האופי שלנו. האופי עשוי להשתנות על ידי חינוך, כוח רצון ואימון הרגישות. בתרבות זמננו יש נטייה, הניזונה ממקורות השפעה רבים, לתפוס את האופי כנתון וכגזרה שאין לשנותה. ההערכה העצמית הפכה לקבלה עצמית. אנחנו מה שאנחנו. האתיקה היהודית מדברת בקול אחר. אנחנו נעשים מה שאנחנו שואפים להיות. האופי הוא כאותו גוש שיש שמיכלאנג׳לו גילף מתוכו את משה. הוא יכול להיות טמון בתוכו שנים רבות, חיים שלמים, אך אם נקציע את הפינות החדות, את התגובות הלא־בריאות, את הכשלים ואת החולשות, יתגלו בפנינו <b>החיים כיצירת אמנות</b>.
להיות נעים, מתחשב, רגיש, קשוב; להיות בעל יושרה, אומץ וחוסן נפשי; לדעת להיענות לאנשים שונים בדרכים שונות, איש־איש לפי צרכיו ולפי מקומו בתמונה הכוללת — פירושו להתנהל בעולם בדרך הדומה, ככל שאנושיותנו מאפשרת לנו, לזו שאלוהים מתנהל בה בעולם. אנו מחקים את אלוהים לא רק במה שאנו עושים, אלא גם בסוג האדם שאנחנו בוחרים להיות. אנו נושאים עמנו את אמונתנו בכל אשר נלך, ואופיינו משפיע על כל מגעינו עם הסובב אותנו. בני אדם משנים את חיינו. יש אנשים שאוזנם הקשובה מרפאת, ויש אנשים שאנו פונים אליהם לעצה חכמה. יש שניחנו ביכולת לעודד את רוחנו כשהיא שפופה, ויש כאלה היודעים להשרות עלינו את מרצם ואת התלהבותם. כל אחד מאיתנו זכה בתכונות אופי ייחודיות ויקרות, שעליו להשחיזן וללטשן. שחקן גולף ידוע נהג להשיב, כשנשאל כיצד זכה בתחרות: ״היה לי מזל״. ואז היה מוסיף: ״אבל תראו כמה משונה: ככל שאני מתאמן יותר, יש לי יותר מזל״. סוג האדם שהננו הוא עדות לערכים שאנו מאמינים בהם. לו נתבקשתי לסכם בשתי מילים מה האמונה מבקשת מאיתנו להיות, הייתי אומר: <b>נוכחות מרפאת</b>. זהו המכנה המשותף בחייהם של כל האנשים שנסכו בי השראה.
<h3>פרק יט; מי אנוכי</h3>
<h3>פרק כ; על חלומות ואחריות</h3>
<span class="poetry indentAll">בכל פעם שאדם מתייצב למען אידאל, פועל לשיפור חייהם של אנשים אחרים, או נאבק נגד עוולה, הוא יוצר אדווה קטנה של תקווה. ובהתמזג האדוות היוצאות ממיליוני מרכזים שונים של אנרגיה ושל העזה, נוצר זרם כביר העשוי למוטט את האדירות שבחומות הדיכוי וההתנגדות (רוברט קנדי).<sup style="color: gray;">1</sup> </span>
המאה העשרים ואחת מציבה בפני האנושות אתגרים שנוכח היקפם ועוצמתם קשה לשער כיצד ניענה להם. קיימות הבעיות הסביבתיות: ההתחממות העולמית, שחיקָתה של הביוספרה, הרס יערות הגשם והכחדת המינים שלא הייתה כמוה למן היות האדם על פני האדמה. קיים הפער הגובר בין עשירים לעניים: חלקים מסוימים בעולם נהנים משפע שבני הדורות הקודמים התקשו אפילו לחלום על שכמותו, ואילו אזורים אחרים מעורערים מעוני, מחלות, הצפות, היעדר דיור, אנאלפביתיות וייאוש. מדי יום מתים 30 אלף ילדים ממחלות שאפשר למנוע. 105 מיליון ילדים בעולם אינם לומדים בבתי ספר. 40 מיליון איש סובלים מאיידס לסוגיו. 300 מיליון חקלאים מתקשים לשווק את תוצרתם בשל חסמי סחר. מחצית מאוכלוסיית העולם חיה בעוני. מהוצאותיהם של האמריקנים על קוסמטיקה בלבד, או לחלופין מהוצאותיהם של האירופים על גלידה בלבד, אפשר היה לממן חינוך ותברואה לשני מיליארדי בני אדם שאין להם לא חינוך ולא תברואה. אפילו עודף היה נשאר.<sup style="color: gray;">2</sup>
וקיימות גם הבעיות הפוליטיות: עימותים אתניים, מלחמות אזרחים, גלים חוזרים ונשנים של מבקשי מקלט, שגשוגם של האלימות והכאוס הבינלאומי. קיימת הסכנה שמציבים משטרים כושלים ומשטרי רשע, ובמדינות שמשטרי העריצות שלהן מוגרו במלחמה, כמו אפגניסטן ועיראק, עדיין יש קושי לבנות משטרים יציבים שיקיימו שלטון חוק ויכבדו את זכויות האדם. הטרור הזוועתי נגד חפים מפשע, המשתולל בהשראתם של ארגוני ג׳יהאד כאל־קאעידה ואחרים, נעשה בשנים האחרונות לאיום גלובלי המערער את ביטחון אזרחיהן של מדינות שמספרן גדל והולך. החמור מכולם הוא החשש שהגורמים שמנינו יחברו יחדיו לתסריט של הימצאות נשק להשמדה המונית — גרעיני, כימי או ביולוגי — בידי קבוצות שאינן בוחלות ברצח המונים בשם אלוהים והאפוקליפסה. הקללה הסינית ״שתחיה בזמנים מעניינים״ עומדת כמדומה להתרגש על כולנו בעתיד הנראה לעין.
שום מדינה, אפילו לא מעצמת־על כארצות הברית או האיחוד האירופי, אינה יכולה להתמודד עם בעיות אלו לבדה, שכן הן עצומות, גלובליות וכרוכות זו בזו. ואם אין די בפעולתה של מדינה שלמה, איזו משמעות יש בכלל למה שנעשה אתה ואני? לבדנו, איננו אלא גרגיר חול בחוף הים, גל קטן באוקיינוס, אבק על פני האינסוף. היות שאנו פוגשים בעיות אלו יום־יום ביושבנו מול מרקעי הטלוויזיה שלנו, אנו חווים דיסוננס קוגניטיבי מתמיד. אנחנו רוצים לעזור, אבל כל אחד מאיתנו יכול לעשות כה מעט. בנסיבות אלו אנו נוטים לפנות פנימה: את שביעות הרצון אנו מחפשים בתוך עצמנו, את ההגשמה העצמית — בחוג המשפחה או החברים, ואת הישועה — בקהילתנו הקרובה.
התכנסות זו ניכרת כיום כמעט בכל החבָרות המערביות. גילוייה שונים זה מזה עד היסוד: מתרבות הצריכה, דרך ׳רוחניות׳ וחיפוש עצמי, עד תצורות תוקפניות של דתיוּת הדוחה את המודרנה. התופעות רחוקות זו מזו כרחוק מזרח ממערב, אך יש דבר אחד המשותף להן: כולן ניסיונות ליצור מרחב בטוח, מקלט מהעולם שבחוץ, חוף מבטחים מעולם מנוכר. כביטויו הקולע של כריסטופר לש, אנו מבקשים ״הישרדות נפשית בעידן של דאגה״.<sup style="color: gray;">3</sup>
בספר זה הצגתי את התשובה ההפוכה. עכשיו, דווקא בעידן הזה, עלינו להושיט יד של ידידות לזרים ולעזור לאלה השרויים במחסור. עוצמה כרוכה באחריות, והעוצמה האדירה שיצרו הטכנולוגיה והרפואה החדישות, התקשורת המהירה והכלכלה הגלובלית תחייב אותנו לאחריות שעוצמתה דומה. אנחנו, ורק אנחנו, יכולים לממש אותה. באין רצון טוב בציבור, ידיהם של המדינאים ריקות וההצהרות הבינלאומיות נותרות מילים יפות התלויות באוויר.
בלבו של ספרנו זה עמדה מטפורה שטבע במאה השש עשרה מיסטיקן יהודי בעיירה קטנה על ראש הר בצפונה של ארץ ישראל, בעקבות אחת הקטסטרופות האנושיות הגדולות של ימי הביניים, גירוש ספרד. רבי יצחק לוריא ניסח חזון של תקווה בלבו של החורבן. האור האלוהי, ששטף תחילה את הבריאה כולה, התגלה כחזק מדי. אירעה ״שבירת כלים״, וכתוצאה ממנה רסיסים מאורו של ה׳ נסתרו מתחת לעיי החרבות של האסון. משימתנו, אמר, היא ״לרפא״ או ״לתקן״ את העולם באמצעות חיפוש ניצוצות אלה והצלתם, ניצוץ אחר ניצוץ. יופיו של הדימוי הלוריאני טמון בכך שהוא מסרב לראות את הקלקולים ואת השברים שבעולם כנטולי מזור, אך גם אינו מתפתה לחשוב שהריפוי יהיה מיידי, קל או דרמטי.
הקבלה הלוריאנית, ממש כמו האנשים שסיפרתי עליהם לאורך הספר וכמו סיפורו של לורן אייזלי על כוכבי הים שהבאתי בפרק ו, האמינה בגאולה בפסיעות קטנות. אלוהים אינו מבקש מאיתנו להציל לבדנו את העולם כולו. היפוכו של דבר: הניסיון ״לדחוק את הקץ״ נגמר בדרך כלל באלימות ובאסון. אלוהים מבקש מאיתנו לעשות מה שאנו יכולים, כאשר אנו יכולים. אנחנו מתקנים את העולם צעד אחר צעד, מעשה אחד בכל פעם, נפש אחת בכל פעם. נפש אחת, אמרו חז״ל, כמוה כעולם מלא.<sup style="color: gray;">4</sup> אם שינית את חייו של אדם אחד — התחלת בכך לשנות את העולם. כל מעשה נדיב, כל מילה מיטיבה, כל מחווה מחבקת, מקרבים את הגאולה. כל אחד מהם הוא אות שאנו כותבים בספר החיים.
בידינו לשנות. בימי משה רבנו היה בוודאי מוזר להעלות על הדעת שמסר מפי מנהיג של קבוצת עבדים הבורחת דרך המדבר ישַנֶה ביום מן הימים את כל הנוף המוסרי של המערב. קומץ נביאים בימי חורבן בית ראשון, וקומץ חכמים לאחר חורבן בית שני, הצליחו להחיות את רוח העם היהודי ולהצילו מסף ייאוש. קומץ קטן אף יותר של ניצולים, שמלאך המוות הביט אל תוך עיניהם, בנה מחדש את החיים היהודיים לאחר השואה. כל ההתפתחויות שחלו במצפונה של האנושות החלו אצל אנשים יחידים שהעזו לחשוב את שטרם נהגָה, לומר את המילים האמיצות, לעשות את המעשה השונה. הביטוי ׳אי־אפשר׳ לא היה באוצר המילים שלהם. גם אוצר המילים שלנו כדאי שייפטר ממנו.
במדבר, לפני שנים רבות, ציווה ה׳ את משה כיצד יבנו בני ישראל את המשכן, בית נראה לעין לשכינה האלוהית השורה בקרבם. ואז השמיע הערה משונה:
<span class="poetry indentAll">כי תִשָּׂא את ראש בני ישראל לפְקֻדֵיהם, ונתנו איש כֹּפֶר נפשו לה׳ בפקֹד אֹתם, ולא יהיה בהם נגף בפקֹד אֹתם. זה יתנו כל העֹבר על הפְּקֻדים: מחצית השקל […] (שמות ל, יב–יג).</span>
מפקד בני ישראל צופן סכנה. מדוע? בדרך כלל, כשאומות עורכות מפקד, הן עושות כך מפני שהן מאמינות שבמספרים יש כוח. העם היהודי לא ייחס מעולם כוח לכמות. משה אמר להם שהם ״המעט מכל העמים״ (דברים ז, ז). כאלה הם גם היום. הסופר האמריקני מילטון הימלפרב העיר פעם שאוכלוסיית העם היהודי כולו קטנה משגיאה סטטיסטית במפקד האוכלוסין הסיני. כיצד, אם כן, יימדד כוחם? בתשובתה של התורה יש יופי נעלה: בַּקשו מהאנשים לתת, ומְנו את תרומותיהם. עם עשוי להיות קטן מספרית, אך הנתינה שבו תהיה עצומה.
מעניינת גם העמדת סכום התרומה על <b>מחצית</b> השקל. ה׳ אומר בכך: לא עליכם המלאכה לגמור. על כל אחד מאיתנו לדעת שהוא לבדו לא יוכל להשלים את המשימה: הוא צריך אדם נוסף כדי שהשקל יהיה שלם. ועם זאת, תרומתו אינה זניחה. אנו תורמים את המחצית שלנו, סמוכים ובטוחים שהאחרים יצטרפו אלינו, אולי אפילו בהשראת המעשה שלנו. אנחנו יכולים לשנות את העולם, אבל אנו זקוקים לשותפים, והדרך הטובה ביותר למצוא אותם היא להראות את הדרך על ידי דוגמה אישית. נדיבות הלב מידַבקת. מעשה טוב אחד מוליד מעשה טוב נוסף. העיקר הוא שנתחיל. אני זוכר כיצד בביקורי הראשון בספרייה כסטודנט חדש הגיעו אל הכניסה, בעת ובעונה אחת, שני דיקאנים. האחד אמר לחברו, ״אחריך״. ענה לו השני, ״לא, בבקשה, אחריך״. הם היו מנומסים לתלפיות, ויכלו להמשיך עד עולם במתן הכבוד ההדדי. אולם כשהדברים נוגעים למיגור הסבל והעוול, המנהיגות הדרושה לנו אינה מנהיגות של ׳אחריך׳, אלא של ׳אחריי׳.
<b>* * *</b> <br>לעתים קרובות מדי בשנים האחרונות הדת מציגה לעיני העולם פנים בלתי נעימות: או שהיא נוקשה ותוקפנית, או שהיא קלושה וחלושה. על הדעת עולות שורותיו של ויליאם בטלר ייטס:
<span class="poetry indentAll">אנשי סגולה רפתה רוחם, בעוד <br/>חדלי אישים כולם עוצמה לוהטת.<sup style="color: gray;">5</sup> </span>
אין שום הכרח שכך יהיה. לא ברפיון הרוח ולא בעוצמה הלוהטת תימצא הדרך אל הגאולה. לא בזה, אף לא בזו, אין משום היענות נאותה לקריאתם של השמים אלינו בימינו אנו. נוכח הפונדמנטליזם של השנאה עלינו ליצור פונדמנטליזם נגדי של אהבה — ביודענו, בלי היסוס ובלי טשטוש, שזה מה שלאלוהים רוצה שנעשה: נרפא את עולמו השבור.
ספרי זה הוא ספר דתי, ספר יהודי, ואינני מתנצל על עובדות אלו. אולם האמת היא שלכל אחד מאיתנו יש דבר־מה לתרום לתיקונו של העולם, בין שהוא דתי ובין שהוא חילוני, בין שהוא יהודי ובין שהוא נוצרי, מוסלמי, מאמין באחת ממסורות המזרח או חסיד אחת מצורות הרוחניות החדשות. כל משאלתי בספר הזה הייתה להשמיע קול אחד בשיחה, מתוך ידיעה ששום קול אנושי אינו יכול לבטא את כוליות החוכמה, ושאין מי שאיננו יכולים ללמוד ממנו.
אם יש דבר אחד שהקול הדתי מבקש לומר יותר מכל דבר אחר, הוא שכל אחד מאיתנו נחשב. אני ידוע כאדם המתקשה בזכירת שמות. אני רואה אנשים מוכרים ושוכח איך קוראים להם. משום כך, פסוק אחד בספר תהלים משרה עליי תמיד מין יראה. הוא אומר שאלוהים ״מונה מספָּר לכוכבים, לכֻלם שמות יקרא״ (תהלים קמז, ד). לקרוא למישהו או למישהי בשמם פירושו להכיר בייחודם. אלוהים <b>יודע מי אנחנו</b>. אלוהיהם של הפילוסופים היוונים ידע עובדות כלליות, לא פרטיות: הוא הכיר סוגים ולא פרטים, טיפוסים ולא אנשים. האמירה המהממת שבלב התנ״ך היא שאלוהים ״נושא פניו אלינו״ (על פי במדבר ו, כו): מכיר, אוהב ומאתגר כל אחד מאיתנו ביחידותו. איש מאיתנו אינו בר המרה, החלפה או ויתור. יש מעשים שאנו, ולא איש מלבדנו, יכולים לעשות. השקפה זו אינה ייחודית ליהדות — וגם אילו הייתה כזו, אני מקווה שהייתה נעשית נחלת כולם, מפני שזו האמירה הנוקבת ביותר שנשמעה אי־פעם בדבר כבודו של היחיד ותפארתם האפשרית של חיי האדם. בכותבי שורות אלו חיים על פני האדמה שישה מיליארדי בני אדם, ושום כוח ארצי לא יוכל לנשל איש מהם מהערך המוחלט שיש לו בעיני אלוהים.
כשאלוהים התגלה לאברהם, ליעקב ולמשה, הוא החל פשוט בקריאה בשמם. תשובתם, בסיסית ומעמיקה בה בעת, הייתה ״הנני״. החיים הם שאלתו של אלוהים. אנחנו הננו התשובה שלו. לעתים תשובה טובה, לעתים גרועה, אך בכל מקרה היא התשובה היחידה שישנה. אלוהים אינו זקוק לנו כדי לדעת שהוא אלוהים, או לקבל אישור לכך. הוא צריך לדעת שאנו שומעים את קריאתו, שאנו נכונים להיענות לאתגר שהוא מציב לנו, ושאנו רוצים לקחת לידינו את האחריות שהוא מפקיד בידינו, אחריות שהוא מאמין שנעמוד בה ונותן לנו את הכוח הדרוש לשם כך.
זהו חזון דתי, אך אין אדם חייב להיות דתי כדי להיות שותף לו. מספרים על חסיד ששאל פעם את רבו: ״רבי, אתה מאמין שהקב״ה ברא הכול לשם תכלית?״ הרבי השיב בחיוב. ״אם כך, רבי, מדוע ברא את הכופרים?״ הרב השתהה וחייך. ״ה׳ ברא את הכופרים כדי להזכיר לנו לא להשלים לעולם עם קיומו של הרוע. אנחנו, המאמינים, מאמינים לפעמים יותר מדי. אנחנו מקבלים את הרוע שבעולם כאילו הוא רצונו יתברך. הרעות אינן רצונו של ה׳, והוא ברא את הכופרים כדי שנחדל לחשוב כך״.
הדת שאני מאמין בה מציעה מהפכה מוסרית הנוגדת את האינטואיציה. בפרק האחרון בספרו הרהוט ׳האדם המורד׳ כתב אלבר קאמי:
<span class="poetry indentAll">המֶרד נתקל בלי הרף ברֶשע, ואין לפניו דרך אלא לצבור תנופה חדשה. יכול אדם לכבוש בקרבו כל מה שעשוי להיכבש. וחייב אדם לתקן בבריאה כל מה שעשוי לתקון. ולאחר שיעשה, עדיין ימותו ילדים שלא בדין, גם בחברה המושלמת. גם בפסגת מאמציו יכול אדם להתכוון רק להפחתה כמותית של הייסורים בעולם. אבל אי הצדק והמכאובים יוסיפו להתקיים, ויהיו מצומצמים אשר יהיו, יוסיפו להיות שערורייה. […] נוכח עוול זה, נוכח המוות, זועק אדם לצדק ממעמקי נפשו.<sup style="color: gray;">6</sup> </span>
יכולים הדברים לשמש תמצית לספרנו שלנו, אלמלא הבדל אחד. את מה שקאמי ראה כמרד של האנושות באלוהים, היהדות רואה כמרד של אלוהים עצמו בדחפים השליליים של האנושות. קולו של אלוהים הוא הקול שאינו חדל לשאול אותנו מדוע העולם־שישנו עדיין אינו העולם־שראוי־שיהיה. האמונה היא השאלה; המעשה הוא התשובה הנאותה היחידה.
ומה על אלה שאינם דתיים, אלה התוהים אם בכלל יש דין ויש דיין? בְּלֵז פסקל (1623–1662), אחד המוחות המבריקים ביותר של המאה השבע עשרה, פיתח תאוריה הסתברותית בנושא זה עוד קודם שפנה, בהיותו בן שלושים, להיות איש דת. ידוע בעיקר מה שזכה לשם ״ההימור של פסקל״, המביא לידי ביטוי את שתי אהבותיו של האיש: חישוב מתמטי של סיכונים, וחיי אמונה.<sup style="color: gray;">7</sup> יש, כתב פסקל, שתי אפשרויות: או שאלוהים קיים, או שאינו קיים. אם נחיה חיים לא דתיים, וכשנמות נגלה שטעינו, נשלם בייסורי נצח בגיהינום. לעומת זאת, אם נחיה כאנשים מאמינים ונשמור את מצוות האל, ובמותנו נגלה שאלוהים אכן קיים, ניהנה מברכתם הנצחית של חיי גן עדן, ואם יתברר שאינו קיים, רק נחדל מהיות. אסטרטגיה של מזעור סיכונים תוביל אותנו לחיות כאנשים דתיים, ולו כדי להינצל מהתוצאה האפשרית החמורה ביותר.
אני מעריץ את פסקל. ספרו ׳הגיגים׳ הוא מהקלאסיקות של הספרות הדתית, ומהלך ה׳הימור׳ שלו חיובי ומורכב יותר מכפי שהצגתי אותו כאן. אולם לו היה עליי לנסח הימור משלי, הוא היה צנוע הרבה יותר. הייתי אומר לחסר האמונה: או שאלוהים קיים, או שאינו קיים. אם הוא קיים, נזכה לגמול על הטוב שאנו עושים. אם אינו קיים, עדיין נזכה לגמול שאין גדול ממנו: הידיעה שאיחינו משהו בעולמנו זה הסדוק, שצמצמנו במשהו את העוול, שריפאנו רסיס מהכאב.
וזו הנקודה. את האושר אין משיגים אם רודפים אחריו. כמו המשיח במסורת היהודית, גם האושר הוא מהדברים הבאים בהיסח הדעת. הוא בא מתוך חיים ראויים ומרדיפת הטוב לשמו. משהו עמוק בתוכנו מוביל אותנו לחוש מעורבות בגורלם של אחרים. האם זו סימפטיה, אמפתיה, רצון טוב, חמלה, מצפון, חובה, ׳האינטרס העצמי המובן כהלכה׳, ׳הצופה חסר הפניות׳, מה שהסוציו־ביולוגים מכנים ׳אלטרואיזם הדדי׳, או מה שאני מכנה ׳ברית הסולידריות האנושית׳? אינני יודע, אבל דבר זה נמצא סמוך מאוד לגרעינו של מה שאנחנו, של האנושי שבנו. לא העונג ולא התשוקה, לא ההצלחה ולא התהילה, לא העושר ולא העוצמה, אף לא אחד מהם יכול להתחרות בדבר זה כמקור לסיפוק ולכבוד עצמי.
רבים אמרו את זה קודם. ״כל אחד יכול להיות גדול״, אמר מרטין לותר קינג, ״כי כל אחד יכול לשרת״. ״רק חיים שנחיו למען אחרים הם חיים בעלי ערך״, אמר אלברט איינשטיין. ״המבקש להבטיח את טובתם של אחרים, כבר הבטיח בכך את טובתו שלו״, אמר קונפוציוס. ואדמונד בֶּרק אמר: ״אין טעות גדולה מטעותו של זה שכיוון שביכולתו לעשות רק מעט, אין הוא עושה דבר״. ניסוחו היפה ביותר של הרעיון הוא אולי זה של ישעיה, שהיהודים קוראים בבית הכנסת, זה אלפיים שנה כמעט, ב׳שבת נחמו׳ שלאחר תשעה באב:
<span class="poetry indentAll">וְיִעֲפוּ נערים וְיִגָּעו, ובחורים כָּשול יִכָּשֵׁלו; <br>וקֹויֵ ה׳ יחליפו כֹּח, יעלו אבֶר כַּנשרים. <br>יָרוצו ולא ייגָעו, ילכו ולא ייעפו (ישעיה מ, ל–לא).</span>
הפרדוקס שבאלטרואיזם הוא שהתקווה שאנחנו נותנים לזולת שָבה אלינו שלמה, והיא אף גדולה משהייתה. ייתכן שהאמונה נוצרת רק בעשייה, האושר — בנתינה, והמשמעות — באומץ ליטול סיכון למען אידאל. כל שאני יודע הוא שגדול הישגיו של אדם בחייו הוא להיות, ולו לרגע, סוכן של תקווה לאדם אחד אחר.
<b>* * *</b> <br/>הסכנה הגדולה ביותר הרובצת כיום לפתחן של החברות המערביות היא תחושת האין־אונים, התחושה שהעולם יצא משליטה, שהבעיות גדולות מכדי שתיפתרנה ושהשנאה עמוקה מהירפא. לכך רמז רוברט קנדי רגע לפני שאמר את המשפטים שציטטנו בראש פרק זה. הוא דיבר על ״סכנת הרמת הידיים: האמונה שאין דבר שאיש אחד או אישה אחת יכולים לעשות נגד המערך העצום של חולאי העולם״.<sup style="color: gray;">8</sup> פוליטיקה של ייאוש היא הגרועה שבפוליטיקות. תחושת חוסר האונים מתומרנת בקלות בידיהם של תאווי הכוח. פחד יכול בקלות להיתרגם לזעם, אלימות, טרור, שנאת זרים ופרנויה, או לחלופין לכניעה ופחדנות, תבוסתנות ופייסנות. כשנשיא ארצות הברית בימי מלחמת העולם השנייה, פרנקלין ד׳ רוזוולט, אמר כי ״הדבר היחיד המפחיד אותנו הוא הפחד עצמו״, הוא ביטא אמת שגם במאה העשרים ואחת לא איבדה מטעמה.
הסותרן (אנטידוט) היחיד לפחד הוא אחריות: הסירוב להאמין שאין מה לעשות, ההחלטה לא למצוא מפלט בהאשמתם של אחרים, בעשייתם לשעירים לעזאזל של אכזבותינו ופחדינו. קל להתלונן: לומר שמישהו אחר אחראי. האומץ נולד ברגע שאנו מחליטים לא להתלונן, אלא לצאת במחאה אישית נגד הרע שבעולם באמצעות עשיית טוב, ולו מעט. אתיקה של אחריות מובילה את הפרט לנחישות מופלאה. אנשים שהיא מדריכה אותם עשויים לצלוח כל מכשול ולהיכון לכל עתיד בלי פחד. זה ארבע עשרה שנה שאני נושא איתי ביומני את מילותיו של רוזוולט מוקדם יותר, הנשיא תיאודור רוזוולט, שנסכו בי כוח בימים קודרים:
<span class="poetry indentAll">לא הביקורת היא החשובה, <br/>ולא האיש המצביע על האיש החזק שכושל, <br/>או על המעשים שמי שעושה יכול היה לעשות טוב יותר. <br/>חובנו מסור למי שנכח בגופו בזירת ההתרחשויות, <br/>שפניו מרוחות באבק ובזעה ובדם; <br/>לזה החותר בעוז, <br/>השוגה ומחמיץ שוב ושוב – <br/>שכן אין מאמץ שאין בו שגיאות והחמצות – <br/>אולם מוסיף וחותר לעשות את המעשה; <br/>לאיש היודע את הלהט הגדול ואת הדבקות הגמורה, <br/>המקדיש את כל כולו למען מטרה ראויה, <br/>זה שבמקרה הטוב טועם טעם ניצחון והישג, <br/>ובמקרה הגרוע, אם נכשל, נכשל לאחר שהעז וניסה – <br/>זה שמקומו לא יכירנו עם אותן נפשות קרות ומבוישות <br/>שלא ידעו לא ניצחון ולא תבוסה.<sup style="color: gray;">9</sup> </span>
לדעת שאלוהים מייפה את כוחנו להסתכן, סולח לכישלונותינו, מקים אותנו כשאנו נופלים ומאמין בנו יותר מכפי שאנו מאמינים בעצמנו — זו דרך אחת, הטובה בדרכים המוכרות לי, לכתוב בסֵפר ימֵינו סיפור הראוי להישמר כמורשת שנשאיר לבאים אחרינו, אלה שעתידם מופקד בידינו.
כל מעשה טוב, כל מחווה של ריפוי, מדליק נר של תקווה בעולם חשוך. מה היו פניה של האנושות לאחר השואה, אלמלא האומץ של אותם יחידים שהצילו חיים, הסתירו ילדים, חילצו את מי שיכלו? היו מקרים שמתנת פיסת לחם זעומה השיבה לאסיר את הרצון לחיות. מסר יחיד של תמיכה עשוי להספיק לאוכלוסיות מאוימות כדי לדעת שאינן לבדן. מעשה אחד של הכנסת אורחים יכול לגאול נפש גלמודה שעל סף ייאוש. מילת שבח אחת מסוגלת להשיב את הכוחות למי שאיבד את הרצון להמשיך. בשעת מעשה חסד לעולם איננו יודעים אילו אדוות של תוצאות יתפשטו סביבו.
״מעט מן האור״, אמרו המקובלים, ״דוחה הרבה מן החושך״. וכאשר אור מצטרף אל אור, שלי לשלך ושלנו לשל אחרים, מתחיל מחולן המשותף של השלהבות הקטנטנות ומוכיח שתקווה אינה אשליה. המילה האחרונה אינה נחלתם הבלעדית של הרוע, העוול, הדיכוי והאכזריות. אולי נכון הדבר ש״מאותו בול עץ מעוות הקרוי האנושות, שום דבר ישר לא נוצר מעולם״. אולם האם כדי להצביע כלפי מעלה עלינו להיות ישרים? האם כדי להיות טובים עלינו להיות מושלמים? מה שאני יכול לומר על כך הוא מה שאני חש: שהאנשים שפגשתי, שהדליקו נרות בחייהם של זולתם, נתנו לי את הכוח להמשיך. אני מודה: לא חוויתי אף פעם משבר באמונתי באלוהים, אבל היו זמנים שהייתי קרוב לאובדן אמונתי באנושות. רק הגינותם — המענטשליכקייט, כפי שזה נקרא ביידיש — של אנשים מן השורה שיקמה אותה. כל מעשה נדיב, אדיב או אמיץ מוליד עוד שכמותו, מאציל השראה ומחולל תמורה. מעשה יחיד, שנעשה לשמו מתוך אהבה, נותן לנו — כתב הרמב״ם — חלק בעולם הבא.<sup style="color: gray;">10</sup>
<b>* * *</b> <br>את רוב ימיי ביליתי במחשבות על החיים, בצפייה באנשים, בקריאת ספרים, בחיפוש אחר מורים ודמויות מופת, בניסיון להבחין בין מה שחשיבותו מוחלטת לבין דברים שרק נראים חשובים בזמנם. איני מתיימר לחשוב שהחוכמה בידי, ואני מבקש רק לשתף אתכם במה שלמדתי:
• שכל אחד מאיתנו נמצא פה לשם מטרה;
• שלזיהוי מטרה זו נחוצים זמן ויושר, הכרת עצמנו והכרת העולם — אך לבסוף היא תתגלה. לכל אחד מאיתנו יש מערך ייחודי של כישרונות ומעגל ייחודי של השפעה, ובתוך מעגל זה — יהיה קטן כקוטנה של משפחה או גדול כגודלה של מדינה — נוכחותנו עשויה להשפיע ולשנות;
• שהמקום שבו <b>מה שאנו רוצים להיות</b> נפגש עם<b> מה שצריך להיעשות</b>.<b> </b>הוא המקום שאלוהים רוצה שנהיה בו;
• שאפילו הקטן שבמעשים הטובים עשוי לשנות את חייו של מישהו;
• שלא הכבוד שאנו מקבלים הוא החשוב, אלא הכבוד שאנו נותנים;
• שעושרנו האמיתי אינו ההון שצברנו, אלא ההון שחלקנו עם אחרים;
• שאנשים שהקדישו לפחות חלק מחייהם לשירותם של אחרים הם האנשים המאושרים והממומשים ביותר שאני מכיר;
• שהמתנה הגדולה ביותר שאנו יכולים לתת לילדינו היא שיראו אותנו מקריבים משהו למען אידאל;
• שדתות מגיעות למעלתן העליונה כשהן חדלות לדאוג לנפשותיהם של אנשים ודואגות, במקום זאת, לצורכי גופם;
• ששום דת הרודפת בני דתות אחרות אינה ראויה לכבוד, ושם דת הפוסלת בני דתות אחרות אינה זכאית להערצה;
• שהדרך לכבד את העולם שאלוהים ברא וראָה כי טוב, היא לחפש את הטוב בזולתנו ובעולם, ולהלל אותו;
• ששום דבר אינו מושג בהתנהגות שאינה אתית לגמרי. אנו עשויים להרוויח בטווח הקצר, אבל בטווח הארוך, והקובע, נפסיד;
• שבריאות מוסרית חשובה לאיכות החיים לא פחות מבריאות הגוף;
• שמילה של שבח עשויה להעניק משמעות לחייו של מישהו;
• שבהנמיכנו אדם אחר, אנו מפחיתים מעצמנו; וברוממנו אחרים, גם את עצמנו רוממנו;
• שהעולם הוא ספר וחיינו הם פרק בתוכו, ובידינו לקבוע אם הקוראים בפרק זה יזכו להשראה;
• שכל יום הוא שאלה שאלוהים שואל אותנו;
• ששום מצב שאנו נקלעים אליו אינו מקרי: אנחנו נמצאים כאן, עכשיו, במקום הזה, בין האנשים הללו, בנסיבות האלו, כדי שנוכל לעשות את המעשה, או לומר את הדבר, שירפאו אחד מרסיסיו של העולם שנשבר;
• שמעטים הם הימים שאיננו יכולים להשפיע בהם לטובה על חייהם של אחרים;
• שתכונה טובה אינה צריכה לבלוט כדי שתזכה להוקרה;
• שהטובים ביותר עושים את הטוב בלי לחשוב על גמול, בהבינם שעזרה לאחרים היא זכות אף יותר משהיא הזדמנות;
• שהציניות מצמצמת את אלה המשתמשים בה;
• שהתעסקות עצמית היא עניין מצמית;
• שיותר עושר, עוצמה, הצלחה או חשיבות עצמית אין פירושן יותר משמעות וגם לא יותר אהבה;
• שכאב ובדידות הן צורות אנרגיה שאפשר להטמירן אם מפנים אותן כלפי חוץ ומשתמשים בהן לאתר עצב ובדידות של הזולת ולגאול אותו מהם;
• שהאנשים שאנו מתגעגעים אליהם במיוחד, הם אלה שנטעו בחיינו תקווה;
• שהיכולת לתת לאחרים היא מתת בפני עצמה;
• שאנו יכולים לשנות דברים, ורק כך אנחנו יכולים לגאול את חייהם של אנשים, לרומם אותם מן הקיום הסתמי ולהאציל עליהם הוד;
• שבחיינו הקצרים על פני האדמה, הקרובים ביותר בינינו לגעת בשכינה האלוהית הם אלה הנותנים לזולת;
• שהדרך הטובה ביותר <b>לקבל</b> ברכה היא להיות <b>ברכה</b>;
• ושאם נאזין בתשומת לב מספקת — והאזנה היא אמנות הדורשת אימון ממושך וענווה רבה — נשמע מתוך לבנו את קולו של אלוהים האומר לנו שנותרה מלאכה לעשותה, ושהוא זקוק לנו.
״הטוב מייצג את המציאות שאלוהים הוא החלום שלה״, כתבה אייריס מרדוק.<sup style="color: gray;">11</sup> ״בחלומות מתחילה האחריות״, כתב ויליאם בטלר ייטס. היהדות שומרת על חלום עתיק שעדיין מדבר אל לבנו. לרפא את מה שאחרים השחיתו, לתקן את מה שאחרים קלקלו, לגאול את הרוע בהפיכת האנרגיות השליליות שלו לטוב: אלה הם מאפייניה של אתיקת האחריות, שנולדה מתוך האמונה הרדיקלית שאלוהים קורא לנו לממש את החופש שלנו ולהיות לשותפיו במלאכת הבריאה. לטעמי, זהו חזון המאשר את החיים: זהו האומץ להסתכן בנטילת אחריות, ויחד עם אלוהים להיות יוצריו של העולם שאמור להיות.
<h2>ביבליוגרפיה</h2>
אביאל, אברהם (1995), כפר ושמו דוגאלישוק, תל אביב: משרד הביטחון.
אבן וירגא, שלמה (תרפ״ח), שבט יהודה, ורשה: טרקלין.
רבי אברהם בן הרמב״ם (1937), תשובות, מהדיר: א״ה פריימן, תרגם: שלמה דב גוייטין, ירושלים: מקיצי נרדמים.
אורבך, אפרים אלימלך (תשכ״ט), חז״ל: פרקי אמונות ודעות, ירושלים: מאגנס.
אליוט, תומס סטרנס (2008), ארבעה קוורטטים, תרגמה: מאיה בז׳רנו, תל אביב: קשב לשירה.
אלעזר, דניאל (עורך) (1991), עם ועדה: המסורת המדינית היהודית והשלכותיה לימינו, ירושלים: ראובן מס.
אלעזר, דניאל וכהן, סטיוארט א׳ (1997), עדת בני ישראל: ההתארגנות המדינית היהודית מתקופת המקרא ועד ימינו, ירושלים: ראובן מס.
אנואי, ז׳אן (התאריך אינו מצוין בספר), אנטיגונה: מחזה, תרגם: נתן אלתרמן, מרכז ישראלי לדרמה.
אפלטון (תשט״ו–תשכ״ה), כתבים, תרגם: יוסף ליבס, ירושלים: שוקן.
אריסטו (תשל״ג), אתיקה, מהדורת ניקומאכוס, תרגם: יוסף ג׳ ליבס, ירושלים ותל אביב: שוקן.
בובר, מרטין (תשל״ד), אור הגנוז: סיפורי חסידים, ירושלים ותל אביב: שוקן.
בן מתתיהו (פלביוס), יוסף (יוספוס) (תשכ״ג), קדמוניות היהודים, תרגם: אברהם שליט, ירושלים: מוסד ביאליק.
בן ששון, חיים הלל (1969), תולדות עם ישראל, ב: תולדות ישראל בימי הביניים, תל אביב: דביר.
בק, אהרן ט׳ (1991), אהבה אינה הכול, מאנגלית: תרצה גרין, תל אביב: אור עם.
ברלין, ישעיה (1979), הקיפוד והשועל: מסה על השקפת טולסטוי על ההיסטוריה, תרגם: יעקב שרת, תל אביב: רשפים.
(תשנ״ה), האנושות — בול עץ עיקש: פרקים בהיסטוריה של הרעיונות, תרגם: עדי אופיר, תל אביב: עם עובד.
ברלין, הרב נפתלי צבי יהודה (תשל״ה), העמק דבר, בתוך חומש העמק דבר, ירושלים: אל המקורות.
גירץ, קליפורד (1990), פרשנות של תרבויות, תרגם: יואש מייזלר, ירושלים: כתר.
גליק, ג׳יימס (1991), כאוס: מדע חדש נוצר, תרגם: עמנואל לוטם, אור יהודה: ספריית מעריב.
דוסטויבסקי, פיודור מיכאילוביץ׳ (1993), האחים קרמזוב, תרגם: צבי ארד, תל אביב: דביר.
דוקינס, ריצ׳רד (1991), הגן האנוכי, תרגם: עמנואל לוטם, תל אביב: דביר.
האובן (נבו), יוסף (תשנ״א) מתוך כתבי… על היהודים, אקדמון: ירושלים.
הוטנר, הרב יצחק (תשס״ז), פחד יצחק: איגרות וכתבים, ניו יורק: גור אריה.
הילסום, אתי, (2002), השמיים שבתוכי: יומן 1941–1943, תרגמה: שולמית במברגר, ירושלים: כתר.
הירש, הרב שמשון רפאל (תשל״ז), פירוש לתורה, ירושלים: מוסד יצחק ברויאר.
(תשמ״ד), חורב, על פי תרגום הרב משה זלמן אהרנזאהן מקאוונע, בני ברק: המכון להפצת ספרות דתית בישראל.
ויליאמס, טנסי, חשמלית ושמה תשוקה, תרגמה: רבקה משולח, תל אביב: אור עם.
זקס, יונתן (תשס״ז), רדיקלית אז, רדיקלית עכשיו, תרגם: מנשה ארבל, ירושלים: שלם.
2008), לכבוד השוני: כיצד נוכל למנוע את התנגשות התרבויות?, תרגם: צור ארליך, ירושלים: טובי.
טלמון, יעקב (תשט״ו), ראשיתה של הדמוקרטיה הטוטליטרית, תל אביב: דביר.
יאספרס, קרל (2006), שאלת האשְמה, תרגמו: יעקב גוטשלק ודפנה עמית, ירושלים: מאגנס.
יובל, ירמיהו (תשמ״ח), שפינוזה וכופרים אחרים, תל אביב: ספרית פועלים.
ייטס, ויליאם בטלר (2000), מבחר שירים, מאנגלית: שמעון זנדבנק, תל אביב: הקיבוץ המאוחד.
כוכב, יהושע (מתרגם) (תשנ״ה): פרחים ממדינות הים: אנתולוגיה של השירה בלשון האנגלית, כרך ג: שירה אנגלית<b>, </b>תל אביב: אופיר.
כשר, נעמי (1992), תורת המוסר: מבוא, תל אביב: משרד הביטחון (האוניברסיטה המשודרת).
לוינס, עמנואל (תשס״ד), הומניזם של האדם האחר, תרגמה: סמדר בוסתן, ירושלים: מוסד ביאליק.
(2007), ׳לכל הכלבים שבעולם׳, בתוך: חירות קשה: מסות על היהדות, תרגם: עידו בסוק, תל אביב: רסלינג.
מיילס, ג׳ק (1997), אלוהים: ביוגרפיה, תרגם: רן הכהן, תל אביב: הקיבוץ המאוחד.
מיל, ג׳ון סטיוארט (תשס״ז), על החירות, תרגם: אהרן אמיר, ירושלים: שלם.
מקינטאייר, אלסדייר (תשס״ז), מעֵבר למידה הטובה, מאנגלית: יונתן לוי, ירושלים: שלם.
מקלנבורג, צבי הירש (תשכ״ט), הכתב והקבלה, ירושלים: עם עולם.
רבנו משה בן מימון (תשל״ז), מורה הנבוכים, תרגם: יוסף קאפח, ירושלים: מוסד הרב קוק.
מרקס, קארל (1965), כתבי שחרות, תרגום, מבוא והערות: שלמה אבינרי, מרחביה: ספרית פועלים.
ניטשה, פרידריך (תשל״ג), שקיעת האלילים, תרגם: ישראל אלדד, ירושלים ותל אביב: שוקן.
(1985), המדע העליז, בתוך: הולדתה של הטרגדיה, המדע העליז, תרגם: ישראל אלדד, ירושלים ותל אביב: שוקן.
רבי נסים בן יעקב (תשל״א), המפתח למנעולי התלמוד, ירושלים: מקור.
סארטר, ז׳אן פול (1972), מבחר כתבים, תרגם וערך: מנחם ברינקר, מרחביה ותל אביב: הקיבוץ הארצי.
סולובייצ׳יק, הרב יוסף דב הלוי (תשכ״ח א), איש האמונה הבודד, בתוך: איש האמונה, ירושלים: מוסד הרב קוק.
(תשכ״ח ב), קול דודי דופק, בתוך: איש האמונה, ירושלים: מוסד הרב קוק.
(תשמ״ג), ממעמקים, בתוך: דברי הגות והערכה, ירושלים: ההסתדרות הציונית העולמית, המחלקה לחינוך ותרבות תורניים בגולה.
(תשנ״ב), איש ההלכה, בתוך: איש ההלכה — גלוי ונסתר, ירושלים: ההסתדרות הציונית העולמית, המחלקה לחינוך ולתרבות תורניים בגולה.
סטור, אנתוני (1999), הכלב השחור של צ׳רצ׳יל ותופעות אחרות בנפש האדם, תרגמה: רות רונן, תל אביב: דביר.
סטטמן, דניאל ושגיא, אברהם (תשנ״ג), דת ומוסר, ירושלים: מוסד ביאליק.
סליגמן, מרטין (2000), ילדות אופטימית: תוכנית פסיכולוגית לבניית החוסן הנפשי של ילדים, תרגמה: חנה נווה, תל אביב: עם עובד.
(2005), אושר אמיתי: הגשמה עצמית באמצעות פסיכולוגיה חיובית, תרגמה: יעל זיסקינד־קלר, בן שמן: מודן.
עוז, עמוס (2002), סיפור על אהבה וחושך, ירושלים: כתר.
עוזיאל, הרב בן־ציון מאיר חי (תשנ״ג), הגיוני עוזיאל, ירושלים: הוועד להוצאת כתבי הרב.
עטטלינגער, יעקב (תרל״ג), ספר מנחת עני, אלטונה.
פיאז׳ה, ז׳אן (תשכ״ז), תפיסת העולם של הילד, תרגם: אליהו פורת, מרחביה: ספרית פועלים.
פיקו דלה מירנדולה, ג׳ובאני (1990), נאום על כבוד האדם, תרגם: גאיו שילוני, ירושלים: כרמל.
פסקל, בלז (תשל״ב), הגיגים, מצרפתית: יוסף אוּר, ירושלם: מאגנס.
פראנקל, ויקטור (1970), האדם מחפש משמעות: ממחנות המוות אל האקזיסטנציאליזם, תרגם: חיים איזק, תל אביב: דביר.
(1982), הזעקה הלא נשמעת למשמעות: הפסיכותרפיה וההומניזם, תרגם: חיים איזק, ירושלים: דביר.
פרום, אריך (תשל״ז), מנוס מחופש, תרגם: אדן גרץ, תל אביב: דביר.
פרץ, י״ל (תשכ״ו), כתבים, כרך שני: חסידות, ספר ראשון, תל אביב: דביר.
קאמי, אלבר (תשל״א), האדם המורד, תרגם: צבי ארד, תל אביב: עם עובד.
קאנט, עמנואל (תשכ״ה), הנחת יסוד למטפיזיקה של המידות, תרגם: משה שפי, ערך: ש׳ שטיין, ירושלים: מאגנס.
קוק, אברהם יצחק הכהן (תשל״א), מוסר אביך ומידות הראיה, ירושלים: מוסד הרב קוק.
קורצ׳אק, יאנוש (תשט״ז), כתבים פדגוגיים, תרגמו: דב סדן ושמשון מלצר, תל אביב: הקיבוץ המאוחד.
קירקגור, סרן (1996), או־או, תרגמה: מרים איתן, ירושלים: מאגנס.
רבינוביץ׳, נחום (תשמ״ד), יד פשוטה, ירושלים: חורב.
(תשנ״ח), דרכה של תורה, ירושלים: מעליות.
רידלי, מאט (2000), מוצא המידות הטובות, תרגם: עמוס כרמל, תל אביב: זמורה־ביתן.
רילקה, ריינר מריה (1998), אלגיות דואינו, הסונטים לאורפיאוס, תרגמה: עדה ברודסקי, ירושלים: כרמל.
רוסו, ז׳אן זאק (תשט״ז), על האמנה החברתית, תרגם: יוסף אוּר, ירושלים: מאגנס.
שלום, גרשם (תשס״ח), קבלת האר״י: אוסף מאמרים, ההדיר: דניאל אברמס, לוס אנג׳לס: כרוב.
שפינוזה, ברוך (תשכ״ב), מאמר תיאולוגי מדיני, תרגם: חיים וירשובסקי, ירושלים: מאגנס.
שקספיר, ויליאם (1971), מחזות: טרגדיות (מתרגמים שונים), תל אביב: הקיבוץ המאוחד.
(1990), סונטות, עברית: ש׳ שלום, ירושלים: מוסד ביאליק.
תומאס, דילן (תשל״ד), שירים נבחרים (מתרגמים שונים), ליקט וערך: אביב עקרוני, תל אביב: עקד.
Abrahams, Israel (1932),<i> Jewish Life in the Middle Ag-es</i>, London: Edward Goldston.
Acton, Lord (1985), <i>Essays in the History of Liberty</i>, J. Rufus Fears (ed.), Indianapolis: Liberty Classics.
Ahmed, Akbar S. (2003), <i>Islam Under Siege: Living Dan-gerously in a Post</i>־<i>Honor World</i>, Cam-bridge, UK: Polity.
Alter, Robert and Kermode, Frank (eds.) (1989), <i>The Lit-erary Guide to the Bible</i>, London: Fontana.
Anel, Marc (1999), <i>Loving Truth and Peace: The Grand Religious Worldview of Rabbi Benzion Uziel</i>, Northvale, NJ: Jason Aronson.
Baron, Salo (1945), <i>The Jewish Community</i>, Philadelphia: Jewish Publication Society of America.
Barton, John (1980), <i>Amos’s Oracles against the Na-tions</i>, Cambridge: Cambridge University Press.
Beck, Aaron (1989), <i>Cognitive Therapy and the Emotional Disorders</i>, London: Penguin.
Begley, Louis (1996), <i>About Schmidt</i>, New York: Alfred A. Knopf.
Berger, Peter (1969), <i>A Rumour of Angels</i>, New York: Anchor.
(1997), <i>Redeeming Laughter</i>, Berlin: Walter de Gruyter.
Berlin, Isaiah (2000), ‘My intellectual path’, in <i>The Power of Ideas</i>, London: Chatto and Windus.
Berman, Joshua (1955),<i> The Temple: Its Symbolism and Meaning Then and Now</i>, Northvale, NJ: Jason Aronson.
Bierce, Ambrose (2003), <i>The Devil’s Dictionary</i>, London: Folio Society.
Bleich, J. David (1997), ‘<i>Tikkun Olam</i>: Jewish Obliga-tions to non־Jewish Society’, in David Shatz, Chaim Waxman and Nathan Diament (eds.), <i>Tikkun Olam: Social Responsibility in Jewish Thought and Law</i>, Northvale, NJ: Jason Aronson.
Bloechl, Jeffrey (ed.) (2000), <i>The Face of the Other and the Trace of God</i>, New York: Fordham University Press.
Bryson, Bill (1991), <i>Mother Tongue</i>, London: Penguin.
Bulka, Reuven (1998), <i>Work, Life, Suffering and Death</i>, Northvale, NJ: Jason Aaronson.
Canﬁeld, Jack, Hansen, Mark Victor and Elkins, Rabbi Dov Peretz (eds.) (2001), <i>Chicken Soup for the Jewish Soul</i>, Deerﬁeld Beach, FL: Health Commu-nications.
Carter, Stephen (1999), <i>Civility</i>, New York: Basic Books.
Crisp, Roger (ed.) (1996), <i>How Should One Live? Essays on the Virtues</i>, Oxford: Clarendon Press.
Crisp, Roger and Slote, Michael (eds.) (1997), <i>Virtue Eth-ics</i>, Oxford: Oxford University Press.
Cuddon, J. A. (1992), <i>The Penguin Dictionary of Literary Terms and Literary Theory</i>, London: Penguin.
Dennett, Daniel (2003), <i>Freedom Evolves</i>, New York: Viking.
Eiseley, Loren (1978), <i>The Star Thrower</i>, New York: Times Books.
Elazar, Daniel (1998), <i>Covenant and Civil Society: The Constitutional Matrix of Modern Democracy</i>, New Brunswick, NJ: Transaction.
Eliach, Yaffa (1982), <i>Hasidic Tales of the Holocaust</i>, New York: Avon.
(1998), <i>There Once Was a World</i>, Boston: Little, Brown.
Ewen, F. (1948), <i>Poetry and Prose of Heinrich Heine</i>, New York: Citadel Press.
Fackenheim, Emil (1982),<i> To Mend the World</i>, New York: Schocken.
Fokkelman, J. P. (1991), <i>Narrative Art in Genesis</i>, Shefﬁeld: JSOT.
Frankl, Viktor (2004), <i>The Doctor and the Soul: From Psychotherapy to Logotherapy</i>, London: Souve-nir Press.
George, Henry (1899), <i>Moses: A lecture</i>, Berlin: J. Harrwitz.
Gerwood, J., LeBlanc, M. and Piazza, N. (1998), ׳The Purpose in Life Test and Religious Denomination׳, <i>Journal of Clinical Psychology</i>, 54: 49.
Gilman, Sander L. (1986), <i>Jewish Self</i>־<i>Hatred</i>: <i>Anti</i>־<i>Semitism and the Hidden Language of the Jews</i>, Baltimore: Johns Hopkins University Press.
Girard, René (1978),<i> Violence and the Sacred</i>, Baltimore: Johns Hopkins University Press.
Girard, René (1986), <i>The Scapegoat</i>, Baltimore: Johns Hopkins University Press.
(1987), <i>Things Hidden Since the Foundation of the World</i>, London: Athlone.
Glatzer, Nahum (ed.) (1969),<i> The Dimensions of Job</i>, New York: Schocken.
Glendon, Mary Ann (1991), <i>Rights Talk</i>, New York: Free Press.
Goldin, Judah (1965), ‘Introduction’, to S. Y. Agnon, <i>Days of Awe</i>, New York: Schocken.
Good, Edwin (1990), <i>In Turns of Tempest: A Reading of Job with Translation</i>, Stanford, CA: Stanford University Press.
Gordis, Robert (1965), <i>The Book of God and Man: A Study of Job</i>, Chicago: University of Chicago Press.
Gottwald, Norman (1980), <i>The Tribes of Yahweh: A Soci-ology of the Religion of Liberated Israel 1250–1050 BCE</i>, London: SCM Press.
Graef, Roger (1993), <i>Living Dangerously: Young Offend-ers in their Own Words</i>, London: HarperCollins.
Graff, Gil (1985), <i>Separation of Church and State: Dina de</i>־<i>Malkhuta Dina in Jewish law</i>, 1750–1848, Alabama: University of Alabama Press.
Gray, John (1995),<i> Isaiah Berlin</i>, London: HarperCollins.
(2000),<i> The Two Faces of Liberalism</i>, New York: New Press.
Harris, Michael J. (2003), <i>Divine Command Ethics</i>, London: Routledge Curzon.
Hayek, F. A. (1990), <i>The Fatal Conceit</i>, London: Routledge.
Hayward, John (ed.) (1930), <i>John Donne: Complete Poet-ry and Selected Prose</i>, London: Nonesuch.
(ed.) (1956),<i> The Penguin Book of English Verse</i>, London: Penguin.
Hayek, Friedrich (1988),<i> The Fatal Conceit</i>, London: Routledge.
Hertz, J. H. (1977), <i>The Pentateuch and Haftorahs</i>, London: Soncino.
Heschel, A. J. (1974), <i>A Passion for Truth: Reﬂections on the Founder of Hasidism</i>, <i>the Kotzker and Kierkegaard</i>, London: Secker and Warburg.
Hillers, Delbert (1969), <i>Covenant: The History of a Bibli-cal Idea</i>, Baltimore: Johns Hopkins University Press.
Hong, S. and Giannakopoulos, E. (1995), ‘Students’ Percep-tion of Life Satisfaction’, <i>College Student Jour-nal</i>, 29: 438.
Horovitz, David (2004), <i>Still Life with Bombers: Israel in the Age of Terrorism</i>, New York: Knopf.
Howard, Michael (2000), <i>The Invention of Peace</i>, London: Proﬁle.
Jonas, Hans (1984), <i>The Imperative of Responsibility</i>, Chicago: University of Chicago Press.
Joseph, Sandra (ed.) (1999), <i>A Voice for the Child</i>, London: Thorsons.
Kaufmann, Walter (1963),<i> The Faith of a Heretic</i>, New York: Anchor.
Kean, R., Van Zandt S. and Miller, N. (1996), ‘Exploring Fac-tors of Perceived Social Performance, Health and Personal Control’, <i>International Journal of Aging and Human Development</i>, 43: 297.
Keats, John (1999),<i> Letters 1814–1821</i>, Hyder Edward Rollins (ed.), Cambridge, MA: Harvard University Press.
Kennedy, Robert (1993), ‘A Tiny Ripple of Hope’, Speech to the National Union of South African Students’ Day of Afﬁrmation, Cape Town, 7 June 1966, in Brian MacArthur (ed.), <i>The Penguin Book of Twenti-eth</i>־<i>Century Speeches</i>, London: Penguin.
Kermode, Frank (2000), <i>The Sense of an Ending</i>, Oxford: Oxford University Press.
Lakoff, George and Johnson, Mark (2003), <i>Metaphors We Live By</i>, Chicago: University of Chicago Press.
Landes, David (1998), <i>The Wealth and Poverty of Na-tions</i>, London: Little, Brown.
Larkin, Philip (1988),<i> Collected Poems</i>, ed. Anthony Thwaite, London: Faber and Faber.
Lasch, Christopher (1985), <i>The Minimal Self: Psychic Sur-vival in Troubled Times</i>, New York: W. W. Nor-ton.
Latané, Bibb and Darley, John M. (1968), ‘Group Inhibition of Bystander Intervention’, <i>Journal of Personality and Social Psychology </i>10: 215–221.
–– (1970), <i>The Unresponsive Bystander: Why Doesn’t He Help?</i>, New York: Appleton־Century־Crofts.
Levenson, Jon D. (1993), <i>The Hebrew Bible, the Old Tes-tament, and Historical Criticism: Jews and Christians in Biblical Studies</i>, Westminster: John Knox Press.
Lepper, H. (1996), <i>In Pursuit of Happiness and Satisfac-tion in Later Life: A Study of Competing Theories of Subjective Well</i>־<i>Being,</i> PhD dissertation, University of California, Riverside.
Lifschitz, Judah (2003), <i>The Klausenberger Rebbe: The War Years </i>Southﬁeld, MI: Targum Press.
Lorenz, Edward N. (1967), <i>The Nature and Theory of the General Circulation of the Atmosphere</i>, Geneva: World Meteorological Organization.
(1973), <i>The Essence of Chaos</i>, Seattle: University of Washington Press.
Lovelock, James (1998), <i>The Ages of Gaia</i>, New York: Norton.
Margalit, Avishai (1996), <i>The Decent Society</i>, Cam-bridge, MA: Harvard University Press.
(2002),<i> The Ethics of Memory</i>, Cambridge, MA: Harvard University Press.
May, Larry (1992), <i>Sharing Responsibility</i>, Chicago: University of Chicago Press.
Murdoch, Iris (1992), <i>Metaphysics as a Guide to Mor-als</i>, London: Chatto & Windus.
Niebuhr, H. Richard (1978), <i>The Responsible Self</i>, London: Harper and Row.
Novak, David (1983), <i>The Image of the Non</i>־<i>Jew in Judaism: An Historical and Constructive Study of the Noahide Laws</i>, New York: E. Mellen Press.
(1998), <i>Natural Law in Judaism</i>, New York: Cambridge University Press.
Paton, H. J. (1981), <i>The Moral Law: Kant’s Groundwork of the Metaphysic of Morals</i>, London: Hutchinson.
Payne, Alexander (director) (2002),<i> About Schmidt</i>, New Line Cinema.
Pearl, Judea and Ruth (eds.) (2004), <i>I Am Jewish: Personal Reflections Inspired by the Last Words of Daniel Pearl, Woodstock</i>, VT: Jewish Lights.
Pegalis, L. (1994), <i>Frequency and Duration of Positive Affect: The Dispositionality of Happiness</i>. PhD dissertation, University of Georgia, Athens, Georgia, 1994.
Rahman, T. and Khaleque, A. (1996), ‘The Purpose in Life and Academic Behaviour Problem Students’, <i>Social Indicators Research</i>, 39: 59.
Rawls, John (1993), <i>Political Liberalism</i>, New York: Columbia University Press.
Redding, Stan and Abagnale, Frank W. (1980), <i>Catch Me If You Can</i>, New York: Grosset & Dunlap.
Redner, Harry (2001), <i>Ethical Life: The Past and Present of Ethical Cultures</i>, Lanham, MD: Rowman and Littleﬁeld.
Rieff, Philip (1966), <i>The Triumph of the Therapeu-tic</i>, London: Chatto & Windus.
Roosevelt, Theodore (1923–1926), ‘Speech at the Sorbonne, Paris, 23 April 1910’, in <i>The Works of Theodore Roosevelt, Memorial Edition</i>, New York: Charles Scribners, vol. 15.
Rosenbloom, Noah H. (1965), <i>Luzzatto</i>׳<i>s Ethi-co</i>־<i>Psychological Interpretation of Juda-ism</i>, New York: Yeshiva University.
Ryle, Gilbert (1963), <i>The Concept of Mind</i>, Harmondsworth: Penguin.
Sacks, Jonathan (1981)<i>, Rabbinic Conceptions of Respon-sibility for Others</i>, PhD Thesis, University of London.
(2000)<i>, The Politics of Hope</i>, second ed., Lon-don: Vintage.
(2003), <i>The Chief Rabbi’s Haggadah</i>, London: HarperCollins.
Saﬁre, William (1992), <i>The First Dissident: The Book of Job in Today</i>׳<i>s Politics</i>, New York: Random House.
Salamon, Julie (2003), <i>Rambam’s Ladder: A Meditation on Generosity and Why It Is Necessary to Give</i>, New York: Workman.
Sarna, Nahum (1970),<i> Understanding Genesis</i>, New York: Schocken.
Sartre, Jean־Paul (1966), <i>Being and Nothingness</i>, trans. Hazel Barnes, New York: Washington Square Press.
Schneidau, Herbert N. (1976), <i>Sacred Discontent: The Bible and Western tradition</i>, Berkeley: University of California Press.
Scholem, Gershom (1955), <i>Major Trends in Jewish Mysti-cism</i>, London: Thames & Hudson.
Schwartz, Delmore (1938), <i>In Dreams Begin Responsibili-ties</i>, Norfolk, CT: New Directions.
Selznick, Philip (1992), <i>The Moral Commonwealth</i>, Berkeley: University of California Press.
Sirgy, M., Cole, D., Kosenko, R. and Meadow, H. L. (1995), ‘A life satisfaction measure’, <i>Social Indicators Re-search</i>, 34: 237.
Steiner, George (1971), <i>Bluebeard’s Castle: Some Notes Towards the Redeﬁnition of Culture</i>, London: Faber and Faber.
Sykes, Charles (1993), <i>A Nation of Victims</i>, New York: St Martin׳s Press.
Swinburne, Richard (1989), <i>Responsibility and Atone-ment</i>, Oxford: Clarendon Press.
Taylor, Charles (1989), <i>Sources of the Self</i>, Cambridge: Cambridge University Press.
Tolstoy, Leo (1987),<i> A Confession and Other Religious Writings</i>, trans. Jane Kentish, London: Penguin.
Toulmin, Stephen (1990), <i>Cosmopolis: The Hidden Agen-da of Modernity</i>, New York: Free Press.
Trilling, Lionel (1972), <i>Sincerity and Authenticity</i>, Cambridge, MA: Harvard University Press.
Turgel, Gena (1987), <i>I Light a Candle</i>, London: Grafton.
Urofsky, Melvin (1975), <i>American Zionism from Herzl to the Holocaust, </i>Garden City: Anchor Press.
Walzer, Michael (1987), <i>Interpretation and Social Criti-cism</i>, Cambridge, MA: Harvard University Press.
Warnock, Mary (1960), <i>Ethics Since 1900</i>, London: Oxford University Press.
Weiss, Raymond and Butterworth, Charles (1975), <i>Ethical Writings of Maimonides, </i>New York: Dover.
Williams, A., Haber, D., Weaver, G. and Freeman, J. (1998), ‘Altruistic Activity’, <i>Activities, Adaptation and Ageing</i>, 22: 31.
Wilson, James Q. (1993), <i>The Moral Sense</i>, New York: Free Press.
(1997), <i>Moral Judgment</i>, New York: Basic Books.
Yeats, William Butler (1916),<i> Responsibilities and Other Poems</i>, London: Macmillan.
