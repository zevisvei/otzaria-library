<h1>לא בשם האל; אל מול האלימות הדתית</h1>

<h2>מבוא</h2>
<b>ראובן (רובי) ריבלין</b><sup style="color: gray;">*</sup>
<b>בשנים האחרונות נדמה לעתים שאנחנו נוסעים אחורה בזמן, היישר לימי הביניים.</b>
כמו לא עברו מאז מאות שנים, שוב אנו עדים למחזות נוראים: עריפת ראשים, השלכה ממגדלים, הטבעה במים, שריפה ורצח בדם קר — אכזריות הרותמת אליה את חידושי הטכנולוגיה. בדומה לימי הביניים, מסעות ההרג הללו אינם נעשים רק לשם הרס, רצח וסיפוק תאוות דם. מסעות ההרג הללו נעשים בשם האל, כפי שהוא נתפס בידי אותם מרצחים ארורים ונתעבים.
לאחר שנים רבות שבהן נראה היה כאילו הדת, האמונה, הולכת ומצטמצמת להיכלי הכנסיות, המסגדים, בתי הכנסת ובתי המדרש, שבה האמונה להיות שחקן מרכזי במגרש הגלובלי. נראה שאיש לא היה מוכן לכך, ואיש לא העריך שכך תיראה תחילתה של המאה העשרים ואחת. בעוד שבמלחמות העולם הגדולות והעקובות מדם של המאה העשרים נדמה היה שאלוהים נותר לחלוטין ״מחוץ למשחק״, הרי שמתקפת הטרור ב־11 בספטמבר 2001 השיבה את אלוהים לשדה הקרב. שוב נישא שמו כסיבה לרצח המונים נורא, שוב צועקים את שמו בעת הרג ורצח של אנשים תמימים ההולכים ברחוב ושוב נעשות כל הזוועות בשם מי שאנו, היהודים, מאמינים שהוא הישות המנוגדת ביותר לרוע ולזדון, שהוא ״אֵל רַחוּם וְחַנּוּן אֶרֶךְ אַפַּיִם וְרַב חֶסֶד וֶאֱמֶת״ (שמות ל״ד, ו).
אל מול הזוועות הללו, ומתוך ההתקוממות על נשיאת שמו של אלוהים לשווא, נדרשת משנה תיאולוגית שלמה ומקיפה; כזו שתדע לרדת לעומק המניעים המייצרים את הרעל הממית הזה ואף תדע להציע לה מענה. כדי לעשות זאת יש צורך בידע מציאותי מקיף, בגישה מעמיקה אל המקורות הדתיים וביכולת ניתוח וכתיבה מבריקה. הרב יונתן זקס נתברך בכל אלו ויכול לָאתגר החשוב הזה.
הרב זקס, שהוא בעיניי אחד מענקי הרוח היהודים שעמדו לנו בדור האחרון, התפנה למשימה. אחר שחיבר עשרות ספרים שבהם עסק מבחינה דתית ומוסרית במגוון נושאים אקטואליים, הוא מגיע לנושא הכה קשה הזה — אלימות בשם האל.
הרב זקס מאבחן את הרוע הזה וטוען כי אין הוא רק רוע יצרי, כוחני ואינטרסנטי, אלא ״רוע אלטרואיסטי״, כזה הנעשה בשמם של עקרונות מקודשים לכאורה, והמגיע כתגובת־נגד לרלטיביזם המוסרי השורר במערב. שהרי בעולם של רלטיביזם, כזה שאיבד אמות מידה של טוב ורע מוצקות וקשיחות — רק הכוח מדבר; ובעולם שאיבד רכיבים בסיסיים של זהות, משמעות וקהילה, ימשיכו תנועות דת קיצוניות ואלימות לצמוח ולנסות לשלוח את חִציהן מלאי הרעל לכל מקום המבקש לבנות חברה מוסרית ודמוקרטית.
מהי התקווה, לפי דעתו ודרכו הרוחנית-חינוכית של הרב זקס? חבירה של יהודים, נוצרים ומוסלמים לחומה אחת שתגן על האנושות, על החיים ועל הכבוד האלוהי הנרמס בידי מחללי שמו. חינוך דתי שיחנך לאהבת העולם, אך לא עולם צר כעולמה של הנמלה, אלא עולם עשיר ורבגוני שריבוי הקולות, הצבעים והדתות שבו הוא שמעניק לו את החן והיופי שלו, ״שלכל אחד ניגון משלו בסימפוניה העצומה של האדם״ (עמ׳ 267). בחינוך הזה יקשיבו החניך והחניכה לאב הקדמון שלנו, הלוא הוא אברהם, ישמעו את קריאתו ותחינתו לאלוהים שלא להשמיד את סדום, אף שהללו היו רעים וחטאים, ויפנימו שהאלוהים מבקש חיים ומבקש מאתנו שנבקש חיים.
אֶת הָאָרֶץ הַחַיִּים וְהַמָּוֶת נָתַתִּי לְפָנֶיךָ... וּבָחַרְתָּ בַּחַיִּים לְמַעַן תִּחְיֶה אַתָּה וְזַרְעֶךָ (דברים ל׳, יט), מצווה אותנו המקרא ומזכיר לנו שוב ושוב כי הבשורה הדתית היא בשורת חיים וברכה לכל סוגי החיים, ולא חלילה נטילתם; שכן לקיחת חיים היא חילול השם הגדול ביותר שאפשר לעשות. זוהי נשיאת שם האלוהים לשווא.
הרב זקס קורא לנשיאת ערכי קדושת החיים והסובלנות, הצדק והחמלה, אהבת הרֵע והגֵר, השוויון והסולידריות האנושית באון. אבל בחכמתו הוא יודע כי כדי לחנך אחרים עלינו לחנך קודם את עצמנו. אסור לנו לחשוב שמי מאתנו פטור ומחוסן מפני אותן רעות חולות המאיימות על האנושות, אלא לדעת שכולנו עלולים להגיע לשם ועל כולנו מוטל להביס את אלוהי השקר של האלימות ואת עבודת האלילים של רדיפת הכוח.
אני מודה למתיו מילר, לצוות של הוצאת מגיד ולמתרגם צור ארליך על מאמציהם להעביר את הספר החשוב הזה לשפת התנ״ך, שפת האמונה, שפתו של העברי הראשון — אברהם אבינו — ובכך להשיב את האבידה לבעליה.
אם בעקבות ספר זה נפנים כי אלימות ורצח בשם האל אינם דיבור בשמו אלא הם התגלמות האלילות והעבודה הזרה, אם נתעורר לעסוק בכך בצורה משמעותית ומקיפה — הרי שהספר הזה פעל את פעולתו החשובה.
<h2>הקדמה למהדורה העברית</h2>
זכות גדולה וכבוד הם לי לראות בתרגומו של ספרי <b>לא בשם האל</b> לעברית, שפת הבית והלב היהודי. לצערנו, הקוראים בישראל מכירים היטב את התופעה בה עוסק הספר: אלימות בשם הדת. מאז תקומת מדינת ישראל, ואף שני עשורים קודם לכן, נתונים אזרחי הארץ הזאת לאיומי מלחמה, אלימות וטרור. יתרה מזו, אויביה של ישראל אף מכחישים את עצם זכות הקיום שלה, יהיו גבולותיה אשר יהיו. יהודים בכל רחבי העולם חרדים לגורלה של ישראל. כולנו מתפללים למענה דבר יום ביומו. כולנו גאים בהישגיה. כל פיגוע טרור הגובה קרבנות בישראל גורם אבל ויגון לעם ישראל כולו.
כשכתבתי את הספר הזה שיוויתי לנגדי כל העת את גורלה של ישראל ואת עתידה. יצירת תיאולוגיה העונה על אתגרי המאה העשרים ואחת היא משימה שהדורות הבאים יידרשו להשלימה. אך למען הדורות הללו, חובתנו להתחיל במלאכה.
הדבר אפשרי, דווקא בגלל היקפה העצום של תופעת הרצח והאכזריות בשם הדת. מוסלמים, נוצרים ויהודים נמנים עם הקרבנות, וכמוהם הינדים, סיקים, בודהיסטים, בהאים וחסרי דת. כל בני האדם האלה יכולים להיקהל ולעמוד יחד על נפשם, ולהגן על החופש ועל האנושיות. ספרי זה הוא קול אחד במה שאני מקווה שייעשה לשיחה גלובלית.
<h2>תודות</h2>
לא הייתי מגיע לכלל השלמת ספר זה בלי עזרתם של חכמים שקראו את כתב היד והעלו הצעות מעמיקות רבות. תודתי למרק ברנר, לדיין אהרן (אייוון) בינשטאק, לכומר פרופ׳ ריצ׳רד בארידג׳, לד״ר מיגן בארידג׳, לדוד פרַיי, לפרופ׳ רוברט פ׳ ג׳ורג׳, לרב אלכס גרינברג, לאֵד חוסיין, לג׳סטין מקלארן, לג׳פרי פול, לרב יהודה סרנא, לפרופ׳ לזלי וגנר ולפרופ׳ נ״ט רייט. הערותיהם הצילוני ממעקשים ומטעויות. השגיאות שנותרו — כולן שלי. יש לי גם חוב עצום לנסיך אל־חסן בן טלאל ולפרופ׳ אכבר אחמד, שני אישים שזה שנים רבות מעוררים בי השראה בתפיסתם המוסלמית הנדיבה והאנושית.
תודות מיוחדות לצוות המשרד שלי — ג׳ואנה בן הראש, דן סאקר ועמם ואל שרידן — על האדיבות והיעילות שהם מקרינים יום־יום; לסוכנת הספרותית המעודדת והבלתי־נלאית שלי לואיז גרינברג; ולאיאן מטקאלף ולצוות בהוצאת הודר על המקצוענות ועל שמחת העמל. תודתי הגדולה ביותר ניתנת כתמיד לרעייתי איליין, משענתי המתמדת, הטובה שבקוראיי.
תודתי כתמיד נתונה למו״ל מעורר ההשראה שלי מתיו מילר, לעורכת המסורה גילה פיין, למתרגם הנפלא צור ארליך ולצוות הוצאת מגיד — תמי מגר, רות צדקיה והניה קולומבוס — על המקצועיות וההתלהבות בהן הם נרתמים להוצאת ספרי בעברית.
ספר זה בא לעולם בזכות מפגשים רבים שהיו לי לאורך השנים עם אנשים בני אמונות שונות אשר יודעים שהאנושיות המשותפת לכולנו עולה על ההבדלים הדתיים בינינו, והם גם אמיצים דיים להפגין זאת. מיטב תקוותינו לעתיד מתגלמות בהם ובמה שהם מייצגים. הקיצוניות הדתית פורחת כאשר ״אַנשֵׁי סְגוּלָה רָפְתָה רוּחָם, בְּעוֹד חִדְלֵי אִישִׁים כֻּלָּם עָצְמָה לוֹהֶטֶת״. אסור שמצב כזה יתקיים. נגד אלימות שמניעיה דתיים יש לנהל מאבק דתי לצד מאבק צבאי, והמאבק הזה צריך להתנהל בעוצמה לוהטת, משום שהוא יהיה אחד הקרבות המכוננים של המאה העשרים ואחת.
יונתן זקס <br>אדר התשע"ה
<h2>חלק ראשון; אמונה רעה</h2>
<h3>פרק א; רוע אלטרואיסטי</h3>
<span class="poetry indentAll">לעולם אין אדם עושה רעה במידה שלמה כל כך ובלב עליז כל כך כבשעה שהוא עושה אותה מתוך אמונה. (בלז פסקל)</span>
כשהדת הופכת אנשים לרוצחים, אלוהים בוכה.
את זה מספר לנו ספר בראשית. לאחר שברא אלוהים את יצורי האנוש הראשונים בצלמו, ראה כיצד הם מפרים את מצוותו הראשונה, ואוכלים מעץ הדעת, וכיצד הילד האנושי הראשון מבצע את הרצח הראשון. כחלוף פרק זמן קצר כבר ״מָלְאָה הָאָרֶץ חָמָס״. אלוהים ראה ״כִּי רַבָּה רָעַת הָאָדָם בָּאָרֶץ״ — ומן המשפט הזה מגיע הקורא אל אחד המשפטים הצורבים ביותר בספרות הדתית העולמית: ״וַיִּנָּחֶם ה׳ כִּי עָשָׂה אֶת הָאָדָם בָּאָרֶץ, וַיִּתְעַצֵּב אֶל לִבּוֹ״ (בראשית ו׳, פסוקים יג, ה, ו).
לעתים קרובות מדי בהיסטוריה של הדת, אנשים הרגו בשם אלוהי החיים, יצאו למלחמה בשם אלוהי השלום, שנאו בשם אלוהי האהבה ונקטו אכזריות בשם אלוהי הרחמים. כאשר זה קורה, אלוהים מדבר. לפעמים הוא מדבר בקול דממה דקה, המושתק בהמולת הקולות המתיימרים לדבר בשם אלוהים. אבל הוא מדבר. הוא אומר: <b>לא בשמי</b>.
הדת, בצורתה הפוליתיאיסטית, באה לעולם כהצדקתו של הכוח. היא כמובן הייתה בלתי־נפרדת מן המדינה — והרבה יותר מזה: היא הייתה הצידוק הטרנסצנדנטלי למדינה. מדוע יש הייררכיה על פני האדמה? מפני שיש הייררכיה בשמים. ממש כשם שהשמש מושלת בשמים, כך המלך, הקיסר או הפּרעֹה מושל בארץ. כשאחָדים דיכאו אחֵרים, כשהמעטים רדו ברבים, כשאוכלוסיות שלמות היו לִצְבא עבדים, כל זה נועד — כך נטען — להגן על הסדר המקודש הטבוע בעומק הוויית המציאות. בלעדי זה יחזור העולם לתוהו. הפוליתיאיזם היה הצידוק הקוסמולוגי לחברה ההייררכית. המונומנטים העצומים שלו, הזיקוראתים בבבל והפירמידות במצרים, אלו כאלו רחבים בבסיסם וצרים בקודקודם, היו סמלה הוויזואלי של ההייררכיה: הרבים למטה, המעטים על גביהם למעלה. הדת הייתה גלימת קדוּשה המכסה על ערוותה של רדיפת הכוח.
על הרקע הזה הופיע המונותיאיזם מבית מדרשו של אברהם כמחאה מתמשכת. לא ביום אחד השמיע המונותיאיזם האברהמי את כל טענותיו המהפכניות — אך במרוצת הדורות השלים את היריעה. הוא אמר שכל אדם, בלי קשר לצבע, לתרבות, למעמד או לאמונה, עשוי בצלמו של אלוהים וכדמותו. היושב במרומי השמים התערב בהיסטוריה כדי לשחרר את המדוכאים עלי אדמות. חברה נשפטת על פי יחסה לחלשים ולפגיעים שבבניה. החיים קדושים הם. רצח הוא פשע פלילי, מוסרי ודתי. בני־האדם צריכים להיות קשורים זה לזה בברית של צדק ומשפט, חסד ורחמים, סליחה ואהבה. אף כי בחלקיו המוקדמים ציווה המקרא מלחמה, בתוך מאות שנים ספורות קמו נביאיו ישעיהו ומיכה והיו לקולות הראשונים באנושות שדיברו על השלום כאידיאל. יום יבוא, אמרו, וגויי הארצות יכתתו חרבותם לאִתים וחניתותיהם למזמרות, ולא ילמדו עוד מלחמה. על פי התנ״ך, המונותיאיזם האברהמי בא לעולם כדחייה של האימפריאליזם ושל שעבודם הכוחני של בני־אדם בידי זולתם.
אברהם עצמו, האיש הנערץ על 2.4 מיליארד נוצרים, 1.6 מיליארד מוסלמים ו־13 מיליון יהודים, לא משל בשום אימפריה, לא גייס שום צבא קבע, לא כבש שום שטח, לא עשה שום נס ולא השמיע אף נבואה. אף שאורח חייו היה שונה משל שכניו, הוא נלחם למענם והתפלל למענם, במילים הנועזות ביותר שאדם מאמין הטיח אי פעם באלוהים: ״חָלִלָה לָּךְ! הֲשֹׁפֵט כָּל הָאָרֶץ לֹא יַעֲשֶׂה מִשְׁפָּט?״ (בראשית י״ח, כה). הוא שאף להיות נאמן לאמונתו — ולהיות ברכה לאחרים בלי קשר לאמונתם.
רעיון זה, שרבים התעלמו ממנו לאורך אלפי השנים שחלפו מאז, הוא גם עכשיו ההגדרה הפשוטה ביותר של אמונת אברהם. משימתנו איננה לכבוש את העולם, לגייר אותו או לכפות עליו אחידות אמונית. משימתנו היא להיות ברכה לעולם. השימוש בדת למטרות פוליטיות איננו צדיקות כי אם אלילות. ניקולו מקיאוולי, לא משה ולא מוחמד, הוא אשר אמר שמוטב שייראו מפניך משיאהבו אותך: כאמונתם של הטרוריסט והמחבל המתאבד. ניטשה, הראשון שכתב את המילים ״אלוהים מת״, הוא אשר העמיד כאתיקה את הרצון לעוצמה.
גיוס אלוהים להצדקת אלימות כלפי חפים מפשע אינו מעשה של קדושה, כי אם מעשה של חילול. זהו סוג של מעילה בקודש. זוהי נשיאת שם אלוהים לשווא.
מאז המתקפה על מגדלי התאומים ועל הפנטגון ב־11 בספטמבר 2001, האלימות הדתית לא פחתה. זה עשור ויותר אני הופך בדעתי בבעיה זו; שנים שידעו מלחמות באפגניסטן ובעיראק, התערבויות צבאיות של המערב בלוב ובסוריה, שינויי משטר במדינות רבות במזרח התיכון ועליית ארגון דאע״ש (ארגון המדינה האיסלאמית). לאורך התקופה הזאת המערב נחלש, והאיסלאם הפוליטי הרדיקלי התחזק.
אל־קאעידה והאידיאולוגיה האיסלאמיסטית שחוללה אותו הולידו עשרות, ואולי מאות, ארגונים המצויים בזיקה הדדית הדוקה ופרוסים ברחבי העולם. הארגונים הללו, וכמוהם מעשי הטרור שלהם, אינם מראים סימני דעיכה. בנובמבר 2014, לדוגמה, אירעו 664 פיגועי ג׳יהאד ב־14 מדינות, והם גבו את חייהם של 5,042 איש. בחודש שלאחר מכן פורסם דו״ח של השירות העולמי של הבי־בי־סי והמרכז לחקר הרדיקליזציה בקינגס קולג׳ בלונדון, שמסקנתו הייתה כי האיסלאמיזם הקיצוני ״חזק מאי פעם״ למרות שקיעתה של אל־קאעידה.<sup style="color: gray;">2</sup>
התחלנו להתרגל לראות בטלוויזיה ובמדיה החברתית מראות שחשבנו שפסו מהעולם עם ימי הביניים. ראשיהם של בני־ערובה נערפים. חיילים מבוקעים למוות בגרזנים. טייס ירדני נשרף חי. אוכלוסיות שקטות נטבחות. תלמידי בית ספר נרצחים בדם קר. ילדות קטנות נאנסות ונמכרות לשפחות. בני עשר הופכים לפצצות חיות. בדו״ח הוועדה לזכויות הילד של האו״ם מפברואר 2015 סופר כיצד דאע״ש עורך הוצאות להורג המוניות של ילדים, בעריפת ראש ובקבורה בחיים.<sup style="color: gray;">3</sup> כנסיות, בתי כנסת ומסגדים נהרסו, אתרים מקודשים חוללו, מתפללים נורו למוות בשעת תפילתם ונוצרים נחטפו ונצלבו. קהילות עתיקות נעקרו מבתיהן.
נוצרים נרדפים באופן שיטתי בחלקים רבים של העולם. ברחבי המזרח התיכון הם סובלים איומים, מאסרים והרג. באפגניסטן הנצרות כמעט נעלמה. ב־2010 הוצתה ונשרפה עד עפר הכנסייה האחרונה שנותרה שם. על מתנצרים מרחף גזר דין מוות. בסוריה נמלטו, על פי הערכות, 450 אלף נוצרים. בני מיעוטים דתיים נוספים במרחב המוסלמי, כגון מנדעים, יזידים ובהאים, נתונים אף הם למשיסה ולהרג.
במצרים, חמישה מיליוני נוצרים קופטים חיים בפחד. ב־2013, בהתקפה הגדולה ביותר נגד נוצרים מאז המאה התשע־עשרה, פוצצו ונשרפו יותר מחמישים כנסיות; האירוע זכה לכינוי ״ליל הבדולח של מצרים״.<sup style="color: gray;">4</sup> ילדות קופטיות נחטפות, מאוסלמות בכפייה ומושאות בכוח לגברים מוסלמים. אלו מהן המנסות לחזור לאמונתן הנוצרית צפויות למאסר ולמוות.
בשנת 2001 היו בעיראק מיליון וחצי נוצרים; היום יש בקושי 400 אלף. ב־2014 פתח דאע״ש במסע של עריפת ראשי נוצרים ושחיטתם, והודיע כי כל מי שיסרב להתאסלם ״ייהרג, ייצלב או ידיו ורגליו תיכרתנה״. נוצרים גורשו מהעיר השנייה בגודלה בעיראק, מוסול, עיר שיש בה נוכחות נוצרית יותר מ־1,600 שנה.
בסודאן רצחה המיליציה הערבית־מוסלמית ג׳נג׳אוויד מאז 1984, על פי האומדנים, כמיליון וחצי נוצרים. בפקיסטן הם חיים באימה מתמדת. בחבל פנג׳ב נידונה בנובמבר 2010 למוות בתלייה אישה נוצרייה, אסיה נורין ביבי, בעוון העלבת הנביא מוחמד. העונש בא משום ששתתה מים מקנקן ששתו ממנו עמיתותיה לעבודה, פועלות חקלאיות מוסלמיות. הללו התלוננו עליה שעשתה דבר האסור על נוצרים; היא הועמדה לדין, הורשעה ונידונה למוות, ובשעת כתיבתן של שורות אלו, ב־2015, היא עדיין במאסר, מחכה לשמיעת ערעורה בבית המשפט העליון.
לפני מאה שנים, הנוצרים היו חמישית מאוכלוסיית המזרח התיכון. כיום שיעורם שם הוא ארבעה אחוזים. זוהי המקבילה הדתית של טיהור אתני. זהו פשע נגד האנושות המתחולל בזמננו.
גם מוסלמים נרדפים — במיאנמר (בורמה), בדרום תאילנד, בסרי־לנקה, בסין ובאוזבקיסטן. 8,000 מוסלמים נרצחו בטבח בסרברניצה ב־1995, ורבים אחרים עונו, נאנסו או גורשו. בקמבודיה רצח החמר־רוז׳ כחצי מיליון מוסלמים בשנות השבעים, והרס 132 מסגדים. יהודי דתי, הרופא יליד ארצות־הברית ברוך גולדשטיין, פתח באש ב־1994 על מתפללים מוסלמים במערת המכפלה, הרג 29 ופצע 125. ב־2 ביולי 2014 נחטף ונרצח באכזריות הנער הערבי מוחמד אבו־חדיר ממזרח ירושלים, כנקמה על החטיפה והרצח של שלושת הנערים הישראלים בידי מחבלי חמאס. ב־10 בפברואר 2015 נרצחו שלושה מוסלמים בצ׳אפל היל שבצפון קליפורניה, ככל הנראה בידי אתיאיסט לוחמני.
רוב קרבנותיה של האלימות האיסלאמיסטית הם מוסלמים. על פי הערכת המרכז לאיסוף נתונים על הטרור הגלובלי באוניברסיטת מרילנד, כמחצית ממתקפות הטרור בשנים 2013-2004, וכ־60 אחוז מן הנפגעים בהן, אירעו בשלוש מדינות שאוכלוסייתן מוסלמית ברובה המכריע — עיראק, אפגניסטן ופקיסטן.<sup style="color: gray;">6</sup> אחד הפיגועים הקשים ביותר אירע בפשוואר שבפקיסטן. ב־15 בדצמבר 2014 הסתערו אנשי טליבאן חמושים על בית ספר של הצבא ורצחו 141 נפש, מהם 132 ילדים. מוסלמים רבים חשים מאוימים ממה שהם תופסים כאיבה מערבית — בין שמדובר באזרחים הרוגים במלחמה בעיראק, בהרוגי הפצצות מזל״טים בפקיסטן, בנפגעי תגובותיה של ישראל לירי הרקטות של חמאס, או באנטגוניזם כללי במדינות בהן המוסלמים הם מיעוט.
בינתיים האנטישמיות שבה אל העולם במלוא כוחותיה, בעוד זיכרון השואה חי. בכינוס בשטוקהולם ביום השנה ה־55 לשחרור אושוויץ, 27 בינואר 2000, התחייבו מנהיגי כל מדינות אירופה ליישום תכניות חינוכיות לידע השואה ולמאבק בגזענות. מאז, האנטישמיות גברה בכל המדינות הללו. יהודים עוזבים בפחד את צרפת, את הולנד, את נורבגיה, את שבדיה, את בלגיה ואת הונגריה. בסקר של סוכנות האיחוד האירופי לזכויות יסוד, שפורסם בנובמבר 2013, נמצא כי שליש מיהודי אירופה שוקלים לעזוב אותה.
בפיגוע ליד בית כנסת בקופנהגן, ב־14 בפברואר 2015, נרצח איש ביטחון מתנדב מן הקהילה. מעט קודם לכן, ב־9 בינואר אותה שנה, נורו למוות ארבעה יהודים בהשתלטות מחבלים על ״היפר כשר״ בפריז. במאי 2014 נרצחו שלושה אנשים בידי מחבל חמוש במוזיאון היהודי בבריסל. ב־2012, בטולוז שבצרפת, נרצחו מורה ושלושה תלמידים בידי מחבלים בבית הספר ״אוצר התורה״. בשלושת הפיגועים האחרונים, הרוצחים היו כולם מוסלמים ילידי צרפת. ובקיץ 2014 כותר בית הכנסת ליד הבסטיליה במרכז פריז בידי אספסוף גדול וזועם שצעק ״מוות ליהודים״.
שצעקות ״יהודים לגז״ תישמענה שוב ברחובות גרמניה, ושכמה ממדינות אירופה תיחשבנה כיום בעיני יהודים למקומות לא בטוחים — מי פילל לאלה, לאחר עשרות שנים של חקיקה נגד גזענות, של שיח בין־דתי ושל חינוך לזכר השואה? היהודים חוששים ששבועת ״לעולם לא עוד״ תיהפך ל״לעולם עוד ועוד״.
לא רק מאמיני דתות הייחוד האברהמיות נתונים לאיום. כמוהם גם בודהיסטים, הינדים, סיקים, זורואסטרים ובהאים. כת היזידים העתיקה שבצפון עיראק ניצלה בעור שיניה מרצח־עם בידי דאע״ש. כמה מן הדתות הלא־אברהמיות מצויות לעתים גם בצד התוקפן, בפרט לאומנים בודהיסטים והינדים. חופש הדת, זכות שנתקדשה בסעיף 18 בהצהרת זכויות האדם של האו״ם, מאוים כיום ביותר מרבע ממדינות העולם. דו״ח שכותרתו ״חופש הדת בעולם״, העוסק בשנים 2012–2014, טוען להידרדרות ניכרת בחופש הדת ב־55 מתוך 196 מדינות העולם, אם בלחץ משטרים סמכותניים אם בגלל קבוצות איסלאמיסטיות. אלה הם ימים של דאגה.
הביטוי ״הבאנליות של הרוע״ נטבע בידי חנה ארנדט בכתבה על משפט אייכמן. כוונתה הייתה לומר, בצדק או שלא בצדק, שרבים ממיישמי ״הפתרון הסופי״, ההשמדה המתוכננת של יהדות אירופה, היו פקידים אפורים שמילאו את פקודות השלטונות בעיקר מתוך ציות ולאו דווקא מתוך שנאה. ברוע המשתלט עתה על חלקים גדולים של העולם אין שום דבר באנלי.
רבים מעושי הרע הזה, ובכללם מחבלים מתאבדים ולוחמי ג׳יהאד, גדלו בבתים אירופיים, זכו להשכלה אוניברסיטאית, ועד הקצנתם נחשבו בעיני מכריהם לאנשים חביבים וידידותיים. להבדיל מן הנאצים, שהתאמצו להחביא את פשעיהם מעיני העולם, הטרוריסטים של ימינו מתאמצים דווקא לפרסם אותם בעזרת הפקות וידיאו מקצועניות ומיטב טכנולוגיית הרשתות החברתיות. העדר נקיפות המצפון שלהם בעשיית מה שחכמי דת והלכה מוסלמים פסקו שהוא פשע האסור על פי הקוראן הוא מדהים ממש. ניצוֹל מִטֶּבח שערכו אנשי הארגון האיסלאמיסטי בוקו חראם בגְווֹזָה שבניגריה תיאר באוזני עיתונאי כיצד רצחו הקיצונים בקור רוח, בזה אחר זה, מוסלמים אחרים. ״הם אמרו לנו שהם עושים את מלאכתו של אלוהים, אף על פי שכל האנשים שהם ירו בהם לנגד עיניי היו מוסלמים. הם נראו שמחים״.
דרוש לנו מונח שיתאר את התופעה הקטלנית הזאת, היכולה להפוך אנשים רגילים שאינם פסיכופתים בשום אופן לרוצחים קרי דם של ילדי בית ספר, עובדי סיוע, עיתונאים ומתפללים. זהו, אם לקרוא לו בשם, <b>רוע אלטרואיסטי</b>: רוע המבוצע למען מטרה מקודשת, בשמם של אידיאלים נאצלים.
בזאת אינני מתכוון להתנהגויות שנויות במחלוקת ערכית: הפלות, למשל, או סיוע להתאבדות. אינני מתכוון גם לסוגיות מורכבות כגון הרוגים אזרחיים בלוחמה א־סימטרית. אני מתכוון לרוע מהסוג שכולנו מזהים כרוע. רצח של חלשים, של חפים מפשע, של זקנים וטף, הוא רוע. רצח חסר הבחנה במתקפת טרור או בפיגוע התאבדות הוא רוע. רצח אנשים בגלל דתם או גזעם או לאומיותם הוא רוע. מתוך הכרה זו נוצר במהלך משפטי נירנברג, אחרי מלחמת העולם השנייה, המושג ״פשע נגד האנושות״: לתת כוח גלובלי לעיקרון שיש מעשים כה נתעבים שאי־אפשר להגן עליהם בטיעון נוסח ״רק מילאתי פקודות״. יש מעשים שהם זרים כל כך לרעיון האנושיות, עד שאי־אפשר להצדיקם בכך שהיו אמצעים להשגת מטרה גדולה, נאצלה או קדושה.
הרוע האלטרואיסטי הוא לאו דווקא דתי. כמה מן הדוגמאות עצומות־הממדים ביותר לרוע שכזה בהיסטוריה המודרנית היו משטרים חילוניים מושבעים: גרמניה הנאצית, ברית־המועצות הסטליניסטית, סין של מאו צה טונג, קמבודיה של פול פוט. הרציחות ההמוניות שבוצעו שם נועדו לנקום על עוולות קודמות, לתקן עיוותים־לכאורה, לשקם את כבוד האומה, או לייסד סדר חברתי שיביא לעולם שוויון וחופש. רק בעולם הבִּדְיוֹן מבוצעות הרעות הגדולות בידי קריקטורות של זדון: דארת ויידר, לורד וולדמורט, סארון או הג׳וקר. בהיסטוריה האמיתית, הרעות הגדולות נעשו בידי אנשים ששאפו להחיות תוֹר זהב קדום שנצבע בגוונים רומנטיים, שרצו להקריב את חייהם ואת חיי זולתם למען מה שנראה בעיניהם מטרה עילאית ואפילו מקודשת. בכמה מקרים הם ראו את עצמם כמי ש״עשו את מלאכתו של אלוהים״. הם ״נראו שמחים״.
כך הופכים חלומות אוטופיה לסיוטי גיהינום.
רבות נאמר ונכתב בשנים האחרונות בשאלת הקשר בין דת לאלימות. שלוש תשובות עיקריות מסתמנות. האחת: הדת <b>היא</b> המקור העיקרי לאלימות. לכן, אם רצוננו בעולם שלֵו יותר, עלינו לבטל את הדת. השנייה: הדת איננה מקור לאלימות. אנשים נעשים אלימים, כדברי תומס הוֹבּס, מתוך פחד, בקשת תהילה, ו״תשוקה מתמדת וחסרת מרגוע להשגת כוח אחר כוח, שאינה פוסקת אלא במוות״. לדת אין שום קשר לכך. מנהיגים עשויים להשתמש בה כבמניפולציה להנעת אנשים למלחמה, משום שיש בכוחה לדרבן את הבריות למעשי גבורה והקרבה עצמית, אך היא עצמה מלמדת אותנו לאהוב ולסלוח, לא לשנוא ולהילחם. התשובה השלישית היא: הדת שלהם כן; הדת שלנו לא. פנֵינו לשלום; פניהם למלחמה.
אף לא אחת מהתשובות הללו נכונה. אשר לראשונה, צ׳רלס פיליפס ואלן אקסלרוד תיעדו 1,800 סכסוכים בספרם <b>אנציקלופדיית המלחמות</b>, ומצאו כי הדת הייתה מעורבת בפחות מעשירית מהם. מחקר ושמו <b>אלוהים והמלחמה</b> שנערך בחסות הבי־בי־סי העלה כי הדת מילאה תפקיד כלשהו ב־40 אחוז מהסכסוכים, אך בדרך כלל זה היה תפקיד משני.
גם התשובה השנייה מוטעית. כשמחבלים וארגונים לוחמים יוצאים למלחמת קודש, מגדירים את מלחמתם כמאבק בשטן, דנים את הלא־מאמינים למוות ורוצחים תוך שהם צועקים שאלוהים גדול, אבסורד הוא להתכחש למניעים הדתיים שלהם. הדתות מבקשות אולי שלום, אבל שלום בתנאים שלהן. זה איננו מתכון לשלום, כי אם למלחמה.
התשובה השלישית היא דוגמה קלאסית להטיה תוך־קבוצתית. כמעט תמיד סבורים אנשים שהקבוצה שלהם עליונה על האחרות. הנרי טג׳פל, מחלוצי תיאוריית הזהות החברתית, הראה עד היכן מגיעים הדברים אפילו בקבוצות שחולקו באופן מקרי. באחד הניסויים שלו חילק את הנבדקים לקבוצות על פי הטלת מטבע. הם לא הכירו איש את רעהו קודם לכן, וידעו היטב שחולקו לקבוצות באופן אקראי לחלוטין — ובכל זאת דירגו את חברי קבוצתם כנחמדים יותר מחברי קבוצות אחרות. לקבוצות, כמו ליחידים, יש צורך בהערכה עצמית, והן מפרשות עובדות באופן שיאשר את תחושת העליונות שלהן. היהדות, הנצרות והאיסלאם מגדירות את עצמן כדתות של שלום, אף כי כל אחת מהן חוללה אלימות בנקודות מסוימות בהיסטוריה.
בספר הזה אעסוק פחות בזיקה הכללית בין דת לאלימות, ויותר באתגר הנקודתי של הקיצוניות הדתית הפוליטית במאה העשרים ואחת. הופעתה המחודשת של הדת ככוח גלובלי תפסה את המערב לא מוכן ולא מוגן, מפני שהוא היה שבוי בנראטיב שביטא סיפור אחר לגמרי.
אומרים ש־1989, שנת נפילתה של חומת ברלין וסוף המלחמה הקרה, הייתה המערכה האחרונה בדרמה מתמשכת, שבה הדת, ואחריה האידיאולוגיה הפוליטית, גוועו בתום תקופה ארוכה של שהות במחלקת טיפול נמרץ. תם עידן המאמינים — המאמינים הדתיים והמאמינים החילונים. במקומו באו כלכלת השוק והמדינה הדמוקרטית הליברלית, המעדיפה את היחיד ואת זכותו לחיות באופן שהוא בוחר על פני כל דת ותקן מוסרי. המנונו של הסדר החדש הזה היה ״<i>Imagine</i>״ של ג׳ון לנון, החוזה עולם שפסו ממנו האידיאולוגיות והדתות, עולם ״בלי שום דבר להרוג או להיהרג למענו״.
זה היה הפרק האחרון בסיפור שהחל במאה השבע־עשרה, עם תום עידן מלחמות הדת הגדולות. מאז, לאורך ארבע מאות, עבר המערב תהליך של חילון.
תחילה, במאה השבע־עשרה, בא חילון <b>הידע</b>, בדמות המדע והפילוסופיה. אחר כך, במאה השמונה־עשרה, בא חילון <b>הכוח</b> בדמות המהפכה האמריקנית, המהפכה הצרפתית, וההפרדה בין דת למדינה — רדיקלית בצרפת, דוקטרינרית פחות בארצות־הברית. במאה התשע־עשרה בא חילונו של <b>התרבות</b>, ואז הגלריות והמוזיאונים נתפסו כמקום מפגש עם הנשגב, חלופה לכנסיות. לבסוף, בשנות השישים של המאה העשרים, בא חילונו של <b>המוסר</b>, כאשר אומַץ העיקרון שניסח לראשונה ג׳ון סטיוארט מיל מאה שנה קודם לכן: שההצדקה היחידה להתערבות של מישהו, ובכלל זה המדינה, בהתנהגותו של הפרט בדל״ת אמותיו, היא מניעת נזק לאחרים. זו הייתה תחילת קִצם של הקודים האתיים המסורתיים, שהוחלפו בקדושתם המשוחררת של היחיד, האוטונומיה, הזכויות והבחירה.
לקראת סוף המאה העשרים כבר הגיעו רוב החילונים למסקנה שהדת, גם אם אינה מופרכת, היא מיותרת. איננו זקוקים עוד לתנ״ך כדי להסביר את העולם. במקומו יש לנו מדע. איננו צריכים טקסים מקודשים שינווטו את ספינת חיינו. במקומם יש לנו טכנולוגיה. כשאנחנו חולים, אין לנו צורך בתפילה. יש לנו רופאים, בתי חולים וניתוחים. אם אנחנו מדוכאים, יש לנו חלופה לנחמה שבדת: תרופות נוגדות דיכאון. כשאנו נתקפים רגשי אשמה, אנו יכולים לבחור בטיפול פסיכולוגי במקום בתא הווידויים. שוחרי התעלוּת הנפש ימצאו את מבוקשם בהופעות רוק ובתחרויות ספורט. אשר להיותנו בני־תמותה — הדבר הטוב ביותר, על פי מדורי הייעוץ בעיתונים, הוא לא לחשוב על כך יותר מדי. אנשים רבים אינם בטוחים אם יש אלוהים או אין, אך ברור להם שאם לא נטריד אותו הוא לא יטריד אותנו.
אלא שחילונים אלו שכחו דבר חשוב: שהאדם, ההומו־ספיינס, הוא החיה המחפשת משמעות. אם יש דבר אחד שהמוסדות הגדולים של העולם המודרני אינם עושים, הרי זה מתן משמעות. המדע מספר לנו איך הדברים פועלים, אבל אינו אומר מדוע. הטכנולוגיה נותנת לנו כוח אבל איננה יודעת להדריכנו מה לעשות בו. השוק נותן לנו אפשרויות בחירה אך מותיר אותנו תוהים כיצד לבחור. המדינה הדמוקרטית הליברלית נותנת לנו חופש לחיות באופן שנרצה, אך מסרבת סירוב עקרוני להדריכנו במה לרצות.
המדע, הטכנולוגיה, השוק החופשי והמדינה הדמוקרטית־ליברלית אפשרו לנו להגיע להישגים חסרי תקדים של ידע, חופש, תוחלת חיים ועושר. כולם הם מן ההישגים הגדולים ביותר של האנושות, ויש להוקירם ולשמרם. אבל אין בכוחם לענות לשלוש השאלות שכל אדם בעל הכרה עצמית ישאל בשלב זה או אחר בחייו: מי אני? למה אני פה? איך ראוי אפוא שאחיה? אלו הן שאלות שהתשובה להן היא הנחיה ולא תיאור, תוכן ולא טכניקה. התוצאה היא שהמאה העשרים ואחת מציידת אותנו בהכי הרבה בחירה אך בהכי מעט משמעות.
הדת חזרה מפני שקשה לחיות בלי משמעות. זו הסיבה לכך ששום חברה לא שרדה לאורך ימים בלי דת או תחליף דת. המאה העשרים הראתה ביד חזקה ובזרוע נטויה שהחלופות המודרניות הגדולות לדת — הלאום, הגזע והאידיאולוגיה הפוליטית — נוטות לא פחות מהדת להקריב קרבנות אדם לחלופות־האל שלהן.
הדת שחזרה איננה הדת שהתרגלנו לצפות לה במערב, דת מהורהרת, עדינה, פתוחה ושוחרת שלום. זו הדת במלוא נטייתה למדון ולתוקפנות, הדת הנכונה להילחם באויבי האל, לזרז את קץ הימים, להביא לסוף הניוון המוסרי ולנצחונם הסופי של האל, האמת הגדולה וההתמסרות לרצון העליון.
לא כל הזרמים הדתיים האנטי־מודרניים אלימים. להפך: היהודים החרדים הם שוחרי שלווה בדרך כלל, וכך גם קבוצות נוצריות כגון המֶנוֹניטים והאמיש, וקבוצות מוסלמיות כגון הסוּפים. כל רצונם הוא לחיות פרושים מן העולם, לבנות קהילות לאורם של ערכים מסוימים, ולהתקרב אל האלוהים בתודעה וברגש. בדרכיהם השונות, הם מעידים על חסד האל.
אך אין לכחד: האיום החמור ביותר על החופש בעולם הפוסט־מודרני הוא הדת הרדיקלית בגילומה הפוליטי. אלה הם פני הרוע האלטרואיסטי בזמננו.
דרוש מענה. אבל מצדו של מי? אנשי רוח מתמודדים עם תגובות אלימות ביותר לעבודתם. המחלוקת על ספרו של סלמאן רושדי <b>פסוקי השטן</b> (1989) הובילה לרצח מתרגמו ליפנית, לדקירת מתרגמו לאיטלקית, לפציעת־ירי קשה של המו״ל של התרגום לנורבגית, ולמותם בשריפה של שלושים וחמישה איש שבאו להשקת הספר בתורכיה.
הבמאי ההולנדי תיאו ון־גוך, יוצר הסרט <b>כניעה</b>, נרצח לאור היום במרכז אמסטרדם ב־2004. הוא נורה כמה פעמים מטווח קצר, ואז נדקר בסכין וראשו כמעט נערף. פרסום קריקטורות על הנביא מוחמד בדנמרק ב־2005 הוביל להפגנות אלימות ברחבי אפריקה, אסיה והמזרח התיכון, ולפחות מאתיים איש מתו בהן.
ב־2006, לאחר הרצאה מפי האפיפיור בנדיקטוס השישה־עשר באוניברסיטת רגנסבורג, חמש כנסיות הותקפו בשטחי יהודה, שומרון ועזה, נזירה איטלקית בת 65 נרצחה במוגדישו שבסומליה, וכומר נוצרי נחטף וראשו נערף במוסול שבעיראק. מערכת המגזין הסאטירי <b>שרלי אבדו</b> בפריז הותקפה פעמיים, תחילה בפיצוץ ב־2011 ושנית במתקפת מחבלים בינואר 2015. במתקפה השנייה נרצחו העורך, כמה מן הציירים ועוד חברי מערכת. בעידן הגלובלי שלנו, הדיבור איננו חופשי עוד.
המענה הקולני ביותר הגיע מ״האתיאיסטים החדשים״, קבוצה שעלתה על הבמה לאחר מתקפת 11 בספטמבר. עצוב היה לראות כיצד הם מגחיכים את עצמם ומחבלים בכוח השכנוע שלהם, בהעלותם את הטענה הכוזבת בעליל כי כל דת מובילה לאלימות וכי רוב האלימות בעולם באה מן הדת. לומר כך הוא כמו לבצע ניתוח מוח בעזרת דחפור. לכל דת היו רגעים אלימים משלה, כפי שהיו גם לכל תחליפי הדת; וכל דת גם העפילה לתקופות של סובלנות, נדיבות רוח ושלום.
באופן כללי, המערב סובל מנטייה להילחם את המלחמה הקודמת. המלחמה הקרה הולידה את מגִניו הגדולים של החופש — דמויות כגון פרידריך האייק, קרל פופר וישעיה ברלין. הם הגנו עליו מפני המשטר הטוטליטרי של ברית־המועצות. הם הראו בהצלחה שאוטופיה מרקסיסטית איננה בגדר האפשר, מפני שהאידיאלים הגדולים של החופש והשוויון מתנגשים. מה שאנו מוסיפים לאחד — אנו גורעים מן השני.
הבעיה הייתה שהם גם טענו כי הדבר הגרוע ביותר שיכול להיות הוא ודאות. האמונה, אמרו, מובילה לרודנות. בזאת הם טעו ואף סתרו את עצמם. האייק היה בטוח שהחופש עדיף על השעבוד, פופר היה בטוח שחברה פתוחה טובה מחברה סגורה, וברלין — שחירות שלילית טובה מחירות חיובית. אולם הם התעקשו כל כך ששום אמת איננה סופית, עד שעבודתם השפיעה בכיוון שהם לא תכננו: היא חיזקה את מצדדי היחסיות המוסרית.
היחסיות המוסרית איננה מציעה שום הגנה מפני המלחמה המשתוללת עכשיו נגד המערב ועקרונות החופש שלו. אם היחסיות נכונה, אי־אפשר לומר על שום דבר שהוא רע באמת ובאופן מוחלט. אני יכול לחשוב, בהתאם לתפיסתי הסובייקטיבית, כי הרג אזרחים, שימוש בילדים כבמגִנים אנושיים ושעבוד ילדוֹת קטנות הם דברים רעים. אבל אני חייב להסכים שאתה יכול להחזיק בתפיסה אחרת. אתה מאמין שביצוע המעשים הללו הוא מילוי צו מקודש המגדיל את תפארתו של אלוהים בעולם. הערכים שלנו שונים מפני שהשקפות העולם שלנו הן, כלשונו של ישעיה ברלין, בלתי־מתאימות. שיח כזה יכול אולי להיות משכנע בנופיה השלווים של אוקספורד, בשנות השלום הארוכות שידעה אנגליה לאחר מלחמת העולם השנייה. אך הוא אינו הולם בשום אופן את אתגרי השעה שלנו.
מהי אפוא החלופה? כדי לחפש אותה עלינו לנסוע תחילה אחורה בזמן, אל מלחמות הדת של המאות שלאחר הרפורמציה, המאה השש־עשרה והמאה השבע־עשרה. בצרפת נמשכה מלחמת הקתולים וההוגנוטים מ־1562 עד 1598, וב־1618 החלה המלחמה הגדולה וההרסנית הידועה בשם מלחמת שלושים השנה. בין המלחמות ההן ובין אירועי ימינו יש קווי דמיון מדהימים.
כמו בימינו, גם אז החלה האי־נחת במהפכה בטכנולוגיית המידע. אז, הטכנולוגיה החדשה הייתה הדפוס, המצאה שפותחה בידי יוהן גוטנברג באמצע המאה החמש־עשרה. המצאות רבות שינו את העולם, אבל כאשר מתחוללת תמורה בדרך תיעודו ומסירתו של מידע, השלכותיה שיטתיות יותר מהשלכותיהן של המצאות אחרות, והן משנות את פניהם של המוסדות, של התרבויות ואפילו של דרכי החשיבה.
הטכנולוגיה החדשה הקלה את ההגעה אל מעגלים רחבים של אוכלוסייה, והוזילה אותה מאוד. התוצאה הייתה התפשטות האוריינות ודמוקרטיזציה של הגישה אל הידע, ובעקבותיהן ערעור גובר על כל מדרגי הכוח הקיימים. כבימינו כן אז, הביטוי העיקרי לתמורה היה דתי: הרפורמציה של לותר, שהחלה כאשר הוא מִסמר את 95 התזות שלו אל דלת ״כנסיית כל הקדושים״ בוויטנברג ב־31 באוקטובר 1517.
רוב יסודות משנתו של לותר נוסחו כבר מאתיים שנה קודם לכן בידי ג׳ון ויקליף באוקספורד שבאנגליה. הם לא נפוצו בתקופה זו אלא רק בימי לותר, והסיבה לכך פשוטה: הדפוס. הספר הראשון שהודפס בהמוני עותקים היה התנ״ך. על פי ההערכות, באנגליה לבדה נדפסו בשנים 1517—1640 יותר ממיליון עותקים של התנ״ך והברית החדשה. גם הכרזתו של לותר עצמו הופצה בזכות הדפוס. תוך חמישה־עשר יום היא נפוצה בכל גרמניה, ותוך שלושה שבועות פלטו אותה מכבשי דפוס בשלוש ערים שונות בגרמניה. עד 1546 יצאו לאור 430 מהדורות לתרגומו של לותר לתנ״ך.
התוצאה הייתה מאה של מלחמת דת, שרטוט מחדש של המפה המדינית של אירופה; היה זה תחילת סופה של ״האימפריה הרומית הקדושה״, ותחילתה של התארגנות מדינית חדשה בחוזה וֶסְטְפַלְיָה ב־1648, התארגנות שהתבססה על מדינות לאום ריבוניות ועל מאזן כוחות. זוהי המערכת אשר נתונה עכשיו, על פי ספרו של הנרי קיסינג׳ר <b>סדר עולמי</b>, בסכנה.
מה שעשה אז הדפוס לרפורמציה, האינטרנט עושה היום לאיסלאם הפוליטי הרדיקלי. הוא הופך אותו לכוח גלובלי המסוגל להסית לטרור ולגייס המונים בכל העולם. הקיצונים הבינו שמכמה וכמה בחינות, הדת כאילו נוצרה עבור המאה העשרים ואחת. מדובר בישות גלובלית הרבה יותר מאשר מדינות הלאום. הרדיקלים הדתיים משתמשים בתקשורת האלקטרונית החדשה בתחכום רב יותר מעמיתיהם החילונים. הם גם פיתחו מבנים ארגוניים המותאמים הרבה יותר לזמננו.
אוֹרי בּרַפמן ורוֹד בֶּקסטרוֹם טענו בספרם <b>כוכב הים והעכביש</b> כי ארגונים חסרי מנהיגות יהיו שליטי העתיד. לכוכב הים ולעכביש צורה דומה אך מבנה פנימי שונה. עכביש שראשו נקטם ימות, אך כוכב ים יכול להתחדש אפילו מרגל קטועה אחת. וזה מה שקרה לתנועות ההמשך הרבות של אל־קאעידה.
מעניין אפוא לחזור למאה השבע־עשרה ולבדוק מה הוביל אז לסיום מלחמות הדת, ומתוך כך להולדת העולם המודרני ולהפיכת המערב לראש החץ של הקִדמה במקום סין והאימפריה העותומאנית.
<b>במלחמה מנצחים בכוח הנשק, אך את השלום משיגים בכוח הרעיונות</b>. במאה השבע־עשרה, הרעיונות ששינו את העולם היו פרי מחשבתם של שורת הוגי דעות דגולים, כגון ג׳ון מילטון, תומס הובס, ברוך שפינוזה וג׳ון לוק. עקרונות היסוד שלהם היו האמנה החברתית, המגבלות על כוחה של המדינה, דוקטרינת הסובלנות, חירות המצפון ומושג זכויות האדם.
לא כל ההוגים הללו היו דתיים. הובס ושפינוזה נחשבו בזמנם אתיאיסטים. מילטון היה מגדולי המשוררים הדתיים, ולוק היה נוצרי סוֹציני. אף על פי כן, ארבעתם שאבו את רעיונותיהם הפוליטיים בראש ובראשונה מהתנ״ך. אחד העקרונות החשובים ביותר שלהם, הנמצא גם בקוראן (סורת אל־בקרה 256), הוא שאסור שתהיה בדת כפייה.
עקרונות אלו תקפים גם היום, אבל יש הבדל חשוב בין אז לבין עכשיו. במאה השבע־עשרה, התנועה העיקרית הייתה נגד עוצמתה הדתית של הכנסייה הקתולית, ובעד חילונם של חיי החברה לתחומיהם. כיום, לפחות במזרח התיכון, הכיוון הוא הפוך. המהפכה היא נגד החילון; חילון משני סוגים שונים. הראשון הוא הלאומנות החילונית שנתגלמה במשטרי עבד אל־נאצר, סאדאת ומובארק במצרים, אסד בסוריה וסדאם חוסיין בעיראק — משטרים ששמם יצא לשמצה כמושחתים ומדכאים. השני הוא התרבות החילונית של המערב, שבעיני מי שעולמו הוא עולם המסורת נראית מנוונת, חומרנית ומשחיתה את הנפש. בפשטות: <b>המאה השבע־עשרה הייתה שחר עידן החילון. המאה העשרים ואחת תהיה תחילת עידן ביטול החילון</b>.
המאה העשרים ואחת תהיה דתית יותר מן המאה העשרים מכמה סיבות. האחת, שכבר הזכרנו, היא שמכמה וכמה בחינות הדת מותאמת לעולם של תקשורת גלובלית מיידית יותר מכפי שמותאמים לו מדינות הלאום והמוסדות המדיניים הקיימים.
סיבה שנייה, שנעיין בה בפרק הבא, היא משיכת ידיהן של תרבויות המערב לאחר מלחמת העולם השנייה מהצורך האנושי היסודי ביותר: חיפוש הזהות. הדתות הגדולות מספקות זהות. הן מציעות משמעות, כיוון, קוד התנהגות ומערכת כללים לחיים מוסריים ורוחניים, ואילו המערב הליברלי־דמוקרטי של השוק החופשי נמנע מכך.
הדתות המונותיאיסטיות המתייחסות אל אברהם אבינו — היהדות, הנצרות והאיסלאם — בולטות במיוחד במתן תחושת גאווה וחשיבות לאדם הרגיל; וכולנו, או לפחות רובנו, אנשים רגילים. אמונה המספרת לנו שאנחנו בסך הכול גֶנים אנוכיים ושאין שום הבדל עקרוני בינינו לבין שאר בעלי החיים, שאנחנו חיה חברתית בחברה שהמניעים העיקריים בה הם כסף והצלחה, אזרחיו של יקום שנברא בלי שום סיבה ואשר יום אחד יחדל מלהתקיים וגם לכך לא תהיה סיבה — אמונה כזו לעולם לא תדבר אל הרוח האנושית בעוצמה שבה מדברת אליה האמונה הדתית האברהמית, זו המספרת לנו שנבראנו בצלם אלוהים אל תוך עולם שהוא ברא באהבה.
הסיבה השלישית עניינה דמוגרפיה. באיחוד האירופי אין אפילו מדינה אחת ששיעור הילודה בה מגיע לשיעור התחלופה, השיעור הנדרש לשמירה על גודל האוכלוסייה — 2.1 ילדים בממוצע לאישה. הממוצע האירופי הגיע לשפל של 1.47 ילדים לאישה, ומאז עלה מעט והוא עומד על 1.6; עלייה שהגורם העיקרי לה הוא אוכלוסיית המהגרים. פירוש הדבר שאוכלוסייתה הילידית של אירופה סובלת מדלדול אטי ומתמשך. הפער יתמלא בעזרת ההגירה ובעזרת שיעור הילודה הגבוה בקרב מיעוטים אתניים.
בכל העולם, שיעורי הילודה הגבוהים ביותר מצויים אצל הקבוצות הדתיות ביותר. כפי שהראה אריק קאופמן בספרו <b>היִירשו דתיים את הארץ?</b>, במחצית המאה הקרובה צפויה תמורה כבירה בהרכבו הדתי של רוב העולם, ואירופה תהיה מובילת השינוי. המערב — למעט יוצאת דופן יחידה, ארצות־הברית — איננו מצליח למלא את הצו הדרוויניאני ולהוריש את הגנים שלו לדור הבא.
פירושו של כל זה הוא שאיננו יכולים לדחות עוד את ביצוע המשימה שהמערב חומק ממנה למן המאה השבע־עשרה. עם הפסקת ההרג ההדדי של הקתולים והפרוטסטנטים <b>ניטל הכוח מן הדת</b>. התיאולוגיה שיצרה את העימות מלכתחילה נזנחה במידה רבה והייתה לאבן שאין לה הופכין. היא רבצה רדומה כמו די־אן־איי קפוא. במשך ארבע מאות שנה ידעו הבריות שדוקטרינות דתיות עלולות להזיק באופנים רבים, אך היות שהכוח נלקח מידיה של הדת — כמה נזק היא כבר יכולה לעשות?
לא עוד. בעולם של מעצמות־על שוקעות, מוסדות בינלאומיים מאובנים, מגפה של מדינות כושלות או נחשלות ותוהו ובוהו הובסיאני של מלחמות אזרחים ומלחמות שבטיות, קיצונים דתיים צוברים כוח. פירושו של דבר הוא שאין לנו כמעט ברירה, אלא לבחון מחדש את התיאולוגיה המובילה מלכתחילה לסכסוכים אלימים. <b>אם לא נעשה את העבודה התיאולוגית, נתמודד עם המשכיות הטרור המאפיין עד כה את המאה שלנו, שכן אין לו שום סוֹף טבעי אחר.</b>
אי־אפשר לשים לו סוף באמצעים צבאיים בלבד. מויסס נעים, במחקרו המשפיע <b>קץ הכוח</b>, מבהיר זאת כַּשֶּׁמש. המלחמות, הוא אומר, נעשות יותר ויותר א־סימטריות: צבאות גדולים נגד צבאות קטנים ולא מסורתיים. ולא זו אף זו, <b>בחלק גדל והולך מן המקרים הצד המנצח הוא דווקא הצד החלש מבחינה צבאית</b>. מחקר שנערך באוניברסיטת הרווארד הראה כי בעימותים א־סימטריים במחצית הראשונה של המאה התשע־עשרה, הצד החלש מבחינת גודל הצבא והיקף אמצעי הלחימה השיג את מטרתו ב־12 אחוז מהמקרים — ואילו במחצית השנייה של המאה העשרים (עד 1998) הצד החלש ניצח ב־55 אחוזים מהמקרים. מכך מסיק נעים כי ״כשמדינות לאום יוצאות בימינו למלחמה, כוח צבאי גדול מניב פחות מכפי שהניב בעבר״.
העבודה שצריכה להיעשות עכשיו היא תיאולוגית. עמד על כך בנאום היסטורי באוניברסיטת אל־אזהר, בתחילת שנת 2015, נשיא מצרים עבד אל־פתאח א־סיסי. הוא קרא ל״מהפכה דתית״ ואמר, ״העולם האיסלאמי משוסע, נהרס, אובד. ואנו אלה המאבדים אותו״.
האתגר מוטל לא רק לפתחו של האיסלאם, אלא גם לפתחן של היהדות והנצרות. בנובמבר 1995 התנקש סטודנט יהודי צעיר, יגאל עמיר, בחיי ראש ממשלת ישראל יצחק רבין, שלדעתו סיכן את עתידה של ישראל בתהליך השלום שניהל. כמו ברוך גולדשטיין, שרצח עשרים ותשעה מוסלמים בתפילתם, גם עמיר היה בעל השכלה אקדמית, דתי, ומונָע בידי עקרונות דתיים. גולדשטיין, ככל שאנו יכולים לשער, האמין שהוא ממלא את מצוות מחיית זכר עמלק, סמל הרוע במקרא (דברים כ״ה, יט). עמיר החשיב את רבין לרודף, דהיינו אדם המהווה סכנה לאחרים, או למוסֵר, בוגד בבני־עמו. אני מאמין באמונה שלמה שהיהדות היא דת של שלום. אך לא כולם מפרשים את הדת באותו אופן. שום דת גדולה אינה יכולה לומר, מתוך ודאות עצמית, ״ידינו לא שפכו דם נקיים מעולם״.
כיהודים, נוצרים ומוסלמים, עלינו להיות נכונים לשאול את השאלות הבלתי־נעימות. האם אלוהי אברהם רוצה שמאמיניו יַהרגו למענו? האם הוא תובע קרבנות אדם? האם הוא שָׂשׂ על מלחמות קודש? האם הוא רוצה שנשנא את אויבינו ונפעיל טרור כלפי הכופרים? האם אנו קוראים נכון את כתבי הקודש שלנו? מה אומר אלוהים לנו, כאן, עכשיו? אין אנו נביאים, אבל אנו יורשיהם ואיננו נטולי הכְוונה בסוגיות הגורליות הללו.
למה זה קרה עכשיו? מפני שהעולם משתנה בקצב מהיר מאי פעם, והיות ששינויים הם דבר מבלבל, הם גורמים לתחושות של אבדן ושל פחד העלולות להידרדר במהירות לכדי שנאה. עולמנו שטוף שנאה. האינטרנט, לצד הברכה הרבה הגלומה בו, יודע להפוך את השנאה למגפה. באמצעות הרשתות החברתיות יכול אדם להפיץ את ארס שנאתו על פני תבל ומלואה. באמצעות יוטיוב יכול ארגון לזעזע עולם שלם בסרטונים של התזת ראשים ושריפת אנשים חיים.
ריבוי ערוצי התקשורת משמעו שמקור החדשות שלנו איננו עוד העיתונים הממוסדים ותחנות הרדיו והטלוויזיה. תקשורת ההמונים מתחלפת בתקשורת הכָּמוֹנים: מפנייה אל קהל מגוון הנחשף לטווח רחב של דעות — לפנייה אל קהל של אנשים ״כמוני״, קהל ממוקד, גם אם מפוזר מבחינה גיאוגרפית, של חברים ברשת חברתית הקרובים זה לזה ברקע ובדעות ומחפשים מידע שיאשש את עמדותיהם הקיימות. כך מתפוררת החברה לכדי מערך של קבוצות־דעה.
האינטרנט גם הופך את השנאה לגלובלית. אירועים שבעבר הייתה להם השפעה מקומית בלבד שולחים עתה גלי הלם סביב העולם. פרובוקציה שנעשית במקום אחד יכולה לעורר זעם במקום אחר. מעולם לא היה קל יותר ליצור פרנויה ולהפיצה. מי שמתַקשר עם אנשים הרחוקים ממנו אלפי מילין ואינם יכולים לבדוק עובדות, יכול בנקל להפוך עכבר להר והערת אגב פעוטה לעלבון מכוון.
ועוד, מעולם לא היה קל יותר ליצור דמוניזציה יעילה לקבוצות אוכלוסייה שלמות. לוחמי ג׳יהאד ומחבלים מתאבדים מגויסים בעזרת זרם בלתי־פוסק של דימויים בדבר השפלתם כביכול של מוסלמים בידי אחרים; אחרים אלו מתוארים כשטן הגדול או הקטן, ואפשר להרוג בהם בלי נקיפות מצפון שכן הם רודפי האיסלאם. גם בחיי היומיום, לאינטרנט יש אפקט של הסרת עכבות: קשר בין־אישי שאינו פנים אל פנים, כי אם רִשתי ולעתים אלמוני, הוא קשר שניטל ממנו הממד האישי ועל כן הוא נוח להידרדר לגילויי גסות ואלימות מילולית. צריך רק לקרוא תגוביות, טוקבקים, כדי להיווכח באפקט הזה: ההיגיון מוחלף בחמת זעם, והנימוקים מומרים בהשמצות. הציביליוּת — נוהגי הנימוס, האדיבות והעידון המאפשרים חיי חברה תקינים — גוססת. וכשהציביליות גוססת, הציביליזציה עצמה נתונה בסכנה.
אנו, אנשי המערב, נוטים לחוש את ההתרחשויות הללו בעמימות, ולא תמיד להבינן. אנחנו כאלה משום שמאז המאה השמונה־עשרה המערב יצר לו, באמצעות כלכלת השוק והדמוקרטיה הליברלית, צורת חשיבה שאין לה תקדים היסטורי, טיפוס אישיות ייחודי: <b>השחקן הרציונלי</b> המקבל החלטות על סמך בחירה אישית וחישוב של ההשלכות. לדידו של השחקן הרציונלי, אין בעיה בלתי־פתירה ואין עימות בלתי־פתיר. צריך פשוט להתיישב לשולחן, לסעֵר מוחין, להשוות תרחישים חלופיים ולהגיע לתוצאה הנותנת את המרב לכל המעורבים.
בעולמו של השחקן הרציונלי מושלים <b>האינטרסים</b>. לפעמים הם אישיים, לפעמים קיבוציים, אבל תמיד הם אינטרסים. בתמונת העולם הזאת חסר רכיב חשוב: <b>הזהות</b>. זהות היא תמיד תופעה קבוצתית. היא ספוגה היסטוריה, זיכרון ותחושה חיה של העבר ושל עוולותיו, ומאוחה לבלי הפרד עם שלוש רגישויות מוסריות: נאמנות, כבוד ויראה; אותן שלוש מידות טובות שערכן פוחַת במשקי השוק, בדמוקרטיות הליברליות ובתרבות האינדיבידואליזם. דווקא משום שאני מוקיר את כלכלת השוק ואת הפוליטיקה הדמוקרטית־ליברלית, אני חושש שהמערב איננו מבין את גודל עוצמתם של הכוחות המתנגדים לו. פועלים כאן יצרים ששורשיהם עמוקים וחזקים יותר מכל חישוב של אינטרסים. התבונה לבדה לא תנצח בקרב הזה. לא תעזור לה גם תגבורת בדמות מילים כגון ״חופש״ ו״דמוקרטיה״. בעיני רבים חופש ודמוקרטיה הם רעיונות מצוינים, אך לדידם של רבים אחרים אין הם הפתרון הרצוי כי אם הבעיה עצמה; לא היעד כי אם האויב.
הנה הטיעון המרכזי של ספרי, במרב הפַּשטות שאני יכול לגייס: יש קשר בין דת ובין אלימות, אך הוא עקיף, לא ישיר. בפרק ב יוסבר מדוע. אולם יש גם קשר אחר, מהותי יותר, למונותיאיזם האברהמי ולשלוש הדתות שהוא העמיד: היהדות, הנצרות והאיסלאם. התחקות אחר הקשר הזה, עד לעומק שורשיו, היא תפקידם של פרקים ג-ה. אני בוחן בהם את התהליכים החברתיים והפסיכולוגיים המובילים לרוע אלטרואיסטי — אותו רוע המודגם היטב באלימות הנעשית בשם האלוהים. בפרקים הללו ניתֵן דגש באנטישמיות, לא מפני שהיא המקרה החשוב ביותר של שנאה שמניעיה דתיים, אלא מפני שהיא משקפת את התהליכים הכלליים באופן הברור ביותר. הקרבנות הנוצרים והמוסלמים של האלימות רבים לאין ערוך מאלה היהודים — גם בימי הצלבנים וגם כיום. ובכל זאת, העמדת האנטישמיות תחת עדשת המיקרוסקופ תעזור לנו להתחקות אחר רצף האירועים ההופך פחד לשנאה ושנאה לאלימות רצחנית, מביס את הרציונליות וזורע חורבן והרס עצמי.
היחסים בין היהדות, הנצרות והאיסלאם היו לאורך ההיסטוריה יחסים מורעלים, ואני מנסה להבין מדוע. בפרקים הללו אעיין בשלוש תופעות: דפוס חשיבה, מיתוס ומערכת יחסים. ראשית, ישנו דפוס חשיבה מסוים המאפשר את הרוע האלטרואיסטי: דואליזם. הוא איננו מתיישב עם המונותיאיזם, ובכל זאת הוא מצליח מפעם לפעם לקנן בו. שנית, יש מיתוסים המזינים דפוס חשיבה זה, והם מאריכי ימים וסתגלנים עד להפתיע, ויודעים לנוע מדת אחת לחברתה ואפילו מתרבויות דתיות לתרבויות חילוניות. ושלישית, יש מערכת יחסים ייחודית בין שלוש הדתות האברהמיות, היוצרת ביניהן מתיחות.
כל אחת מן השלוש הניחה בתחילת דרכה שקודמותיה תיעלמנה. היא סברה שמאמיניהן ימירו את דתם, או לפחות יכירו בעליונות האמונה החדשה. הנוצרים ציפו שהיהודים יתנצרו מפני שמייסד דתם היה יהודי. המוסלמים ציפו שהיהודים והנוצרים יתאסלמו מפני שאמונתם אימצה את אברהם, את משה ואת ישו ושילבה בתוכה יסודות ממשנותיהם. אלא שדתות אלו לא נעלמו. היו שהמירו את דתם, אך היו רבים מהם שלא. יהודים נשארו יהודים. נוצרים נשארו נוצרים. התוצאה היא שהיהדות, הנצרות והאיסלאם מאותגרות, ואפילו מאוימות, כל אחת מקיומן של האחרות. ברוב התקופות לא הייתה לכך השלכה ממשית רבה. יהודים, נוצרים ומוסלמים חיו זה לצד זה בשלום בחלק הארי של תקופת קיומן המשותף של הדתות. אך בתקופות סוערות ובעתות משבר ההשלכות היו מרחיקות לכת.
ישנה, כפי שאני מראה בפרק ה, צורת חשיבה שאפשר לזהות את גרעינה בסדרת סיפורים בספר בראשית המוכרים בצורה זו או אחרת בשלוש הדתות. כאן נולדה הבעיה. בלתי־אפשרי להתעלם מן הסיפורים הללו — אך אפשר גם אפשר לפרש אותם מחדש. נרהיב עוז ונאמר אפילו כי <b>אותם טקסטים העומדים בשורש הבעיה יכולים, אם יפורשו כיאות, לספק לה פתרון</b>. לשם כך נדרשת קריאה מחודשת, רדיקלית, של הטקסטים הללו — קריאה שהיא האזנה לטהרת קולו הקדום של המונותיאיזם עצמו.
חלקו השני של הספר הנו הקריאה הזאת. אני טוען שסיפורי המקרא הללו עמוקים מכפי שמקובל היה לחשוב, ושהרבה מן האלימות מוּנעת־הדת לאורך ההיסטוריה הייתה תוצאה של כישלון בהבנת מלוא העומק והמורכבות המאתגרת שלהם. החלק השלישי צופה אל האתגרים המרכזיים האחרים של המונותיאיזם האברהמי בעידן הגלובלי. מה דרוש כדי שבני אברהם — יהודים, נוצרים ומוסלמים — יחיו יחד בשלום, ומה אנו עלולים להפסיד אם לא נצליח בכך?
הידיעה על התמורה המתחוללת כאשר יהודים, נוצרים ומוסלמים מתגלים זה לזה במלוא אנושיותם היא אשר עשתה את הספר הזה לאפשרי.
במקרה של היהדות והנצרות, זה קרה רק לאחר השואה. התמורה הייתה דרמטית. כיום, לאחר ניכור שנמשך כמעט אלפיים שנה, יהודים ונוצרים נפגשים כמעט תמיד כידידים — ואפילו כאחים, כלשונם של האפיפיורים האחרונים — ורק לעתים רחוקות מתעמתים הם כאויבים.
כך גם עם האיסלאם. בעת כתיבת הספר הזה אירע דבר שריגש אותי מאוד. ביום שישי, 9 בינואר 2015, מחבל איסלאמיסט נכנס למרכול ״היפר כשר״ בפריז ורצח ארבעה יהודים שקנו אוכל לשבת. עובד מוסלמי במרכול, לסאנה באתילי, הצליח להסתיר מפני הרוצח עשרים לקוחות יהודים בחדר הקירור של המרכול, והציל את חייהם. כששיבחו באוזניו את האומץ שלו השיב, ״כולנו אחים. זו לא שאלה של יהודים, נוצרים או מוסלמים. כולנו היינו באותה סירה, והיינו צריכים לעזור זה לזה להיחלץ״.
כמו מלאלה יוספזאי, הילדה הפקיסטנית המוסלמית שנאבקה על זכויות הנשים נגד הטליבאן, ניצלה מניסיון התנקשות והייתה ב־2014 האדם הצעיר בכל הזמנים שזכה בפרס נובל, לסאנה באתילי הוא מגיבורי דורנו. הוא והיא ועוד מיליונים מייצגים את היכולת לתת לאמונה לחזק את האנושיות המשותפת שלנו, לא לחבל בה. זה נשמע פשוט, אבל ההיסטוריה מלמדת שלא. אנשים דתיים הנתונים לרגשות חזקים — פחד, כאב, חרדה, בלבול, תחושת אבדן והשפלה — הופכים תכופות את יריביהם לשטניים, והתוצאות הן הרסניות. האמונה הדתית היא קריאתו של אלוהים אלינו לזהות את עקבותיו שלו בפניו של ״האחר״. אבל לכך נדרשת תיאולוגיה של האחר — וזה הדבר שאני מציע בספרי.
נסיקתה של הדת בלבושה הפוליטי הרדיקלי בזמננו איננה מקרית בשום אופן. היא באה בגלל סדרה של החלטות שהתקבלו לפני מחצית המאה והובילו ליצירת רשת ענקית של חינוך והטפה המוקדשת לרעיון שאהבת אלוהים פירושה שנאת אויבי אלוהים. התוצאה הסופית הייתה שיטפון של תוהו ובוהו, אלימות וחורבן המטביע צדיק עם רשע. אנחנו צריכים עכשיו, באותה מידה של רצינות ומסירות שהאיסלאמיסטים הפגינו, לחנך לשלום, לסליחה ולאהבה. כל עוד המוסדות הגלובליים שלנו אינם נוקטים עמדה ברורה נגד החינוך וההטפה לשנאה, כל מאמציהם במסלול הדיפלומטי ובמסלול ההתערבות הצבאית יעלו חרס. בסופו של דבר, האחריות היא שלנו. העולם של מחר נולד מתוך מה שאנחנו מלמדים את ילדינו היום. זהו נושא ספרנו.
הוא מתחיל בפשוטה שבכל השאלות: מה גורם לאנשים להיות אלימים מלכתחילה?
<h3>פרק ב; אלימות וזהות</h3>
<span class="poetry indentAll">איזו כימֶרה, אם כן, הוא האדם! איזה חידוש, איזו מפלצת, איזה תוהו, איזו סתירה, איזה עילוי! שופטם של כל הדברים, שלשול חלשלוש, היכלה של האמת, מדמנתם של הספק והטעות, תפארתה ותועבתה של תבל. (בלז פסקל)</span>
שני חברים הולכים בג׳ונגל ושומעים שאגת אריה. האחד מתחיל לחשוב על מקומות מסתור. השני נועל נעלי ריצה. שואל האחד, ״מה אתה חושב לעצמך? אין סיכוי שתרוץ מהר יותר מהאריה״. עונה השני, ״אני לא צריך לרוץ מהר יותר מהאריה. די לי שארוץ מהר יותר ממך״.
הבדיחה הזאת מסופרת בסרט <b>משחק החיקוי</b> העוסק באלן טיורינג, גאון המתמטיקה שהגה את המחשב וסייע לפצח את קוד ״אניגמה״ של צבא גרמניה במלחמת העולם השנייה. אך זמן רב לפני טיורינג היה מי שידע שזו יותר מבדיחה: שזהו אחד המתחים היסודיים במצבו של האדם. האיש היה צ׳רלס דרווין, והבדיחה מגלמת את הערעור החמור ביותר על תיאוריית הברירה הטבעית שלו.
האיש הראשון בבדיחה מחפש פתרון קיבוצי. הוא מנסה למצוא דרך להציל את עצמו ואת חברו. האיש השני מותאם לברירה הטבעית. הוא חושב על פתרון שיציל אותו במחיר חיי חברו. הוא יודע כי יהיה מה שיהיה, אחד משניהם ימות — ומוטב לו שזה לא יהיה הוא.
זוהי, בתמצית, הדילמה האנושית. מה קודם למה, אלטרואיזם או הישרדות? הטוב המשותף או האינטרס האישי? מה אנחנו בתוך תוכנו: קדושים או חוטאים? מלאכים או שדים? מוּסרנים או מקיאווליסטים? הבדיחה נשענת על העובדה שאנחנו כאלה וכאלה גם יחד. זוהי העמימות המרכזית במהותו של האדם.
הבעיה של דרווין הייתה זו: אם נכונה תיאוריית הברירה הטבעית, אם האבולוציה היא תחרות על משאבים מצומצמים שבה שורדים רק המותאמים ביותר והם אלה המורישים את תכונותיהם לדור הבא, כי אז יש לצפות שהאנוכיים הם שישרדו. האלטרואיסטים, אלה המסכנים את עצמם למען ביטחון הכלל, ימותו בממוצע מוקדם יותר ולא יצליחו להוריש את הגנים שלהם. אותם יאכל האריה.
בלשונו של דרווין, האמיצים ביותר, אלה המוכנים יותר מאחרים להקריב את עצמם, ״ימותו בממוצע במספרים גדולים יותר מאנשים אחרים״, ואצילי הנפש ״לעתים תכופות לא יותירו אחריהם צאצאים להוריש להם את טבעם האצילי״. האלטרואיזם אמור אפוא להיכחד לאורך הדורות. אין הוא אסטרטגיה טובה של הישרדות. מוטב לתת לאחרים להסתכן, ולוודא כי אתם עצמכם, לכל הפחות, בטוחים.
אלא שדרווין ידע כי האלטרואיזם נערץ בכל חברה אנושית ששִמעה הגיע לאוזניו. אפילו בעלי חיים מסתכנים למען הקבוצה שלהם. הפרט המשמיע קול אזהרה בהבחינו בטורף מתקרב עוזר ללהקה לברוח אך מגדיל את הסבירות שהטורף יגלה אותו עצמו. בלשון ימינו: הייתכן שגנים אנוכיים יתקבצו ליצור אנשים נטולי אגו?
אפשר להגיע לאותה בעיה גם מהכיוון ההפוך. מאז ימי סוקרטס שואלים הפילוסופים: למה להיות מוסרי? אפלטון חשב שזה עניין של ידע. אנשים עושים רע רק מתוך בורוּת. אריסטו חשב שזה בלתי מתקבל על הדעת. אנו סובלים לעתים מאַקְרַסְיָה, חולשת הרצון. אנו נעשים אפוא לאנשים טובים באותו אופן שאנחנו נעשים שחקני טניס טובים או כנרים טובים: באמצעות אימון הנמשך עד שההתנהגות המבוקשת נעשית לנו לטבע. להיות מוסרי פירושו לרכוש את הרגלי־הלב שאנו מכנים ״מידות טובות״.
בעידן המודרני, עמנואל קאנט חשב שהתבונה (במובן מסוים של המילה) היא העושה אותנו למוסריים. פעולה מוסרית היא פעולה שאפשר להציעה כחוק אוניברסלי. אל לנו לְשַׁקֵּר, כי אם כולם ישקרו איש לא יבטח ברעהו והתקשורת בין בני־האדם (שהיא גם הבסיס המאפשר את השקרנות עצמה) תתפורר. אי־מוסריות היא סוג של סתירה פנימית. התבונה מאפשרת למחשבתנו לסלול לנו את הדרך אל המידה הטובה.
דייוויד יוּם ואדם סמית חשבו שאי־אפשר לבסס את ההנעה ההתנהגותית כולה על התבונה. תחושות או רגשות (מה שיוּם כינה ״היצרים״) הם הבסיס האמיתי להתנהגות, ועל כן המוסריות היא פרי רגשות נאותים כלפי הזולת. כדברי משפט הפתיחה של <b>התיאוריה של הרגשות המוסריים</b> מאת אדם סמית, ״ייחשב האדם אנוכי כאשר ייחשב, אין ספק כי טבועים בו גם עקרונות הגורמים לו להתעניין בגורלם של אחרים ולראות את אושרם כחיוני בשבילו אף על פי שאינו מרוויח מאושרם דבר לבד מן העונג לראותו״. כיום יש ראיות מדעיות לקיום חוש מוסרי זה: מדע המוח מדבר על נוירוני־מראה, והביוכימיה על האוקסיטוצין.
על כל הגישות הללו מתבקשת שאלה: אם ברור כל כך איך להיות מוסרי — אם הידע, ההרגל, האופי, התבונה והרגש מורים כולם את הדרך אל הישר והטוב — איך ייתכן שאנשים, לאורך כל הדורות, שיקרו, רימו, שדדו, גנבו, העליבו, תקפו, דיכאו, נישלו ורצחו? זוהי שאלתו של דרווין מן הכיוון ההפוך. אם אנחנו טובים כל כך, למה אנחנו רעים כל כך?
נקודת הזינוק השלישית, זו הדתית, היא אשר פתחנו בה את ספרנו. כיצד קורה שאנשים רוצחים בשם אלוהי החיים, מכריזים מלחמה בשם אלוהי השלום, שונאים בשם אלוהי האהבה ומתאכזרים בשם אלוהי הרחמים? אם נבראנו בצלם אלוהים, איך קורה שאנחנו מרבים כל כך לפגוע במעשה ידי אלוהים, ובייחוד בבני־אדם זולתנו העשויים אף הם בצלמו?
את ליבת התשובה נתן דרווין עצמו. בספרו <b>מוצא האדם</b> כתב, ״לא יכול להיות ספק כי שבט שרבים מבניו מצטיינים ברוח פטריוטית, בנאמנות, בצייתנות, באומץ ובאהדת הזולת, ועל כן נכונים תמיד לעזור איש לרעהו ולהקריב את עצמם למען הטוב המשותף, ינצח את רוב השבטים האחרים; וזו תהיה ברירה טבעית״.
אנחנו חיות חברתיות. אנחנו מעבירים את הגנים שלנו כיחידים, אבל שורדים רק בקבוצות. אין הדבר הזה מייחד את בני־האדם. נמלים, דבורים ורוב היונקים מסיירים, מאכילים וחיים בקבוצות. בטבע הפראי, פרט הנפרד מקבוצתו הוא מת מהלך. הפרט הבודד הוא הראשון להיות לטרף.
זהו יתרונו האבולוציוני העילאי של המין האנושי. מכל צורות החיים, אנו היעילים ביותר ביצירת קבוצות ובשמירה עליהן. אנו החברתית שבחיות. לא זו אף זו, ביולוגים רבים סבורים שהדחף לשפר את היכולת החברתית הוא אשר הוליד את השפה. זו גם הסיבה לגודלו העצום של מוחנו: פי שלושה מזה של אבות אבותינו.
אנחנו משתפים פעולה — ואנחנו מתחרים. אנחנו משתפים פעולה כדי להתחרות. אדם אחד לא ישרוד מול אריה. אבל עשרה או מאה יכולים לשרוד, אם יפעלו כצוות יעיל. או אז, הסכנה הגדולה ביותר לחייהם לא תהיה חיות טורפות, אלא קבוצה אנושית אחרת המעוניינת באותם משאבים מצומצמים עצמם: מזון, מחסה ומרחב מחיה. ככל שהקבוצה חזקה יותר, כך טובים הסיכויים שתוכל ליריביה. במאבק ההישרדות הדרוויניסטי, הצוות המלוכד ביותר, המיומן ביותר בתיאום הכשרונות של חבריו והמשימות העומדות בפניו, יחיה — ויקום מחר בבוקר לעוד יום של מאבק.
מכאן שיש לנו שתי מערכות של אינסטינקטים, שהושחזו ודויקו במשך מאות על מאות של היסטוריה אבולוציונית. מערכת אחת — ״רוח פטריוטית, נאמנות, צייתנות, אומץ ואהדת הזולת״ של דרווין — דוחפת אותנו אל האלטרואיזם. אנחנו עובדים למען טובתה של הקבוצה, מפני שעצם חיותנו תלויה בה. ככל שהקבוצה חזקה כן רבים הסיכויים שנשרוד ונעמיד דורות חדשים. כדברי דרווין, גם זוהי ברירה טבעית.
המערכת השנייה — התגובות הראשוניות ביותר שלנו, התוקפנות והפחד, הזעם והלוחמנות והנכונות לפגוע באחרים — מעצבת את יחסינו עם קבוצות יריבות המתחרות עם קבוצתנו על משאבים המצויים בצמצום. המהירות והכוח של תגובות אלו חיוניים להצלחתנו בזירת התחרות של הברירה הטבעית.
אנחנו, אפוא, מלאכים <b>וגם</b> שדים. מלאכים כלפי אלה שלצדנו, שדים כלפי אלה שבצד האחר. זו תוצאת האינסטינקט האנושי — ולא רק האנושי — ליצור קבוצות. קבוצות מאחדוֹת ומְפַלגות. הן מפַלגות מתוך כך שהן מאחדות. כל קבוצה היא הצטרפות של יחידים רבים אל ״אנחנו״ קולקטיבי. אבל כל ״אנחנו״ מוגדר כניגוד ל״הם״, אלה שאינם כמונו. הא בהא תליא. הכלה והדרה ירדו כרוכות מן השמים.
הנה לנו שורשם המשותף של האלימות ושל האלטרואיזם. הנה לנו התשובה לשאלתו של דרווין. האלטרואיזם ממלא תפקיד מכריע בהישרדות הקבוצה. השאלה אם הברירה הטבעית פועלת רק ברמת הפרט או שיש מקום לדבר גם על ברירה טבעית של קבוצות היא שאלה השנויה זה מכבר במחלוקת עזה בין הביולוגים. אבל אין ספק ששרידתם של פרטים תלויה בנכונותם של חברים בקבוצה להסתכן ולהקריב למען טובתה של הקבוצה בכללותה. זוהי הפונקציה הביולוגית של הצד ה״מלאכי״ בטבע שלנו.
הוא הדין גם בכיוון ההפוך, ומכאן יובן מדוע יש רוע אנושי גם אם התבונה או הרגש דוחפים אותנו למוסריות. נטייתנו לנהוג יפה באחרים, יהיה מקורה אשר יהיה, מתועלת בדרך כלל כלפי מי שיש לנו ולו זהות משותפת. היוונים, ראשוני הפילוסופים והמדענים בעולם, החשיבו כל מי שאינו יווני לברברי — מילה שנגזרה מחיקוי קול פעייתן של הכבשים. טווח האכפתיות המוסרית שלנו איננו אינסופי. הקבוצה יכולה להיות קטנה ויכולה להיות גדולה, אבל במבחן המעשה, להבדיל מן התיאוריה, אנו נוטים לראות את אלה שאינם דומים לנו כלא לגמרי אנושיים.
וכך גם באשר לדת. דתות העולם הגדולות אמרו דברים נעלים על אהבה, חמלה, הקרבה וצדקה. אבל אותם רגשות נאצלים מתועלים תדיר כלפי בני־אמונתנו, או לפחות כלפי מאמינים פוטנציאליים. כלפי אלה שאינם מאמינים — בני דתות אחרות, חסרי דת, ואלה הנחשבים על פי אמונתנו לכופרים — הדתות מסוגלות להיות אכזריות וחסרות רחמים.
יש בנו פוטנציאל אלים מפני שאנו חיות חברתיות — וככאלה אנו יוצרים קבוצות המתחרות זו בזו על משאבים ונאבקות זו בזו על הישרדות. להבדיל מחיות חברתיות אחרות, אנו יכולים לבחור ביחסי גומלין לא־אלימים עם קבוצות אחרות, אך למרבה הצער לא תמיד אנו בוחרים כך. ישנה גם אלימות תוך־קבוצתית, אך ברובה היא מוכלת (הגבול הקובע מה נחשב תוך־קבוצתי הוא תלוי הקשר: קבוצות נוטות להתחלק לפלגים, לכתות, לזרמים, למפלגות ולסיעות, ואז, לעניינים מסוימים כל הקבוצה רואה עצמה כקבוצה אחת, אך לעניינים אחרים כל חלק עומד לעצמו). האלימות המובילה למלחמות ולטרור היא אלימות בין קבוצות, והדבר יוצר לכידות וסולידריות בתוך הקבוצה, ופחד, חשדנות ותוקפנות כלפי קבוצות חוץ. לא החילוניות ולא האמונה הדתית הופכות אותנו למה שהננו, לאותו תמהיל מוזר של טוב ורע המעלה אותנו לפסגות מוסריות ומדרדר אותנו לתהומות פרא. הקבוצתיות שלנו היא הגורמת לכך.
אך אם ההתניה התורשתית שלנו היא להקדים דאגה להישרדותנו לדאגה להישרדותם של אחרים, מהו הדבר המאפשר לנו ליצור קבוצות מלכתחילה? מאין צץ האלטרואיזם? לתשובה שלושה רבדים שונים מאוד זה מזה.
על הראשון הצביע בדרך ציורית המדען הבריטי גב״ס הולדיין כאשר נשאל אם היה קופץ לנהר כדי להציל את אָחיו. הוא ענה, ״לא, אבל הייתי קופץ כדי להציל שני אחים שלי, או שמונה מבני־דודיי״. במבט ראשון, לעולם אין זה הגיוני שאדם יסכן את חייו כדי להציל את זולתו העלול לטבוע. למה יקפד אדם את עתידו ואת ההמשכיות שלו למען אחרים? טענתו של הולדיין, שהורחבה בשנות השישים בידי ויליאם המילטון ואחרים, היא שהדבר הגיוני אם האנשים שאותו אדם מנסה להציל קרובים אליו מאוד. אנו חולקים 50 אחוז מהגנים שלנו עם אחינו ואחיותינו (ועל כן שני אחים ״שקולים״ לנו, בחשבון של הולדיין), שמינית מהגנים שלנו עם בני־דודינו (וכך אנו ״שקולים״ גנטית לשמונה מדודנינו), וכן הלאה. על כן, בהצילנו את חיי בני־משפחתנו אנחנו עדיין מעבירים הלאה את הגנים שלנו. זהו הגיונה של ״ברירת השאֵרים״, והוא נקבע על פי דמיון גנטי.
ההיגיון הזה מתיישב גם על הלב. אנחנו יודעים שהמשפחה היא משכָּנו הראשוני של האלטרואיזם. בה אנו מעבירים את הגנים שלנו לדור הבא, בה גלומה האפשרות להמשיך את עצמנו לאחר מותנו. אדמונד בֶּרק אמר כי ״רגשותינו הציבוריים נולדים בתוך משפחותינו״, ואלקסיס דה־טוקוויל כתב כי ״כל זמן שנשמר הרגש המשפחתי, מעולם לא היה המתנגד לעריצות בודד לנפשו; הוא הביט סביבו ומצא לו תומכים, ידידי מורשת ושארי בשר״. הביולוגיה, המוסר והחברה נפגשים. המוסר מתחיל בשאֵרוּת.
השאלה איך קבוצות מתרחבות — מקרובים לחברים, מִשְּׁאֵרִים לַשְּׁאָר — הטרידה מאוד את הביולוגים האבולוציוניים עד שלהי שנות השבעים. אם האינטרס העצמי מנצח תמיד את הטוב המשותף, מה גורם לחיה כלשהי, שלא לדבר על האדם, ליצור התאגדות עם אחרים שאינם קרובים אליה? זו הייתה נקודת המוצא של תומס הובּס בדבריו הידועים על החיים במצב הטבעי, שבהם יש ״פחד מתמיד וסכנה מתמדת מפני מוות אלים; וחייו של אדם הם חיי בדידות דלים, מאוסים, חייתיים וקצרים״. מה עוצר מלחמה בין יריבים לפרק זמן שיספיק להם להגיע לידי התאגדות?
את התשובה סיפקו מחקרים מבריקים בסוף שנות השבעים ובתחילת שנות השמונים. הם השתמשו בתרגיל מחשבתי ידוע מתורת המשחקים הקרוי דילמת האסיר. שני אנשים נעצרים בחשד לפשע, ובידי המשטרה אין די ראיות להבטיח הרשעה. הדרך הטובה ביותר להשיג ראיות היא לחקור את שני החשודים בנפרד, ולתת לכל אחד תמריץ להלשין על השני. כך הם עושים, והתוצאה היא ששניהם נידונים למאסר ארוך מזה שהיו מקבלים לו שמרו על זכות השתיקה. הדבר אינו נשמע מוזר במיוחד, אבל הוא מערער על הנחת היסוד המרכזית של הכלכלה מאז פרסום <b>עושר העמים</b> של אדם סמית: שחלוקת עבודה, בשילוב חתירה של כל פרט לאינטרס האישי שלו, פועלת לטובת כולם. דילמת האסיר מראה שהדבר נכון רק אם מוסיפים לנוסחה עוד רכיב: אמון. הפושעים לא שתקו בחקירה מפני שאיש מהם לא בטח ברעהו שיעשה כמוהו.
המתמטיקאים גילו כי דילמת האסיר מובילה לתוצאה שלילית — כלומר להפללה הדדית — אם ה״משחק״ כולל סיבוב אחד. אם יש סיבובים רבים, שני ה״פושעים״ לומדים לבסוף לבטוח זה בזה, כי הם לומדים שאם יעשו כן שניהם ירוויחו, ואם לא — יפסידו. ב־1979 התקיימה תחרות למציאת התוכנה היעילה ביותר להישרדות בסדרה שכזו של מפגשים מרובים עם זרים. המנצחת הייתה תוכנה פשוטה מאת אנטול רפופורט, איש מדע המדינה המתמחה בעימותים גרעיניים, שהיה גם פסנתרן קונצרטים. הוא נתן לה את השם ״מידה כנגד מידה״. האלגוריתם היה כזה: בפעם הראשונה הֱיֵה נחמד ליריב (כלומר, בדילמת האסיר, אל תלשין). בפעמים הבאות, עשה כפי שעשה היריב. אם הוא היה נחמד, היה נחמד גם אתה; אך אם לא, השב לו כגמולו. זהו ״כלל הזהב״, עיקרון בסיסי ברוב התרבויות האנושיות, העיקרון המוסרי הראשון שערכו ההישרדותי הוכח בהדמיית מחשב. הוא אומר כי בעולם שבו אפשר לצפות שאנשים יעשו לך מה שעשית להם, משתלם לנהוג כלפיהם באופן שאתה רוצה שיפעלו הם כלפיך.
כך נפתרה קושיית דרווין, מה גורם ליחידים שאין ביניהם קשר גנטי לשתף פעולה ולהתאגד. אם אתה עושה לאחרים מה שאתה מצפה שהם יעשו למענך — מתחלק במזון, מזהיר מפני סכנה מתקרבת וכן הלאה — הקבוצה תתפקד ביתר יעילות ותשרוד. אם לא, תיענש בכך שישיבו לך כגמולך, ואולי אפילו בסילוק מהקבוצה. הביולוגים מכנים זאת ״אלטרואיזם הדדי״. יש אומרים שאין זה אלטרואיזם. זהו ״אינטרס אישי מובן כהלכה״, או מה שבישופ באטלר כינה ״אהבה עצמית מחושבת״. כך או כך, זהו הבסיס הפשוט ביותר של החיים המוסריים. אם מתחילים מתוך כוונות טובות, ואז מיישמים את עקרון ההדדיות, יוצרים בסיס אמון שקבוצות יכולות לקום על גביו. לשם כך אין צורך בדת. כל בעלי החיים החברתיים עושים כך. בדרך אחרת לא ישרדו.
כאמור, הדבר תלוי בקיומם של מפגשים חוזרים. אם אני רוצה לבטוח בך עכשיו, אני צריך לזכור מה עשית לי בפעם הקודמת. נדרש לשם כך מקום־אחסון רב בזיכרון, ומכאן יובן מדוע להקות של בעלי חיים כגון שימפנזים וקופי בונובו הן קטנות. יש מן הביולוגים הסבורים שבני־האדם פיתחו את השפה כדי שיוכלו לשפר את התיאום בין פעולותיהם. ההמצאה הזאת אפשרה להם גם לרכל, ולחלוק ביניהם מידע על מידת אמינותו של אדם זה ושל אדם אחר. היא אפילו אפשרה להם ״להתגפף״ במילים ולא רק בתנועות, וכך העמיקה ההתחברות הרגשית ביניהם.
ביולוג מקורי אחד, רובין דאנבּר, מצא מִתאָם בין גודל מוחם של מיני בעלי חיים ובין הגודל הממוצע של הקבוצות שלהם. על פי קו הקורלציה שעלה ממחקרו, הוא מצא שגודל הקבוצה האידיאלי לבני־אדם הוא 150 נפש. הדבר מסביר מדוע הקבוצות האנושיות הראשונות, אפילו לאחר ביות בעלי החיים והמצאת החקלאות, היו קטנות למדי: השבט, הכפר, החמולה. התאגדויות גדולות יותר היו בעצם פדרציות בין קבוצות קטנות.
כיצד אפוא פיתחו בני־האדם ריכוזי אוכלוסייה גדולים הרבה יותר? איך קמו ערים וציביליזציות? האלטרואיזם ההדדי יוצר אמון בין שכנים, בין אנשים שנפגשים שוב ושוב ומכירים זה את אופיו של זה. הולדת העיר מציבה בעיה אחרת, גדולה יותר: <b>איך מכוננים אמון בין זרים</b>?
בנקודה הזאת גברה התרבות על הטבע, והדת נולדה: הדת כמבנה חברתי מאורגן בעל מיתוסים, פולחנים, זמנים ומקומות מקודשים, מקדשים וכהונה. לצורך הדיון הזה, אנו מדברים במונחים אבולוציוניים, לא תיאולוגיים. בין שאנו רואים בדת אמת ובין שהיא כוזבת בעינינו, ודאי שיש לה ערך הסתגלותי, שהרי היא הופיעה בשחר הציביליזציה והייתה מאפיין מרכזי של כל החברות, כמעט, שהתקיימו עד היום.
<b>הדתות הקדומות יצרו קהילות מוסריות, וכך פתרו את בעיית האמון בין זרים</b>. הן קידשו את הסדר החברתי. הן לימדו אנשים שהחברה הִנה מה שהנה מפני שזהו רצון האלים וזהו המבנה הבסיסי של היקום. תֵמת היסוֹד של הדתות הראשונות במסופוטמיה ובמצרים הייתה המתח שבין תבל לתוהו, בין סדר לפֶרַע, בין מבנה להפקר. העולם התחיל בתוהו, ים נטול צורה או חומר נטול מבנה, ואם לא נציית לכללים הוא יחזור לתוהו. התיאור היפה ביותר של תפיסת העולם הקוסמולוגית הזאת הוא הנאום ששם שייקספיר בפיו של יוליסס במחזהו <b>טרואילוס וקרסידה</b>:
<span class="poetry indentAll">...הָרְקִיעִים, <br>כּוֹכְבֵי הַלֶּכֶת וְהָאֲדָמָה הַזֹּאת <br>שׁוֹמְרֵי דֵּרוּג, בְּכוֹרָה וּמַעֲמָד הֵם, <br>שׁוֹמְרֵי קְבִיעוּת, מַסְלוּל, מִדָּה, עוֹנָה, <br>תַּפְקִיד וְנֹהַג, בְּכָל חֻקֵּי הַסֵּדֶר.</span>
יש סדר בשמים ובארץ, ואם החוקים מופרים, אם המיתר נעשה צורם — ״אֵיזֶה חֵרוּק קוֹלוֹת!״ הים ישטוף את הארץ. ההבחנות החברתיות תתפוררנה. את החוק תחליף אנרכיה. הילדים לא ישמעו בקול הוריהם. רק אלימות תישאר:
<span class="poetry indentAll">אָז יֻטְמַע <br/>הַכֹּל בְּכֹחַ, כֹּחַ — בְּרָצוֹן, <br/>רָצוֹן בְּתַאֲוָה, וְתַאֲוָה — <br/>זְאֵב שֶׁבָּעוֹלָם — בְּסִיּוּעָם <br/>שֶׁל כֹּחַ וְרָצוֹן, הֵן אִי־אֶפְשָׁר <br/>שֶׁלֹּא תִּטְרֹף עוֹלָם, עַד שֶׁלִּבְסוֹף <br/>גַּם אֶת עַצְמָהּ תִּבְלַע.</span>
אין שום מנגנון ביולוגי המסוגל להעמיד סדר בהיקף כזה. הנמלים מצליחות לקיים קהילות־ענק משום שכל הנמלים בעלות תפקיד מסוים בקן אחד מתפקדות כאילו היו שיבוט של אותה נמלה. הן פועלות על פי עקרון ברירת השארים. בני־האדם שונים זה מזה, ועל כן שיתוף הפעולה ביניהם כה קשה — וכה כביר כוח כאשר הוא מתקיים. או אז מופיע דבר חדש, ייחודי לבני־האדם. הרגלי התנהגות נלמדים גוברים על דחפים אינסטינקטיביים תורשתיים. מופיעים טקסים. החִברוּת נעשה מרכיב מרכזי בחינוך הילדים. יש תפקידים, חוקים, כללי התנהגות. ההרגלים הנחוצים לשמירה על הקבוצה מופנמים. אנחנו החיה יוצרת־התרבות, החיה מחפשת־המשמעות. ההומו ספיינס נעשה להומו רליגיוזוס.
זהו, על כל פנים, הטיעון שהציגה קבוצה של חוקרי אבולוציה, ובהם דייוויד סלואן וילסון, סקוט אטרן וְארה נורנזאיאן. הם מצביעים, בין היתר, על מחקר שערך ריצ׳רד סוסיס על מאתיים קומונות שנוסדו במאה התשע־עשרה. קומונות הן דוגמה מצוינת לשיתוף פעולה בלי שארוּת. סוסיס מצא כי שיעור הקומונות שנותרו קיימות עשרים שנה לאחר הקמתן עמד על 6 אחוזים בקומונות החילוניות ועל 39 אחוזים בקומונות הדתיות. במחקר־המשך גילה כי ככל שהחיים בקבוצה הדתית היו תובעניים יותר, כך האריכה הקבוצה ימים. הדת יוצרת קהילות ומשמרת אותן.
היא גם יוצרת אמון. ניקולס ראו חקר את חיי החברה בדֶלוס, מרכז הסחר הימי של רומא העתיקה. מה אִפשר לסוחרים לפתח את האמון ההדדי, החיוני כל כך לקיום מסחר עם קצווי תבל? הם יצרו ארגוני אחווה דתיים וזימנו את האלים כעדים להסכמים שלהם. ״תפקיד זה של האלים סיפק, יותר מכל דבר אחר, את המכנה המשותף לשווקים ביוון ולאחר מכן ברומא״.
בשנת 2007, לקראת הבחירות המקדימות למועמדי המפלגות לנשיאות ארצות־הברית, הראה סקר גאלופ כי יותר מ־90 אחוז מוכנים להצביע למועמד מאמין קתולי או יהודי, אבל רק 45 אחוז מוכנים להצביע למועמד אתיאיסט. ולא רק באמריקה. בסקר כלל־עולמי, שנערך בשנים 2002-1999 בשמונים ואחת מדינות, שני שלישים מהנסקרים ציינו שהם סומכים על הדת, מחצית מהם סמכו על ממשלתם, ורק שליש סמך על המפלגות הפוליטיות.
בל נשכח שהפילוסוף בן המאה השבע־עשרה ג׳ון לוק, מאבות הליברליזם, טען נגד מתן זכויות אזרח לאתיאיסטים: ״אין להתייחס בסובלנות כלשהי לאלה המכחישים את קיומה של האלוהות. שהרי על מי שמכחיש את קיום האל אינן מקובלות לא ההבטחות, לא האמנות ולא הבריתות שהם הקשרים היוצרים את החברה האנושית, ואין כל קדושה נודעת להם בעיניו; הרי הרחקת האל מכל הקשרים הללו, ואפילו זו הרחקה הנעשית במחשבה בלבד, מבטלת אותם כליל״. איני מצטט את הדברים כדי לבטא הסכמה אתם, אלא כדי להראות שהתפיסה קיימת.
אחרים, כגון ריצ׳רד שְׁוֶדֶר וג׳ונתן היידט, הראו כיצד הרפרטואר העשיר של מערכות המוסר הדתיות, על הממדים הגלומים בו — כבוד לסמכות, נאמנות ותחושת קדושה — יוצר מוסר מקיף יותר, ״סמיך״ יותר, מהמוסר החילוני השלדי יחסית, המבוסס כולו על הוגנות ועל הימנעות מנזק. אין בכך כדי לומר שאנשים דתיים הם מוסריים יותר מעמיתיהם החילונים, אלא שהמוסריות שלהם נוטה להיות בעלת מרקם עשיר וסמיך יותר, הקושר חברי קבוצה בחבילה אחת ולא רק מסדיר את המגעים בין יחידים הנתקלים זה בזה באקראי. כדברי היידט, ״הפסיכולוגיה של הקדושה, יהיה מקורה אשר יהיה, עוזרת לאגד יחידים לכדי קהילה מוסרית״. על פי השערה רווחת, מקור המילה דת בלעז, <i>religion</i>, בפועל הלטיני <i>religare</i> שמשמעו ״לחבּר״.
ואכן, כפי שהראה מחקרו של איש מדע המדינה מאוניברסיטת הרווארד רוברט פוטנם, קהילות דתיות הן המקומות שאפשר למצוא בהם את מאגרי ההון החברתי החזקים ביותר בארצות־הברית, את מרב הנכונות לעזור לזרים, לתת צדקה למטרות דתיות וחילוניות כאחת ולהיות פעיל בארגוני התנדבות, בקבוצות שכונתיות וכיוצא באלה. לדעתו הדבר נובע לאו דווקא מהאמונה הדתית עצמה, אלא מהחבֵרוּת בקהילה דתית.
נוסיף לזה את מחקרו הדמוגרפי של אֶריק קאופמן, שכבר הזכרנו בפרק הקודם, אשר העלה כי בכל רחבי העולם ככל שקבוצה דתית יותר כך גבוה שיעור הילודה שלה — וניווכח בגודל כוחה של הדת לשמר קהילות בזמננו. גם הכיוון ההפוך נכון. מייקל בלום מציין:
<span class="poetry indentAll">חיפשנו בשבע עיניים בכל הנתונים ומחקרי־המקרה שהשיגה ידנו, מימי יוון והודו העתיקות ועד ימינו, ולא הצלחנו לזהות ולו אוכלוסייה לא־דתית אחת ששמרה לאורך מאה שנים לפחות על שיעור ילודה גבוה משתי לידות לאישה. התפוררות של קהילות דתיות נמשכה תמיד בהידלדלות דמוגרפית.</span>
הדת ביצעה אפוא, ומוסיפה לבצע, משימה חיונית לקיומן של קבוצות גדולות. היא מביאה אנשים, בערוצים רגשיים, התנהגותיים, עיוניים ורוחניים, לידי שיתוף ואחווה, ומתוך כך יוצרת קהילות. כך יצא גם שהדתות הראשונות שניסחו את עצמן בהרחבה היו קשורות בעבותות בפוליטיקה, מילה שהיא עצמה נגזרת מהמילה ״פוליס״, עיר. הדת הייתה העוגן המטפיזי למבנה החברתי, ועל כן גם הבסיס לסדר הפוליטי. ראש המדינה היה ראש הדת. המלך, השליט או הפרעה היה אל או בן־אלים או מתווך ראשי בין בני־האדם לאלים. הציביליזציה נדרשה לעבור מהפכה לפני שלמדה להפריד בין הדבקים. כאן בא אל העולם המונותיאיזם האברהמי — אך זה סיפור אחר שניגע בו בהמשך.
עכשיו אנחנו יכולים לענות על השאלה בדבר היחסים בין דת לאלימות, ואף על שאלת טבעם הכפול של בני־האדם, המסוגלים לטוב גדול אך גם לרוע רב. אנחנו טובים ורעים מפני שאנחנו בני־אדם, יצורים חברתיים החיים בקבוצות, פועלים בהן ומשגשגים בהן. בתוך קבוצות אנחנו נוקטים אלטרואיזם. בין קבוצות אנחנו נוקטים תוקפנות. הדת נכנסת למשוואה רק מפני שהיא הכוח החזק ביותר שנוצר אי פעם להקמת קבוצות גדולות־היקף ולשמירת קיומן — והיא עושה זאת באמצעות פתרון בעיית האמון בין זרים.
לאלימות אין שום קשר לַדת היותה דת. היא קשורה לזהות ולחיים בקבוצות. הדת מקיימת קבוצות ביעילות רבה יותר מכל כוח אחר. היא מדכאת אלימות פנימית. היא עונה לאיומי האלימות מבחוץ. לרוב הסכסוכים והמלחמות אין דבר וחצי דבר עם הדת. הם חגים סביב כוח, שטח ותהילה, דברי חול ואף דברי טומאה. אבל אם אפשר לגייס את הדת, היא תגויס.
אך אם אלימות היא עניין של זהות, למה לא לבטל את הזהות? למה לחלק את האנושות ל״הם״ ו״אנחנו״? למה לא להסתפק באנושיות המשותפת לכולנו? הרי זו הייתה תקוותם האוטופית של נביאים כגון זכריה, שחזו כי יום יבוא ״וְהָיָה ה׳ לְמֶלֶךְ עַל כָּל הָאָרֶץ. בַּיּוֹם הַהוּא יִהְיֶה ה׳ אֶחָד וּשְׁמוֹ אֶחָד״ (זכריה י״ד, ט). עולם בלי זהויות יהיה עולם בלי מלחמה.
לאורך ההיסטוריה נעשו שלושה ניסיונות גדולים להגשים חלום זה, וחשוב עד מאוד להבין מדוע כולם נכשלו. הראשון היה הנצרות הפאולינית. ידועה אמרתו של פאולוס, ״אין יהודי אף לא גוי, אין עבד אף לא בן־חורין, לא זכר אף לא נקבה״. מבחינה היסטורית, הנצרות הייתה הניסיון המוצלח ביותר בכל הדורות להעביר את האנושות אל דת אחת. שליש מאוכלוסיית העולם נוצרי כיום. אבל הלאומים הוסיפו להתקיים. כך גם האמונות הלא־מונותיאיסטיות. דת מונותיאיסטית נוספת נוסדה, האיסלאם, גם היא עם שאיפה להנחיל לעולם כולו את האופן שבו היא תופסת את רצון האל. בתוך הנצרות עצמה נוצרו שסעים, תחילה בין מערב למזרח, אחר כך בין קתולים לפרוטסטנטים. האיסלאם התפצל לסונה ולשיעה. התוצאה הייתה שהמלחמה לא נגמרה. היו מסעות צלב, מערכות ג׳יהאד, מלחמות קודש ומלחמות אזרחים. כל אלה גרמו לאנשים רבים להאמין שהדת איננה תרופה לאלימות אלא מכשיר להגברתה.
הניסיון השני היה הנאורות האירופית במאה השמונה־עשרה. לאחר סדרה של מלחמות דת הרסניות השתררה בקרב האינטלקטואלים באירופה תחושה כנה כי חוטי התפירה שיאחו את השסעים שהאמונה והדוֹגמות שָסעוּ יהיו האמיתות האוניברסליות של התבונה, הפילוסופיה והמדע. עמנואל קאנט העמיד מקבילה חילונית לרעיון שכולנו נבראנו בצלם אלוהים. הוא אמר: התייחסו לזולת כאל מטרה, לא כאל אמצעי. הוא גם החיה את חלומו הנבואי של ישעיהו והפך אותו לתכנית חילונית ל״שלום נצחי״. הביטוי המפורסם ביותר לחזון זה הוא הפרק האחרון בסימפוניה התשיעית של בטהובן; המלחין בנה אותו סביב שירו של פרידריך שילר ״המנון לשמחה״ החוזה ימים שבהם <i>Alle Menschen werden Brüder</i> — כל בני־האדם יהיו לאחים.
גם הניסיון הזה לא האריך ימים. עידן התבונה פינה את מקומו לתקופה הרומנטית ולשיבת האלים הישנים של הלאום והגזע. במהלך המאות התשע־עשרה והעשרים הופיעו שלושה תחליפי דת כבסיס לזהויות חדשות. האחד היה מדינת הלאום. השני היה השיטה האידיאולוגית. השלישי — הגזע. הראשון הוביל לשתי מלחמות עולם. השני הביא את ברית־המועצות הסטליניסטית, את הגולאג והקג״ב. ומהתחליף השלישי הגיחה השואה. מחירם של שלושת תחליפי הדת הללו היה חייהם של מאות מיליונים. אחר הדברים האלה, אי־אפשר עוד לקבל ברצינות אדם שיטען כי ביטול הדת יוביל לשלום.
שני הניסיונות הראשונים להגשמת חזון האחדות האנושית היו אוניברסליסטיים: דת אוניברסלית או תרבות אוניברסלית. הניסיון השלישי, הניסיון שאנו חיים בתוכו זה מחצית המאה, הוא ההפך. זהו המאמץ לחסל את הזהות לא על ידי איחוד הקבוצות לאחת, אלא באמצעות ביטולה הגמור של הקבוצה והכתרת היחיד במקומה. המערב בן־זמננו הוא החברה האינדיבידואליסטית ביותר בהיסטוריה. ערכיו המרכזיים הם בתחום המוסר: אוטונומיה; בתחום הפוליטיקה: זכויות האדם; בתחום התרבות: פוסט־מודרניזם; ובתחום הדת: ״רוחניות״. אלילו הוא העצמי, ה-<i>self</i>; צַלְמוֹ הוא הצילום העצמי, ה-<i>selfie</i>; ומערכות ההפעלה שלו הן השוק החופשי והמדינה הדמוקרטית־ליברלית המינהלנית, הבתר־אידיאולוגית. במקום זהויות לאומיות יש לנו קוסמופוליטיות גלובלית. במקום קהילות יש לנו פלאש־מוֹבּים. איננו עוד צליינים, כי אם תיירים. איננו יודעים עוד מי אנחנו ולמה.
שום סדר ציביליזציוני כגון זה לא התקיים קודם, ואנו יכולים להבינו רק לאור כישלונם הטראומטי של שלושת תחליפי הדת — הלאומנות, הקומוניזם והגזע. למן שנות השבעים רוחשת סביבנו האי־נחת מן האינדיבידואליזם. הזהות חזרה. השבטים שוב כאן, והם נלחמים באכזריות נוראה מאי פעם. המקורות הישנים של העימות, הדת והאתניות, תובעים קרבנות חדשים. הרדיקלים האנטי־מודרניים למדו שאפשר להשתמש בתוצריה של המודרנה גם בלי לעבור את התהליך שהניב אותם, כלומר בלי להתמערב. בינתיים, רוחו של המערב נפלה עם דעיכתם של אותם דברים עצמם שהדת הפיחה בהם רוח: הנישואים, המשפחות, הקהילות, הקוד המוסרי המשותף, היכולת לווסת את ריצוי היצר, הברית שקשרה עשירים ועניים בעבותות אחריות הדדית, וחזון כלל־עולמי שעורר את הסגולה החברתית ששְמָהּ תקווה.
נטייתם של בני־האדם ליצור קבוצות, נטייה שהדת היא הסוכנת היעילה ביותר שלה, היא מקור לאלימות ולמלחמה. אבל החלופה — אנושות שאין בה קבוצות או זהויות — היא בלתי־אפשרית משום שהיא בלתי־נסבלת. ההוגה שהבין זאת במרב הבהירות היה הסוציולוג הצרפתי אמיל דירקהיים. בשנת 1897 הוא פרסם ספר מרשים שכותרתו התאבדות. הבחירה ״להיות או לא להיות״ נתפסת אצלנו באופן אינטואיטיבי כהחלטה האישית ביותר שישנה. כל כולה לב ונפש, ולעולם החיצון אין בה דריסת רגל. דירקהיים טען כי לא כך הוא. הוא אמר שבחברה המתאפיינת באָנוֹמיה — באי־חוק, באבדנו של הקוד המוסרי המשותף — יגדל מספר המתאבדים. איננו יכולים לשאת את העדרן של משמעויות ציבוריות ושל זהות מוסרית קיבוצית. לנוכח מצב כזה, יחידים בעלי נפש פגיעה יבחרו במקרים רבים יותר במוות. אף כי דירקהיים לא יכול היה לנבא זאת, המתרחש כיום הוא וריאציה על התיאוריה הזו שלו. שכן רעיונות אלו של דירקהיים יכולים להסביר מדוע אנשים נורמליים למראה, משכילים ומעורים שנכון להם עתיד נכבד בקריירה ובמשפחה מתגייסים לארגוני ג'יהאד, נעשים מלאכי חבלה ומבכרים את המוות על פני החיים.
שפע רב של מחקרים שנערכו מאז מתקפת 11 בספטמבר 2001 מלמדים שרוב הג'יהאדיסטים והמחבלים המתאבדים אינם אנשים שנדחקו בידי עוני או הדרה חברתית. אין להם פרופיל פסיכולוגי הניתן לזיהוי. הם אינם פסיכופתים, וגם אינם מוּנָעים בידי קיצוניות דתית כשהיא לעצמה. רבים מהם חסרי השכלה דתית. בילדותם הם לא למדו במדרסות. יש מהם היודעים על האיסלאם מעט מאוד.
אם הם סובלים ממשהו, הרי זה ממה שהם תופסים כריקנות, חוסר משמעות, חומרנות ונרקיסיזם של המערב בן־זמננו, וכשחיתות של המשטרים החילוניים בעולם האיסלאמי. כפי שציין אריק הופר בספרו המאמין האמיתי (1951), וכפי שהראה סקוט אטרן במחקרו על מחבלים מתאבדים לדבֵּר אל האויב, אנשים מצטרפים לתנועות רדיקליות כדי להפיג את בדידותו של היחיד בהמון המנוכר ולהיות, גם אם לרגע, חלק מקהילה נלהבת השרויה בחיפוש אחר דבר מה הגדול מן העצמי.13 מניעים אותם אידיאלים כנים. הם מרגישים את הייסורים, ההשפלה והכאב של אחיהם לאמונה. הם שואפים להתמסר, עד כדי הקרבת חייהם במידת הצורך, לביעור מה שהם רואים כעוולות העולם, ולכבד את זכרם של אלה שהם תופסים כקרבנותיהן. כדברי מייקל איגנטייף בספרו כבודו של הלוחם, שכתב בעקבות המלחמות בבלקן, ״הטרור הפוליטי עיקש משום שהוא פרקטיקה אתית. הוא פולחן מתים, ביטוי נורא ומוחלט של כבוד״.14 לוחמי קודש הם אלטרואיסטים, ופועלם הוא רוע אלטרואיסטי.
ראינו בפרק זה כיצד האלטרואיזם מוביל אותנו להקריב למען הקבוצה, ולבצע מעשי אלימות נגד מה שאנו תופסים כאיומים על הקבוצה. טוב ורע, אלטרואיזם ותוקפנות, שלום ואלימות, אהבה ושנאה, כל אלו נולדו כצמדי תאומים מתוך הצורך שלנו להגדיר את עצמנו כ״אנחנו״ הנבדל מ״הם״. אבל נכונה לנו עוד כברת דרך. דרוש דבר מה, מעבר לזהות פשוטה, כדי שאנשים טובים יעשו מעשים רעים באמת.
<h3>פרק ג; דואליזם</h3>
<span class="poetry indentAll">הַגְזִימוּ בְּכָל תָּו, עַד שֶׁהָאִישׁ / יִהְיֶה חַיָּה, מִפְלֶצֶת, עַכָּבִישׁ. <br/>מַלְּאוּ אֶת כָּל הָרֶקַע בִּדְמוּיוֹת / זְוָעָה בְּנוֹת עַתִּיקוּת וְקַדְמֻיּוֹת – <br/>שָׂטָן וְשֵׁד, שָׂרָף וּמִירְמִידוֹן. / עַכְשָׁו, כְּשֶׁלָּאוֹיֵב חֲזוּת־זָדוֹן, <br/>תּוּכְלוּ לִנְעֹץ בּוֹ חֶרֶב וְכִידוֹן, / לִטְבֹּחַ — וְדָבָר לֹא לְהַרְגִּישׁ.</span>
בחורף תש״ז (1947—1946) גילה רועה בדווי צעיר, מוחמד א־דיב, מגילות קלף דהויות במערה בקומראן שלחוף ים המלח. הוא הלך, כך סיפר אחר כך, אחרי אחת מבנות־צאנו שהתרחקה מן העדר, יידה לתומו אבן אל פתח קטן של מערה, ונבהל מהקול המוזר שנשמע: כאילו לא דופן מערה ספגה את האבן, אלא כד. הוא הסתלק משם, אבל אחר כך חזר עם בן־דודו ועם חברו, טיפס אל המערה, דלה ממנה את המגילות והביאן אל משפחתו. שם יובשו המגילות, ואביו של הרועה לקח אותן לסוחרים מהסביבה. אחד אמר שהן חסרות ערך. השני קנה שלוש בפרוטות. מגילה נוספת הגיעה לידי הארכיבישוף הסורי של ירושלים. הוא הראה אותה למלומד, והלה הבין את ערכה ואת חשיבותה.
כך החל המצוד אחר מגילות ים המלח: חיפוש דרמטי של מערות נוספות וכתבים נוספים, שעה שמסביב כבר הומה הסער של מלחמת העצמאות. החיפושים נמשכו גם בתקופת הכיבוש הירדני, עד 1956. לאורך העשור ההוא נמצאו בסך הכול אחת־עשרה מערות שהכילו מסמכים, אשר הניבו ספריית ענק בת 981 כתבים שונים. ביניהם היו כתבי היד העתיקים ביותר של חלקים מן המקרא שהיו ידועים עד אז, מן המאה השנייה או השלישית לפני הספירה (אחרי שנים נתגלה בכתף הינום בירושלים טקסט קדום יותר: ברכת כוהנים שנחרתה במאה השישית לפני הספירה), לצד מסמכים קדומים לא מוכרים.
מגילות ים המלח הן מן התגליות הגדולות בעת החדשה. רוב החוקרים סבורים שהן פרי יצירתה של קהילת בדלנים קטנה שהחליטה, אי־מתי במאה השנייה לפני הספירה, לעזוב את ירושלים ולחיות בפרישות עד שימוגרו אויבי היהודים והממסד הדתי המושחת של היהודים עצמם, ומלכות הצדק תשוב למשול. יש הגורסים שזו הייתה כת האיסיים, אחרים אומרים שמדובר בפלג אופוזיציוני של הצדוקים, ויש גם המשערים שקהילת קומראן הייתה פלג בזכות עצמו, אחד מרבים בתקופה של תסיסה ופלגנות.
ידועה קצת פחות תגלית חשובה אחרת של כתב יד שאירעה שנה לפני תגלית קומראן ליד נַגְע חמאדי, יישוב במצרים העליונה. בדצמבר 1945 הלכו מוחמד עלי א־סמאן ואָחיו לחפור אדמת־דשן רכה בג׳בל א־טריף, הר מנוקב מערות. בחפרם פגעו מעדריהם לפתע בכד חרס, ובו נמצאו שלושה־עשר פפירוסים כרוכים בעור. מכאן ואילך הסיפור מתערפל. האחים היו מעורבים בסכסוך דמים, ופחדו שהמשטרה החוקרת את אירועי נקמת הדם תגיע אל הכְּתבים ותחרים אותם. הפפירוסים מצאו את דרכם לשוק השחור, אך משדלפו הידיעות על קיומם הצליחה המשטרה המצרית לשים עליהם יד, והפקידה אותם במוזיאון הקופטי בקהיר.
חלק מאחד הקודקסים הוברח ממצרים והוצע למכירה. הוא צד את עינו של המלומד ההולנדי חילֶס קוויספֶּל. הלה חיבר בין המקטעים הנפרדים, פענח אחד מהכתבים, והבין שמדובר במהדורה של טקסט שהיה נסתר לאורך מאות שנים, <b>הבשורה על פי תומס</b>. במצטבר, כתבי היד של נגע חמאדי הם גרסאות קופטיות לחמישים ושניים כתבים נוצריים מוקדמים, שרבים מהם לא היו ידועים עד אז, ובהם <b>בשורת האמת</b>,<b> בשורה למצרים</b>,<b> האפוקריפון על פי יעקב</b>,<b> האפוקליפסה של פאולוס</b> ו<b>האפוקליפסה של פטרוס</b>.
הכתבים הללו, המתוארכים למחצית השנייה של המאה הרביעית לספירה, הם תרגומים לשפה הקופטית של כתבים שמקורם ביוונית. עד מהרה התברר מדוע הוסתרו. הם מגלמים תיאולוגיה העומדת בסתירה ליסודות האמונה של הזרם המרכזי בנצרות. ואכן, אירנאוס בישוף ליון הוקיע רבים מהם בסביבות שנת 180 והכריז עליהם כדברי כפירה.
שתי הספריות הללו, ספריית קומראן וספריית נגע חמאדי, שהיו סמויות מעין אדם מאות שנים, שייכות לשתי מסורות דתיות שונות למדי, האחת יהודית והשנייה נוצרית. אולם יש להן מאפיין משותף יוצא דופן, שהוא מן הסיבות להסתרתן. היהדות והנצרות שתיהן דתות מונותיאיסטיות, ואילו מחברי הכתבים של קומראן ושל נגע חמאדי היו <b>דואליסטים</b>. הם האמינו לא בכוח אחד המושל ביקום, אלא בשניים.
אחת ממגילות קומראן מתארת מלחמה בין בני־האור, הלוא הם שארית ישראל לעתיד לבוא, ובין בני־החושך, שהם בני עמון, מואב, עמלק, פלשת ובעלי בריתם. בני־האור ינצחו, החושך יובס, והשלום ישרור לעולמי עולמים.
בשורות נגע חמאדי רדיקליות יותר. הן הופכות את עולמו הקונבנציונלי של המקרא על פניו. על פיהן, בורא העולם הגשמי איננו אלוהים אלא דֶמְיוּרְגוס, כוח ממעלה שנייה, מלאך שנפל ויצא משליטה. הוא אשר יצר את עולם החומר, עולם המדווה והמוות, עולם האלימות והכאב. אלוהי האמת איננו קשור כלל לעולם הגשמי. הוא שוכן בשמים, מעבר לזמן, למוות ולתמורות. לדידם של בני הכת הזאת, התנ״ך והברית החדשה הם, מבחינות מסוימות ומרכזיות, שקר וכזב. גיבורו האמיתי של סיפור גן עדן היה הנחש. הוא אשר פקח את עיני אדם וחווה לראות את המציאות נכוחה. אשר לברית החדשה, <b>הבשורה על פי תומס</b> מספקת גילוי מדהים: תלמידו היחיד של ישו שבאמת הבין את מורו היה יהודה איש קריות, זה שנחשב בספרי הבשורה הקנוניים לבוגד שהסגיר את רבו.
מאין באו הרעיונות המוזרים הללו? ודאי לא מתוך היהדות או הנצרות, שכן הדואליזם איננו מונותיאיזם. היהודים נתקלו בהם לראשונה בתקופה הפרסית, כשנחשפו לדת זרתוסטרה. דת עתיקה זו חילקה את הכוחות העל־טבעיים לשניים: אהורא מזדא, אלוהי האור, ואהרימן, אלוהי החושך, ״רוח ההרס המקוללת שכולה רִשעה ומלוֹאה מוות״. בעזרת צבא שדים ושבעה שטנים אוסר אהרימן מלחמה על האור, משנה את צורתו שלו לכל מה שירצה, מאריה דרך לטאה עד עלם נאה. כעבור זמן, כשאהרימן מבין שנחרץ גורלו למפלה, הוא אוזר כוחות לקרב אחרון, שבו השמש והירח מחווירים בשמים והכוכבים מרטטים במרומים. לבסוף, מותש, הוא מגורש לעולמים.
המקור האחר של הדואליזם, המורגש בנגע חמאדי יותר מבמגילות קומראן, הוא אמונות בנות יוון העתיקה, ובפרט האורפיזם. כאן החלוקה איננה בין טוב לרע, אלא בין נשמה לגוף, בין רוחני לגשמי. המיתוס האורפי מספר כי הטיטנים נלחמו בדיוניסוס, בנו של זאוס, הרגו אותו ואכלו את בשרו. זאוס הזועם שרף אותם, ומן האפר נולדים עד היום בני־האדם העשויים משני הצדדים הניצים גם יחד: דיוניסוס מתבטא אצל האדם בנפש, והטיטנים — בגוף. הנפש כלואה בתוך הגוף, אך ממשיכה לחיות אחרי מותו ומתגלגלת לגופים חדשים. רכיבים מן הדוקטרינה הזאת הגיעו לפילוסופיה של אפלטון, אשר הבחין בין העולם הנתפס בחושים ובין העולם המובן בתודעה.
הכתות שיצרו את כתבי קומראן ונגע חמאדי נעלמו, אבל הדואליזם חי וקיים. בפרס הוא נודע כמניכאיזם (על שם ההוגה האיראני מאני, שחי בין 216 ל־276 לספירה, בערך). ביוון הוא זכה לשם גנוסטיקה. כתבי נגע חמאדי מוכרים בכינוי ״הבשורות הגנוסטיות״.
אולי נראה מוזר לפנות לשתי כתות עתיקות ושוליות כדי להבין את הקשר בין דת לאלימות; אך דווקא כאן מצוי רמז שהוא פיסה חיונית בתצרף. בפרק הקודם טענתי שהאלימות נולדת מן הצורך בזהות וביצירת קבוצות. הדבר מוביל לעימות ולמלחמה. אבל המלחמה היא נורמלית. הרוע האלטרואיסטי איננו נורמלי. פיגועי התאבדות, פגיעה מכוונת באזרחים ורצח תלמידי בית ספר אינם נורמליים. אלימות מתאפשרת בכל מקום שיש בו אנחנו והם. אבל אלימות רדיקלית מופיעה רק כאשר אנו רואים את ה״אנחנו״ כטוב מוחלט ואת ה״הם״ כרוע צרוף, ומכריזים על מלחמה בין בני־האור לכוחות החושך. מן המקום הזה נולד הרוע האלטרואיסטי.
איך קורה שיהודים ונוצרים, גם אם הם בני כתות פורשות, מתפתים לרעיון הסותר בפירוש את יסודות אמונת הייחוד שלהם? <b>דואליזם הוא מה שקורה כאשר דיסוננס קוגניטיבי נעשה בלתי־נסבל; כאשר העולם כפי שהוא רחוק מדי מן העולם כפי שהוא ראוי להיות</b>. כדבריו של ההיסטוריון ג׳פרי ראסל, הדואליזם ״מתכחש לאחדות האל ולהיותו כול־יכול כדי לשמר את הטוּב המושלם שלו״.<sup style="color: gray;">3</sup>
אלוהי אברהם הוא, בין יתר הדברים, אדון ההיסטוריה, הפודה את עמו מעבדות מצרים. אך לדידם של היהודים במאה השנייה לפני הספירה, חזונם הגדול של הנביאים מימי בית ראשון לא התגשם. נבוכדנאצר רמס את יהודה. המקדש חרב. העם יצא לגלות בבל. חלקו שב לארץ ישראל, חלקו האחר לא. עשרת השבטים, ברובם המכריע, נותרו אבודים. בית המקדש השני היה צל חיוור של מקדש שלמה. האומה לא הייתה עצמאית באמת. שלטון פרס הוחלף בשלטון האימפריה ההלניסטית, ולבסוף בשלטון רומא. יהודים רבים התייוונו, ובתוכם אפילו מלכי בית חשמונאי והכוהנים הגדולים. בשלב הזה, כנראה בסביבות שנת 125 לפני הספירה, החליטה קבוצת כוהנים לעזוב את ירושלים ולחיות בטהרה במבתריו המבודדים של מדבר יהודה, ולחכות לקץ הימים — עת יצא ה׳ למלחמה קוסמית וימגר את כוחות הרוע.
אצל ראשוני הנוצרים, הדיסוננס הקוגניטיבי היה גדול אף יותר. הם היו יהודים שהאמינו שהמשיח בא. אלא שהמשיח, על פי הזרם המרכזי ביהדות, איננו ישות על־טבעית שבכוחה לשנות את מהותו של האדם. הוא פשוט מלך משוח מבית דוד שיילחם את מלחמות ישראל, ישיב לו את עצמאותו, יאחד את העם וימשול בהשקט ובשלווה.
וזה לא קרה בשום אופן. אחרי מות ישו מצבם של המאמינים לא הוטב כי אם הוסיף והידרדר. הרומאים לא ידעו רַחֵם. חופש הדת כורסם. היהודים התמרדו וספגו תבוסה איומה. קל היה יותר, בייחוד לאי אלו מן הגויים שהתנצרו, לחשוב במונחים דואליסטיים שנשאלו מתרבות יוון. עולם החומר, על מלחמותיו וחורבנותיו, איננו ממשי, וגם איננו מעשה ידי האל. הוא, כמאמר אפלטון, משחק צלליות שמקור אור מלאכותי מטיל על מסך חושינו. העולם האמיתי הוא עולם הצורות, לא עולם החומר; עולם הנצח והנשמה. ושָם האלוהים. המשיח שבא לא שינה את ההיסטוריה. הוא כן הנחיל לחסידיו את האמת על העולם האחר, ממלכת הרוח השוכנת בתוכנו אם רק יש לנו הידע, הגְנוֹסיס, המפתח הסודי לדלת הנעולה.
הדואליזם נכנס ליהדות ולנצרות כאשר נעשה קל יותר לייחס את סבלות העולם לכוחות הרוע מלראות בהם מעשה ידי האל.
כתות קומראן ונגע חמאדי נעלמו. הזרמים המרכזיים ביהדות ובנצרות כאחת פסלו את הדואליזם. ביהדות, מכל פלגי ימי בית שני שרדו רק הפרושים, הרבניים. במובנים מסוימים, משנתם הייתה קרובה לזו של הנוצרים הראשונים. הם האמינו בעדיפותן של האהבה והסליחה. הם נענו לגישה מוסרית דומה לזו המבוטאת בנצרות בדרשה על ההר. הם קראו לה ״לפנים משורת הדין״. הם ראו את עצמם כיורשי הנביאים, והאמינו, כמוהם כנוצרים המוקדמים, שהאנשים הפשוטים הם אנשים טובים.
הרבנים גם גילו שיטה יעילה להדרת אמונות כופרניות. הם לא ניסחו משנה תיאולוגית כתובה כפי שעשתה בנצרות ועידת ניקיאה בשנת 325. תחת זאת הם גייסו למלחמת הרעיונות את סידור התפילה. הדרך שניצחו בה את הדואליזם — תורת ״שתי הרשויות״ בלשונם — הייתה אלגנטית ויעילה. הם בחרו בדחייה הנחרצת ביותר של הדואליזם בתנ״ך, מפי הנביא ישעיהו: ״יוֹצֵר אוֹר וּבוֹרֵא חֹשֶׁךְ, עֹשֶׂה שָׁלוֹם וּבוֹרֵא רָע — אֲנִי ה׳ עֹשֶׂה כָל אֵלֶּה״ (ישעיה מ״ה, ז). מטעמי רגישות החליפו את ״בורא רע״ ב״בורא את הכול״. ואז קבעו מילים אלה כשורות הפתיחה של החלק המרכזי בתפילת שחרית הנאמרת מדי יום בציבור — ושם הן עומדות עד היום הזה. כך, כל מי שבא להתפלל בבית הכנסת הכחיש את הדואליזם. עד מהרה נעלם הדואליזם מעל הבמה היהודית, וכשהגיח מפעם לפעם עשה זאת בכתבים מיסטיים אזוטריים בלבד.
גם הנצרות דחתה את הבשורות הגנוסטיות. האתגר הדואליסטי הכבד ביותר הוצב לפתחה של הדת הצעירה בידי מַרקיוֹן איש סינוֹפֶּה באמצע המאה השנייה. הוא האמין כי אלוהי הברית הישנה ואלוהי הברית החדשה הם שתי אלוהויות נפרדות. חלוקת העבודה הייתה בנוסח כמו־גנוסטי: האל היהודי הוא בורא העולם החומרי, והוא ישות שונה ונמוכה מאלוהי הנצרות, שהוא אל רוחני ולא פיזי והוא מעדיף את האהבה והסליחה על פני הדין והגמול. שתי הדתות אינן נוגעות זו בזו כמלוא הנימה, ועל כן לתנ״ך, ״הברית הישנה״, אין מקום בקנון כתבי הקודש הנוצרי. משנתו של מרקיון הוכרזה כדברי כפירה. הדואליזם שב והרים ראש בנצרות במאה האחת־עשרה, בדמותם של הקָתָרים — והאפיפיור אינוצנטיוס השלישי יזם, כדי להכריתם, את מסע הצלב האלביגנזי (1209–1229). יש אומרים שחשדות בדבר נְהִייה דואליסטית היו אחת הסיבות להקמת האינקוויזיציה בשנת 1234.
למרבה הצער, יש צורה מעודנת של דואליזם הממשיכה לעלות ולצוץ בלי הרף. מעטים הם השבועות החולפים בלי מאמר חדש או ספר טרי המנגידים את אלוהי הנקם של הברית הישנה לאלוהי הסליחה של הברית החדשה. האתיאיסט הידוע ריצ׳רד דוקינס פתח את הפרק השני בספרו <b>יש אלוהים?</b> במילים ״אלוהים של הברית הישנה הוא ככל הנראה הטיפוס הכי פחות נעים בכל עולם הספרות״. הוא הופתע וכעס כאשר אמרתי לו שמילים אלו מראות כי הוא אתיאיסט נוצרי, לא אתיאיסט יהודי. הוא לא יכול להבין זאת, אך הדבר פשוט. את המילים ״אלוהים של הברית הישנה״ יאמרו רק נוצרים. מחוץ לנצרות, אין ״ברית ישנה״. יש תנ״ך.
זה מכבר נתקבעה בתרבות המערב, כקלישאה שאין להרהר אחריה, ההנחה שאלוהי הברית הישנה הוא אלוהי החוק, הכתב, הדין, הגמול, הנקם, הזעם, הבשר והמוות. אלוהי הברית החדשה, ממשיכה הקלישאה, הוא אלוהי האמונה, הרוח, הסליחה, החסד, הסבלנות, האהבה והחיים. אך זהו מרקיוניזם טהור, ועל כן, בעיני הנצרות עצמה, כפירה. בלב לבה של הנצרות, על פי פאולוס וספרי הבשורה, נמצאת ההבנה שאלוהי הברית הישנה ואלוהי הברית החדשה אחד הם. אהבתָם אותה אהבה. דינם אותו דין. סליחתם אותה סליחה. שאם לא כן לא הייתה ״הברית הישנה״ נכללת בקנון הנוצרי.
לדואליזם צורות רבות, ולא כולן מסוכנות. ישנו הדואליזם האפלטוני, המותח קו ברור בין הנפש לגוף, בין הרוחני לגשמי. ישנו הדואליזם התיאולוגי, המזהה ביקום שני כוחות על־טבעיים הפועלים בנפרד. ישנו הדואליזם המוסרי, הרואה את הטוב ואת הרע כיצרים המצויים בתוכנו, וחובתנו לבחור ביניהם. אבל ישנו גם מה שאני מכנה <b>דואליזם פתולוגי</b>, המחלק את האנושות לשני חלקים מנוגדים זה לזה במהותם וביסודם: הטובים חסרי הדופי והרעים חסרי התקנה. אתם כאן — או שאתם שם. או שאתם בין הנבחרים הנגאלים, או שאתם בני־שטן יורשי גיהינום. הדואליזם הפתולוגי איננו גנוסטי או מניכאי, שכן הללו עניינם באלוהות, לא בבני־האדם; אך קל להראות כי הדואליזם האחד מוביל לחברו, מפני שהשקפותינו על העולם הטבעי מעוצבות בידי מחשבותינו על העל־טבעי. כדי להבין איך זה קורה עלינו לעבור מן התיאולוגיה אל הפסיכולוגיה.
שרשרת של פסיכולוגים תיאורטיקנים, מזיגמונד פרויד עד מלאני קליין, עמדה על חשיבותם של תהליכי הפיצול וההשלכה. התינוק יוצר הבחנה חריפה בין עצמים רעים לעצמים טובים. רק כשהילד מבשיל הוא מסוגל להבין שאנשים — כגון אימא, כגון הוא עצמו — יכולים להיות טובים וגם רעים. אולם יש הפרעות אישיוּת ורגעי לחץ שבהם הבנה זו מיטשטשת, או שהיא פשוט איננה מתפתחת מלכתחילה. הילד איננו מסוגל לראות בני־אדם, ובכלל זה את עצמו, כטובים ורעים גם יחד. לעתים יש לילד תשוקות שהוא מתבייש בהן ומסרב להודות בקיומן. כאן באים לכלל פעולה שני מנגנונים: הניתוק, שהוא הפרדה חדה בין טוב לרע, וההשלכה, המייחסת את הרע למישהו אחר.
אותו דבר יכול לקרות לקבוצות. בפרק הקודם ראינו כי הזהות כרוכה בחלוקת העולם לשניים: אנחנו והם, בתוך הקבוצה ומחוץ לקבוצה, האנשים שהם כמונו והאנשים השונים מאתנו. גוף רחב של מחקרים אמפיריים מראה שיש לנו נטייה טבעית להטיה פנים־קבוצתית. בני־קבוצתנו נתפסים אצלנו באופן חיובי יותר מאלה שאינם בני־הקבוצה. כאשר קורים לקבוצה שלנו דברים רעים, עשוי להגיע תורם של הפיצול וההשלכה. הרצון לשמר את הכבוד העצמי עלול לגרום לנו להשליך את הרע על קבוצה אחרת. ״הם״ אשמים. דברים טובים שצריכים היו לקרות אינם קורים מפני שמישהו מונע מהם לקרות: השטן, אשמדאי, נסיך האופל, הרעים, הכופרים, האנטי־כריסט. לא התיאולוגיה פועלת כאן, אלא מבנה חשיבה בסיסי שהוא מורשת הגיל הרך. אנחנו טובים. הם רעים. ודברים רעים קורים לנו כי מישהו רע עושה אותם.
בחזרה לתיאולוגיה. המונותיאיזם איננו אמונה קלה. זכרו את הפסוק מישעיה: ״יוֹצֵר אוֹר וּבוֹרֵא חֹשֶׁךְ, עֹשֶׂה שָׁלוֹם וּבוֹרֵא רָע — אֲנִי ה׳ עֹשֶׂה כָל אֵלֶּה״. איך ייתכן שאלוהים, שכולו טוב, בורא רע? זו שאלת השאלות של המונותיאיסט. אברהם שאל: ״הֲשֹׁפֵט כָּל הָאָרֶץ לֹא יַעֲשֶׂה מִשְׁפָּט?״ (בראשית י״ח, כה) משה שאל: ״לָמָה הֲרֵעֹתָה לָעָם הַזֶּה?״ (שמות ה׳, כב).
התשובה הפשוטה ביותר היא שהרע שאלוהים עושה הוא מענֶה לרע שאנחנו עושים. זהו צדק, זהו עונש, זהו גמול. כך התמודדו היהודים עם משבר החורבן והגלות: ״ומפני חטאינו גלינו מארצנו״. התנ״ך הוא הדוגמה העילאית לתופעה הנדירה כל כך — ספרות לאומית של ביקורת עצמית. תרבויות עתיקות אחרות תיעדו את ניצחונותיהן. הישראלים תיעדו את כישלונותיהם. זהו הנושא המרכזי בספרי התורה והנביאים.
אך לא קל לראות את אלוהים כמקור הרע וגם הטוב, הדין וגם הרחמים, הצדק וגם האהבה. חז״ל עשו זאת באמצעות תפיסת שני שמותיו העיקריים של הקב״ה במקרא, ״אלוהים״ ו״ה׳״, כמציינים, בהתאמה, את מידת הדין ואת מידת הרחמים. הפיזיקאי זוכה פרס נובל נילס בוהר אמר שהרעיון שביסוד תיאוריית ההשלמה (קומפלמנטריות) שהגה עלה בדעתו כאשר בנו נתפס בגניבה קטנה מחנות מקומית. הוא מצא את עצמו מנסה לחשוב על בנו תחילה מנקודת מבטו של אב, ואז מנקודת מבטו של שופט — והבין שאמנם הוא יכול לעשות את שני הדברים הללו, אבל לא את שניהם בו בזמן. היה עליו ללחוץ על מתג מנטלי שיעביר אותו ממצב למצב, מנקודת מבט אחת לחברתה. ואת זאת מבקש המונותיאיזם ממאמיניו: לחשוב על אלוהים כאב וגם כשופט. שופט מעניש; הורה סולח. שופט אוכף את החוק; אב מגלם את האהבה. אלוהים הוא שניהם, אבל קשה לחשוב על שניהם בעת ובעונה אחת.
זהו ההסבר לנטייתו של האדם לגלוש לדואליזם גם אם הוא מאמין בדת מונותיאיסטית. <b>הדואליזם מיישב מורכבויות</b>. במחקר שנערך לאחרונה מצאו שני פסיכולוגים אמריקנים, ריצ׳רד בק ושרה טיילור, שאמונה בשטן ככוח רע עוזרת לנוצרים לחוות רגש חיובי יותר כלפי אלוהים, ולהאשימו פחות בסבלותיהם שלהם ובמדווי העולם. החלוקה בין השטן לאלוהים מיישבת את הדו־ערכיות שלהם. אך מה אם המונותיאיזם <b>תובע</b> מאתנו את היכולת לנהל מצבים מורכבים?
הדואליזם הוא רעיון מסוכן, וצדקו הזרמים המרכזיים בנצרות וביהדות בדחותם אותו. אולם הדואליזם הפתולוגי חמור שבעתיים, וכתופעה חברתית הוא צץ רק לעתים נדירות ובתנאים קיצוניים. זוהי צורה של קריסה קוגניטיבית, חוסר יכולת להתמודד עם מורכבויות עולמנו, עם רב־פרצופיותו של האופי האנושי, עם גחמות ההיסטוריה ועם אי־נראותו של אלוהים. הוא מוביל להתנהגות רגרסיבית, ואחראית לכמה מהפשעים האיומים ביותר שבוצעו בהיסטוריה: מסעי הצלב, הפוגרומים, ציד המכשפות, הרציחות ההמוניות בקמבודיה, בבוסניה וברואנדה, פשעי ברית־המועצות הסטליניסטית וסין של מאו. כל עוד הוא מוגבל לכתות קטנות, הסכנה אינה רבה. אבל כשהלהבה נאחזת באוכלוסיות גדולות, זו הקדמה לטרגדיה עולמית בקנה מידה היסטורי.
הדואליזם הפתולוגי עושה שלושה דברים. הוא גורם לאדם לעשות לאויביו דה־הומניזציה ודמוניזציה: לשלול מאויביו את אנושיותם ולראותם כבני־שטן. הוא מעודד את האדם לתפוס את עצמו כקרבן. והוא מתיר לאדם לעשות מעשים של רוע אלטרואיסטי, להרוג בשם אלוהי החיים, לשנוא בשם אלוהי האהבה ולהתאכזר בשם אלוהי הרחמים.
זהו וירוס התוקף את החוש המוסרי. הדה־הומניזציה מכריתה את האמפתיה ואת הסימפטיה. היא מכבה את הרגשות העוצרים בעדנו מלפגוע באחרים. הקרבניוּת משתקת את האחריות המוסרית. היא גורמת לאנשים לומר: זה לא קרה בגללנו, זו אשמתם. הרוע האלטרואיסטי מגייס אנשים טובים למטרות רעות. הוא הופך בני־אדם רגילים לרוצחים בשמם של רעיונות נעלים.
כדי להבין איך הוא פועל, כדאי לעיין בדוגמה קיצונית: גרמניה בשנים 1945-1933. האידיאולוגיה הנאצית לא הייתה דתית. ואם כבר דתית, היא הייתה פגאנית. היא התבססה על רעיונות שנחשבו אז מדעיים: ״מדע״ הגזע (תערובת של ביולוגיה ואנתרופולוגיה) ו״דרוויניזם חברתי״, התיאוריה הגורסת כי אותם תהליכים הפועלים בטבע פועלים גם בחברה. החזקים שורדים באמצעות חיסול החלשים.
הדוגמה של גרמניה הנאצית שימושית מפני שהיא מראה כיצד אמונות הנראות מרחוק ילדותיות ואבסורדיות עלולות להיות מאומצות בידי אנשים אינטליגנטיים עד מאוד. האנשים שסיפקו לנאציזם את כובד משקלו האינטלקטואלי היו מן הבולטים שבהוגי הדעות הגרמנים. היו בהם דמויות כגון חוקר המקרא גרהרד קיטל, הפילוסוף מרטין היידגר וההוגה המשפטי־מדיני קרל שמיט. יוזף גבלס, המוח שמאחורי התעמולה הנאצית, היה בעל תואר שלישי בספרות גרמנית מאוניברסיטת היידלברג. יוזף מנגלה, המנהל הרפואי המפלצתי של אושוויץ, החזיק בתוארי דוקטור ברפואה ובאנתרופולוגיה והיה פרופסור־עוזר במכון לגנטיקה על שם הקיסר וילהלם.
בשורות האינטליגנציה הגרמנית לא קמה התנגדות של ממש למצע הנאצי. אקדמאים נמנו עם הקנאים שבתומכיו. הם סילקו עמיתים יהודים ואסרו את השימוש בספריהם, מבלי להשמיע קול מחאה. שופטים יישמו בצייתנות את חוקי נירנברג אשר שללו מן היהודים את כל זכויות האדם. על פי החוקר אינגו מילר, אפילו בית המשפט העליון הפגין ״נחישות אובססיבית לרדוף את כל היהודים״. רופאים הפעילו את תכניות העיקור והמתת החסד. באושוויץ, ״תכנית הרצח נוהלה בידי רופאים מהחל ועד כלה״. מחצית הרופאים בגרמניה הצטרפו ל״ליגת הרופאים״ הנאצית.
יותר ממחצית המשתתפים בוועידת ואנזה, המפגש בינואר 1942 שהוחלט בו על ״הפתרון הסופי״ של השמדת כלל יהודי אירופה, נשאו את התואר דוקטור למיניו. י41 אחוזים מקציני האס־אס היו בוגרי אוניברסיטה, לעומת 2 אחוזים מכלל האוכלוסייה. ההוגה הצרפתי ג׳וליאן בֶּנְדָה פרסם ב־1927 את ספרו המפורסם <b>בגידת האינטלקטואלים</b>, והראה בו כיצד הפך השיח הציבורי ל״ארגונן האינטלקטואלי של שְׂנָאות פוליטיות״. זה יהיה, כך אמר, ״אחד מסעיפי האישום העיקריים שלו במשפט ההיסטוריה של המוסר״.
כשהדואליזם קונה לו אחיזה בתרבות, איש כמעט איננו מחוסן מפניו.
הנאציזם בהבנייתו של היטלר היה דואליזם פתולוגי מושלם. בני־האור היו בני האומה הגרמנית, וליתר דיוק הגזע הארי. בני־החושך היו היהודים. הם היו כוח הרוע, מחריבי גרמניה, מחללי טהרתה הגזעית, משחיתי תרבותה ומערערי המורל שלה. אף כי היהודים היו רק אחוז אחד מאוכלוסיית גרמניה, יוחסה להם שליטה בבנקים שלה, בתקשורת שלה ובגורלה. נטען שהם קשרו קשר חשאי לנהל את העולם.
מטבעה של החברה האנושית הוא שמידת הלכידות הפנימית בקבוצה מתאימה למידת האיום החיצוני שהיא חשה. מכאן שכל המבקש לאַחֵד לאוֹם, ולאום מפורר ומפורד על אחת כמה וכמה, צריך לעשות דמוניזציה לאויב, ואם אין אויב — גם להמציא אותו. לתורכים אלה היו הארמנים. לסרבים — המוסלמים. לסטלין — הבורגנים או הקונטרה־רבולוציונרים. לפול פוט — הקפיטליסטים והאינטלקטואלים. היטלר בחר את ה״אחר״ הנצחי של אירופה הנוצרית: היהודים.
כדי להפיח בעם רוח חדשה, מנהיגים רבים מחיים זיכרונות של תפארת עבר. חוקר הפסיכולוגיה הפוליטית וָמיק ווֹלקן, אשר יישם את מושגי הפיצול וההשלכה בחקר סכסוכים בינלאומיים, הראה שבמקרים כאלה מגויסת מה שהוא כינה <b>טראומה נבחרת</b>: מאורע ש״גרם לחברי קבוצה גדולה לעמוד בפני אבדנים משותפים קשים, להרגיש חסרי אונים ומקורבנים בידי קבוצה אחרת, ולחלוק יחדיו פגיעה משפילה״. בבוסניה ובקוסובו בשנות התשעים, סלובודן מילושביץ׳ ורדובן קרדז׳יץ׳ החיו את זיכרונות מפלת הסרבים בידי המוסלמים בקרב קוסובו שהתחולל שש מאות שנים קודם לכן, ב־1389. אוסמה בן־לאדן, אל־קאעידה וארגון המדינה האיסלאמית בחרו להתמקד בצלבנים ובנפילת האימפריה העותומאנית בידי המערב. היטלר גייס את תבוסת גרמניה במלחמת העולם הראשונה ואת תנאיו המשפילים של חוזה ורסאי. בכל אלה — במלחמת העולם הראשונה עצמה, במפלתה של גרמניה ובמצוקה הכלכלית שנגרמה מכך — האשים היטלר את היהודים.
כשזיהה המנהיג את האויב, כשתִפעל טראומה נבחרת, וכשאיחד את כל פלגי העם סביב פחד מפני איום משותף ושנאה כלפיו, הוא הפעיל את החלק הפרימיטיבי ביותר במוחות בני־עמו, האמיגדלה, הממונה על תגובות בהולות והגנתיות לסכנות מיידיות, וחשף את התרבות לדואליזם טהור אדיר כוח, שבו הקבוצה היא הצד הטוב והתמים וכל אלימות מצדה כלפי קבוצות חוץ היא נקמה מוצדקת ומגננה הכרחית גם יחד. כך הוכנה הקרקע להתמוטטות התלת־שלבית של המוסר.
השלב הראשון הוא <b>דה־הומניזציה</b>. הוא המבוא לרצח עם. הפרדוקס בביטוי ״פשעים נגד האנושות״ הוא שהפשעים הגדולים ביותר מבוצעים דווקא נגד אלה שהפושע אינו מחשיב לאנושיים כמוהו. בעיני בני שבט הוּטוּ ברואנדה, בני־טוטסי היו ״אִינְיֶנְזִי״, תיקנים. לדידם של הנאצים, היהודים היו כנימות, כינים, טפילים, גידולים סרטניים שיש להסירם, איברים נגועים שצריך לקטוע. גבלס דיבר על חיסול היהודים כעל ״היגיינה חברתית״, ממש כפי ש״רופאים משמידים חיידקי בצילוס״. ״היהודים הם הכינים של האנושות המתורבתת״, אמר ב־1941. ״צריך להשמיד אותם איכשהו״.<sup style="color: gray;">14</sup> היטלר דיבר על ״השחפת הגזעית״ של היהודים, וקרא ״לחסן״ את גרמניה; ״אם רצוננו להחלים, אנחנו חייבים לחסל את הרעל״. היהודים הם ״טפיל בגופם של גזעים אחרים״<sup style="color: gray;">16</sup> ו״זיהום הגוף האתני הלאומי שלנו באמצעות הרעלת דם״.<sup style="color: gray;">17</sup>
קונרד לורנץ, שעתיד היה לקבל את פרס נובל על מחקריו בדבר התנהגות בעלי החיים, כתב במאמר ללשכה הנאצית לפוליטיקה גזעית שאומה הכוללת גם ״פרטים פגומים״ דומה לאדם שיש לו גידול ממאיר. בשני המקרים נדרש ניתוח כריתה. רופא נאצי במחנה ריכוז, שנשאל איך מה שעשה מתיישב עם שבועת היפוקרטס שנשבע כשהוסמך למקצועו, השיב: ״מתוך דאגתי לחיי אדם, הייתי מסיר תוספתן דלקתי מגופו של חולה. היהודי הוא התוספתן הדלקתי בגוף האנושות״.
כאשר היה פרימו לוי אסיר באושוויץ, הוא נשלח לראיון עבודה במפעל כימי סמוך; הידע שלו, ככימאי, היה נחוץ למאמץ המלחמה הגרמני, וקבלתו למפעל חילצה אותו ממוות מיידי. את הבחינה ניהל דוקטור להנדסה ושמו פאנוויץ. בספרו <b>הזהו אדם?</b> לוי מספר כי ״מאותו היום הרהרתי בדוקטור פאנוויץ פעמים הרבה ובאופנים שונים. שאלתי את עצמי כיצד נהג מחוץ לעבודה, איזה מין אדם היה״ —
<span class="poetry indentAll">משום שהמבט שחלף עליי לא היה מבט של אדם באדם. המבט חלף דרכי כאילו דרך זכוכית האקווריום; כאילו הביט ביצור מעולם אחר; אילו יכולתי להסביר את מהותו של המבט הזה כי אז ודאי יכולתי להסביר גם את מהות שיגעונו הגדול של הרייך השלישי.</span>
<span class="poetry indentAll">באותו רגע אפשר היה להבחין באורח בלתי־אמצעי בדברים שחשבנו על הגרמנים, בדברים שאמרנו עליהם. השכל שמאחורי העיניים הכחולות הללו, המניע את הידיים המטופחות הללו, ודאי הרהר: ״הדבר הזה שעומד לפניי משתייך למין שיש להכחיד, בלי שמץ ספק. אך יש לוודא לפני ההשמדה אם יש בפריט זה יסוד כלשהו שניתן לנצל״.</span>
ביסוס התת־אנושיות של היהודים היה חלק מרכזי בתכנית החינוכית הנאצית בשנים 1939-1933. זה היה מיזם רב־פנים ומפורט, שכלל ספרי לימוד, סיפורי ילדים, קריקטורות בעיתונים ובכתבי עת, כרזות, סרטים, מכוני מחקר, כתבי עת אקדמיים, מכוני חשיבה וגופים מקצועיים. על פי צו של משרד החינוך הגרמני, ״סטודנט לא ייחשב כמי שהשלים את חוק לימודיו אם לא הפנים שעתיד העם תלוי בגזע ובתורשה״. כדי להכשיר את הלבבות לרצח ההמונים צריך היה לדכא בהם, באמצעות חינוך, כל רגש חיובי כלפי היהודים. כדברי רודולף הס, מפקד אושוויץ: ״הביטו. אתם יכולים לראות בעצמכם. הם לא כמוך וכמוני. הם לא מתנהגים כמו בני־אדם. הם כאן כדי למות״.
השלב השני הוא כינונה של <b>קרבניות</b>. ממש כפי שנחוץ לשלול מן האויב את אנושיותו, נחוץ גם למצוא דרך להיפטר מאחריות למעשים האיומים שמתכוונים לעשות לו. לשם כך צריכה הקבוצה להגדיר את עצמה כקרבן. כי אם כך, גם כשהיא רוצחת, ואפילו כשהיא משמידה עם, היא בסך הכול פועלת מתוך הגנה עצמית. הקרבן המיועד שלה יהיה האשם בסבלותיו.
זו הייתה טענתו הקבועה והפרדוקסלית של היטלר. כפי שמציין ההיסטוריון ג׳פרי הֶרְף, היטלר ותועמלניו החזיקו בשני רעיונות סותרים לחלוטין: ״האחד מעוגן ברעיון הגרנדיוזי בדבר גזע עליון ושליטה עולמית, ואילו האחר בפרנויה עמוסת הרחמים העצמיים של הקרבן המותקף על לא עוול בכפו״. בכלל, מעיר ומיק וולקן, דואליסטים נוטים לשילוב ״פרדוקסלי של רגשות כול־יְכוֹלוּת ורגשות קרבניוּת״. מצד אחד אנחנו אדוני העולם; מצד שני השטן רודה בנו.
בהפגנה בנירנברג ב־1938 האשים היטלר את ״היהודים אויבי העולם״ ב״ניסיון להשמיד את המדינות הארִיות״.<sup class="״footnotemarker״">25</sup><i class="footnote">שם, עמ׳ 49.</i> בנאום רדיו באפריל 1942 הסביר כי ״הכוחות הנסתרים שדחפו את אנגליה ב־1914 למלחמת העולם הראשונה היו יהודים״, והוסיף כי ״הכוח ששיתק אותנו במלחמה ההיא״ היה ״כוח יהודי״.
היהודים, טען היטלר, אחראים עכשיו להתנגדותה של ארצות־הברית לגרמניה. רוזוולט אינו אלא בובה על חוטי היהודים. ״היהודים בארצות־הברית שולטים בעזרת הממשלה היהודית, מרוששים את הציבור ומדכאים אותו״.<sup style="color: gray;">26</sup> אנחנו יודעים, אמר היטלר בשידור רדיו בדצמבר 1941, ״מהו הכוח העומד מאחורי רוזוולט. זהו היהודי הנצחי״.<sup style="color: gray;">27</sup>
גם האנגלים הם, אליבא דהיטלר, עבדי היהודים: ״היום אנחנו יודעים עם מי מתמודדים באנגליה: עם אויב מספר אחת של העולם — היהודים הבינלאומיים ויהדות העולם הרעבה לכוח והמתפוצצת משנאה״. הד לדברים נשמע מפי גבלס, באמרו כי האנגלים, ״עם כל הגסות והשקרנות שלהם, כל הצביעות הצדקנית וההתחסדות הדתית, הם היהודים שבין הארים. הם מסוג האנשים שאי־אפשר לדבר אתם בצורה הגיונית לפני שמכניסים להם קודם אגרוף בשיניים״. מאמר המערכת בביטאון הנאצי <b>דֶר פוֹלְקִישֶׁר בּיאוֹבַּכטר</b> הכריז: ״צ׳רצ׳יל מבטיח ליהודים את גרמניה כשלל; מתחדשת הסולידריות בין טפילי העולם״.<sup style="color: gray;">30</sup>
היהודים אחראים גם לקומוניזם. היטלר אמר באסיפה נאצית במינכן ב־1941: ״המשרתת הגדולה ביותר של היהדות היא ברית־המועצות״. לשאלה איך ייתכן שהיהודים עומדים מאחורי הקפיטליזם והקומוניזם גם יחד, ומנהלים הן את ארצות־הברית הן את ברית־המועצות, הייתה לו תשובה פשוטה: ״במבט שטחי, שלטון ההון ודיקטטורת הפרולטריון שונות זו מזו כמו שהאש שונה מהמים. אבל למעשה אלה הם שני צדדים של אותו מטבע. המכנה המשותף שלהם הוא היהודים״.
מכאן הערתו של היטלר ברייכסטג, ב־30 בינואר 1939, שנשמעה מפיו בפומבי עוד כמה פעמים, כי אם תפרוץ מלחמת עולם שנייה זו תהיה אשמתם של היהודים, וגרמניה תשרת את העולם כולו אם תכחידם:
<span class="poetry indentAll">פעמים רבות בחיי התנבאתי ונבואתי התקבלה בבוז... אני רוצה להתנבא היום שוב: אם יהדות הכסף העולמית באירופה ומחוצה לה תצליח שוב להמיט על האומות מלחמת עולם, תוצאת מלחמה זו לא תהיה ניצחון יהודי בדמות בולשביזציה של העולם, אלא השמדה (<i>Vernichtung</i>) של הגזע היהודי באירופה.</span>
עשרה ימים אחרי הפלישה הגרמנית לצ׳כוסלובקיה פרסם גבלס מסה ובה כתב כך: ״היהודים אשמים. אם יום אחד בשעה רעה תפרוץ מלחמה באירופה, תהדהד נא צעקתי זו בכל היבשת: היהודים אשמים! הם רוצים מלחמה, והם עושים כל שביכולתם לדחוף אליה את העמים״.<sup style="color: gray;">34</sup> בנאום לכבוד השנה החדשה, ב־1 בינואר 1940, טען היטלר: ״לאויב העולמי היהודי־קפיטליסטי הלוחם בנו יש רק מטרה אחת: להשמיד את גרמניה ואת העם הגרמני״.
ב־21 בינואר 1945, כשריח תבוסתה הגמורה של גרמניה באוויר, פרסם גבלס את מאמרו הגדול האחרון על היהודים, ובו ריכז את טענותיו בקול תרועה רמה והולכת:
<span class="poetry indentAll">מי דוחף את הרוסים, האנגלים והאמריקנים אל האש, ומקריב את חייהם של נכרים רבים עד בלי די במלחמתו הנואשת נגד העם הגרמני? היהודים!... מי ממציא תכניות חדשות של שנאה והשמדה נגדנו, ועל ידי כך הופך את המלחמה הזאת למעשה זוועות של טבח עצמי והשמדה עצמית של אירופה — של חייה, של כלכלתה, של החינוך שלה, של התרבות שלה? היהודים! מי המציא את הברית המתועבת בין אנגליה וארצות־הברית לבין הבולשביזם, מי הוציא אותה לפועל, מי משגיח עליה בקנאות?... היהודים, רק היהודים!... היכן שרק תביטו תראו יהודים.</span>
כשאנו מגדירים את עצמה כקרבן, אנו מתכחשים לבסיס האנושיות שלנו. אנחנו רואים את עצמנו כאובייקטים במקום סובייקטים. אנחנו נהיים אלה שעושים־להם במקום אלה שעושים; סבילים במקום פעילים. ההאשמה חוסמת את הדרך לאחריות. הקרבן, המייחס את מצבו לאחרים, ממקם את הסיבה למצבו מחוץ לעצמו, ועל ידי כך שולל מעצמו את היכולת להשתחרר מהמלכודת פרי יצירתו. הוא מייחס תופעה אמיתית (כאב, עוני, בערות, מחלה, מפּלה, השפלה) לגורם בדיוני — ועל כן מגלה בהכרח שביטול גורם זה אינו מסלק את הסימפטום. מסקנתו היא שעליו להשתדל כפליים. אם הוא יהרוג מכשפות משום שלדעתו הן מחוללות מחלה, המכשפות ימותו אך המחלה תישאר. הוא יחפש אפוא מכשפות נוספות בשבע עיניים ויהרוג אף אותן, אך המחלה לא תרפה. תרבויות של האשמה מנציחות כל מצב שהן מוחות נגדו.
הן גם משחיתות תרבויות אחרות. אחד מן האצילים שבכל יצרי אנוש הוא החמלה. אנחנו יוצאים מתוך עצמנו כדי לעזור לנפגעים, אף אם הם זרים, אף אם אין דבר המקשר בינינו לבינם לבד מעצם אנושיותנו המשותפת. אבל חמלה אפשר גם לנצל. כשקרבנות מטעם עצמם תובעים חמלה לתכלית שאינה אצילה, הם הופכים אנשים בעלי רצון טוב למתמרצי-קרבניות; החומלים הללו רוצים לעזור, אך בעזרתם לַמִּתְקַרְבֵּן הם מְתַגְמְלים את דגם ההתנהגות שהם רוצים לרפא.
כאשר דה־הומניזציה ודמוניזציה מצטרפות לתחושת קרבנוּת מתאפשר השלב השלישי: עשיית הרע למען מטרה אלטרואיסטית. הנאציזם הציג את עצמו כתנועה מוסרית עד לשד עצמותיה, שמטרתה לטהר את האומה מיסודות זרים המרעילים את מחזור הדם שלה, להחזיר את הגזע הארי לימי גדולתו, לפטור את העולם מתורות שקר כגון הקפיטליזם והקומוניזם, ולהציל את הפוֹלְק מניוון. למן ההתחלה הגדיר היטלר את משימתו במונחים מוסריים ואסתטיים. ב<b>מיין קאמפף</b> כתב כי ״ייעודה העילאי של מדינה אתנית הוא הדאגה לשימור אותם יסודות גזעיים מקוריים המעניקים לה את תרבותה והיוצרים יופי והוד של אופי אנושי נעלה״.
אחד הטקסטים הקלאסיים המייצגים רוע אלטרואיסטי הוא נאומו של רייכספיהרר היינריך הימלר, ראש האס־אס, במפגש חשאי בפולין ב־4 באוקטובר 1943:
<span class="poetry indentAll">אני רוצה להזכיר בפניכם כאן, בכנות מוחלטת, עניין רציני ביותר. בינינו לבין עצמנו ידובר בו בפתיחות; אבל בפומבי לעולם לא נדבר עליו... אני מתכוון לפינוי היהודים, להשמדת העם היהודי. זהו אחד מאותם דברים הנאמרים בקלות. ״העם היהודי עומד להישמד״, אומר כל חבר מפלגה. ״בטח, זאת התכנית שלנו, השמדת היהודים, השמדה — אנחנו נדאג לזה״. ואז כולם משרכים רגליהם, שמונים מיליון גרמנים ראויים לשמם, וכל אחד בא עם היהודי האחד המצוין שלו. ״כמובן, כל האחרים חזירים, אבל זה יהודי אלף־אלף״. מבין כל המדברים כך, אף אחד לא ראה איך זה קורה, אף אחד לא חווה את זה. רובכם יודעים מה פירוש לראות מאה גופות שוכבות צד אל צד, או חמש מאות, או אלף. לסבול את זה, ולבד ממקרים של חולשה אנושית, להישאר הגונים — זה מה שחישל אותנו. בהיסטוריה שלנו, זה יהיה דף בלתי־כתוב ובל־ייכתב של תפארת.</span>
בפעם הראשונה שהימלר ביקר באושוויץ, הוא הקיא בגועל. ובכל זאת הוא דרש מעצמו את אותן דרישות נוקשות שדרש מפקודיו. הוא הכריח את עצמו לחזור. בפעם הבאה הוא נעצר ליד הבור הבוער והמתין עד שיביאו לו זוג כפפות. אחר כך העלה את הכפפות על ידיו, נטל גווייה מערימת הגוויות והשליכה אל תוך האש. ״תודה לאל״, קרא בקול. ״סוף־סוף זכיתי גם אני לשרוף יהודי במו ידיי״.
היטלר הכריז במיין קאמפף שבחיסול היהודים ״אני עושה את מלאכתו של אלוהים״. הוא דבק באמונתו זו עד הסוף המר. בהצהרתו האחרונה, שכתב ב־29 באפריל 1945, יום לפני שהתאבד, חזר על טענתו כי לא הוא ו״אף לא אדם אחד בגרמניה״ רצה מלחמה ב־1939. ״רצו בה והוציאו אותה אל הפועל אך ורק אותם מדינאים בינלאומיים שמוצאם יהודי או שפעלו בשליחות אינטרסים יהודיים״. היהודים הם ״הצד האשם בֶּאֱמת של המערכה הרצחנית הזאת״. במשפט האחרון במכתבו האחרון אל העולם קרא לגרמנים ״להמשיך במאבק חסר הרחמים נגד היהדות העולמית המרעילה את כל עמי העולם״.
היסטוריון האמנות הדגול א״ה גומבריך עבד בשנות המלחמה בבי־בי־סי, בניתוח התעמולה הגרמנית. לאחר המלחמה הסביר בהרצאה כי יעילותה של התעמולה ההיא הייתה טמונה ״פחות בשקרים שסיפרה, ויותר ביצירת תבנית פרנואידית של האירועים בעולם״. הדואליזם הפתולוגי יוצר עולם ברשות־עצמו, הנעשה עולם המאשר־את־עצמו. ״כשאתם לכודים ביקום האשלייתי הזה, הוא נעשה לכם מציאות; כי מי שנלחם בכולם, כולם נלחמים בו. וככל שאתם מגלים פחות רחמים, כך אתם מעמיקים את המחויבות של הצד שלכם להילחם עד הסוף. מי שנלכד במעגל הקסמים הזה, לא ימצא ממנו מפלט״.
לאור כל זאת אנו מתחילים להבין את כוחו המוסרי של המונותיאיזם. האמונה באל אחד פירושה שכל הכוחות המנוגדים הפועלים ביקום מכוונים בידי אישיות אחת, הצור תמים פועלו, האל שלפעמים נוהג במידת הדין ולפעמים במידת הרחמים והסליחות, האל שלפעמים דבָרוֹ דְבַר חוק לוהֵב ולפעמים דבר חֵיק אוהב. הסירוב לפצל בין הדברים הללו הוא אשר העניק למונותיאיזם בימיו הטובים את כוח השפעתו האנושית והמתַרבתת.
תיאולוגיה יוצרת אנתרופולוגיה. בגַלּוֹתם את האל, האחד והיחיד, גילו המונותיאיסטים הראשונים את אחדותו ויחידיותו של האדם. המונותיאיזם מפנים את מה שהדואליזם מחצין. הוא נוטל את הטוב ואת הרע שבמצב האנושי, את האמונה ואת האימה, את הגמול ואת המחילה, וממקם אותם בתוך כל אחד מאתנו — וכך הופך את מה שאילולא כן היה מלחמה בשדה הקרב — למאבק שבתוך הנפש. ״איזהו גיבור?״ שאלו חכמינו, וענו: ״הכובש את יצרוֹ״. זוהי הדרמה המוסרית שהמונותיאיזם תרם לתרבות המערב: לא התנגשות טיטנים בזירת המערכה, אלא הדרמה הפנימית השקטה של הבחירה והרצון, האיפוק והאחריות.
מכאן התמהיל הייחודי של אורות וצללים המאפיין את כל גיבורי המקרא. אברהם ויצחק מציגים את נשותיהם כאחיותיהם. יעקב מרמה את אביו העיוור ולוקח את ברכות אחיו. משה מאבד את עשתונותיו. דוד נואף. שלמה, החכם מכל אדם, משרך דרכו. דבר מכל אלה המקרא איננו מחביא מפנינו. וטעמו העמוק עמו: ללמדנו שגם הטובים ביותר אינם מושלמים, ושגם לרעים ביותר יש נקודות אור. זוהי ההגנה הטובה ביותר על האנושיות שלנו.
הדואליזם בא, כאמור, בשלל צורות: דואליזם בין גוף לנפש, דואליזם בין תוך הקבוצה למחוץ לקבוצה, דואליזם של בחירה מתמדת בין היצרים השפלים ליצרים הנאצלים. ייתכן שהנגדה דו־קוטבית זו היא מתבניות היסוד שהאדם מבין בעזרתן את העולם. אבל אם נחלק את האנושות לקטגוריות מוחלטות של טוב־שכולו־טוב ושל רע־ורק־רע, ודאי נזהה את הטוב עם הצד שלנו ואת הרע עם האויב, והיות שהרוע שואף להרוס את הטוב, יהיה ברור לנו שהאויב מנסה להשמידנו; ואם לא תימצא ראָיה ברורה לכך, העדר הראָיה יתפרש כראָיה לכך שהאויב פועל בחשאי. אם האויב יכחיש זאת — זו תהיה הוכחה לכך שההאשמה נכונה; כי מי שאינו אשם, למה יטרח להכחיש? והיות שהם הרעים ואנחנו הטובים, הם הגורם לצרותינו — ואנחנו חייבים לרדוף אותם עד כלותם. כך ישובו אלינו הטוב שאנו זכאים לו, הכבוד שהיה נחלתנו בימי הזוהר, והעליונות שהיא זכותנו הבלעדית. זהו הדואליזם הפתולוגי המוליד רוע אלטרואיסטי שתוצאותיו רצחניות.
האם יכול הדואליזם להיות כה חמור, כמתואר בפרק שאנו חותמים עכשיו? הרי הנאציזם לא היה קשור כלל לדת, והיהדות והנצרות פסלו את השקפות העולם של מחברי מגילות ים המלח וכתבי נגע חמאדי. האם יכול הדואליזם לצוף על פני הזרם המרכזי המונותיאיסטי? ואם כן, כיצד? על כל אלו — בפרק הבא.
האם יכול הדואליזם להיות כה חמור, כמתואר בפרק שאנו חותמים עכשיו? הרי הנאציזם לא היה קשור כלל לדת, והיהדות והנצרות פסלו את השקפות העולם של מחברי מגילות ים המלח וכתבי נגע חמאדי. האם יכול הדואליזם לצוף על פני הזרם המרכזי המונותיאיסטי? ואם כן, כיצד? על כל אלו — בפרק הבא.
<h3>פרק ד; השעיר לעזאזל</h3>
<span class="poetry indentAll">יש לנו מספיק דת כדי לשנוא זה את זה, אך לא מספיק כדי לאהוב זה את זה. (ג׳ונתן סוויפט)</span>
• 26 בנובמבר 2014, ערוץ הטלוויזיה הירדני רואיה, מתוך ריאיון עם ראש ממשלת ירדן, חליל עטיה, לאחר רצח ארבעה רבנים בשעת תפילה בבית כנסת בשכונת הר נוף בירושלים: ״בשם אללה, כבוד הוא להסית נגד היהודים. הישג גדול הוא להרגיז אותם ולהרתיח אותם... אם זה טרור, אנחנו טרוריסטים. אכן, אני משתמש בשנאת יהודים, כמו שעושים כל הערבים, מפני שהיהודים אינם מכבדים לא הסכמים ולא בני־אדם. הם אינם מכבדים כלום. השגריר הארור ההוא עשה לי כבוד גדול כשאמר שאני שונא את היהודים. כן, אני שונא את היהודים. אני שונא את היהודים. אני שונא את היהודים״.<sup style="color: gray;">1</sup>
• 7 בנובמבר 2014, מתוך דרשת יום שישי של איש הדת והשר לשעבר הירדני השייח בסאם אל־עמוש: ״הם [היהודים] טובחים בעמים. אם תלמדו את תולדות המלחמות הגדולות תראו שהיהודים עמדו מאחוריהן... הם שואפים להקים ממשלה עולמית באמצעות הבונים החופשיים. היהודים הם עם משחית. אפילו היטלר הגזען כתב ב<b>מיין קאמפף</b>, כשהרג יהודים: ׳הסיבה היא שהם משחיתים את הנוער הגרמני, ואני צריך שבני־הנוער הגרמנים יהפכו לגברים אמיתיים כדי שאוכל לכבוש את העולם׳״.<sup style="color: gray;">2</sup>
• 7 בספטמבר 2014, טלוויזיית אל־אקצה, מתוך ריאיון עם חבר הפרלמנט הירדני לשעבר השייח עבד אל־מונעים אבו־זנט: ״אנחנו צריכים להבין את טבעם האמיתי של היהודים, כי העולם כולו מרומה ומעונה על ידיהם... הם שקרנים. הם מתירים קניבליזם ואכילת בשר אדם... בחגים הדתיים שלהם, אם אין הם מצליחים למצוא מוסלמי לשחיטה, ולהשתמש בטיפות דמו ללישת המצות שהם אוכלים, הם שוחטים נוצרי כדי לקחת טיפות מדמו, ומערבבים אותו במצות״.<sup style="color: gray;">3</sup>
• 21 בינואר 2010, נשיא מלזיה לשעבר ד״ר מהטיר מוחמד: ״היהודים היו תמיד בעיה בארצות אירופה. צריך היה להכניסם לגטאות ולהרוג בהם מפעם לפעם. ובכל זאת הם נשארו, שגשגו והחזיקו ממשלות שלמות כבנות־ערובה... אפילו אחרי שהנאצים הגרמנים טבחו בהם, הם שרדו והמשיכו ליצור בעיות לעולם כולו — בעיות גדולות אפילו יותר מקודם״.
• 17 בינואר 2009, טלוויזיית אל־רחמה, איש הדת המצרי מוחמד חוסיין יעקוב: ״ואם היהודים יעזבו את פלסטין ויֵצאו ממנה, האם נתחיל לאהוב אותם? מובן שלא. לעולם לא נאהב אותם... הם אויבינו לא מפני שהם כבשו את פלסטין. הם היו אויבינו גם אילו לא כבשו כלום... חובתכם להאמין שאנו נילחם בהם, ננצח אותם ונהרוג בהם, עד שלא יישאר יהודי אחד על פני האדמה... אתם היהודים זרעתם שנאה בלבבות שלנו, ואנחנו הורשנו אותה לילדינו ולנכדינו. כל עוד נשאר בעולם מוסלמי אחד, אתם לא תשרדו״.
• 12 בספטמבר 2004. העיתונאית התורכייה עאישה אונאל מדווחת על עלייה חדה באנטישמיות בעיתונות התורכית, ומביאה דוגמאות לדיווחים: ״335 ילדים ומורים נרצחו בבסלאן בידי היהודים. המעשה הברברי של 11 בספטמבר היה מזימה יהודית. היהודים הורסים את החברה התורכית ואת ערכי המשפחה. היהודים הם אלה הכורתים ראשים בעיראק. הם [היהודים] כה עיוורים [משנאה], עד שכדי להסתיר את מעורבותם בכל זה הם לפעמים שוחטים גם יהודים. הם אלה שפוצצו את בתי הכנסת שלהם וכשבני־משפחתם מתו, הם הזילו דמעות תנין״.
• 29 באפריל 2002, היומון המצרי <b>אל־אחבאר</b>, מאמר מאת בעלת הטור פטמה עבדאללה מחמוד: ״היהודים ארורים בשמים ובארץ. הם מקוללים מיום שנברא גזע האדם ומיום שאימהותיהם ילדום... הארורים הם אסון לגזע האדם. הם נגיף כל הדורות... אשר לתרמית השואה... סטודנטים צרפתים רבים הוכיחו שזהו בסך הכול פברוק, שקר והונאה... אבל אני... מתלוננת על היטלר, ואומרת לו ממעמקי לבי: הלוואי שהיית עושה את זה, אחי. הלוואי שזה באמת היה קורה״.
בשבת, 14 בפברואר 2015, פתח עומר עבד אל־חמיד אל־חוסיין באש במרכז תרבות בקופנהגן, מקום שם הרצה בסמינר על חופש הביטוי האמן לארס וילקס. וילקס ספג קודם לכן איומי רצח בגלל קריקטורות של הנביא מוחמד שצייר. מן הירי נהרג אדם אחד, ושלושה שוטרים נפצעו. מעט לאחר חצות הלילה עשה היורה את דרכו לבית כנסת בעיר, שם התקרבה לסיומה חגיגת בת־מצווה, ורצח מאבטח יהודי מתנדב. חמישה שבועות קודם לכן, בפריז, כהמשך למתקפת הטרור על מערכת המגזין הסאטירי <b>שרלי אבדו</b> שבה נרצחו תריסר אנשים, המחבל עמדי קוליבאלי שם פעמיו למרכול כשר שיהודים ערכו בו קניות לשבת, ורצח ארבעה מהלקוחות. במהלך מתקפת הטרור המשולבת במומבאי בנובמבר 2008 הגיעו ארבעה מחבלים חמושים לבניין שבית חב״ד היה ממוקם בו. הם רצחו שישה יהודים, ובהם שליח חב״ד ואשתו ההרה, ולפני כן אף תקפו אותם מינית ופצעו את גופם. שירותי המודיעין ההודיים יירטו שדר רדיו של המחבלים, שבו נאמר כי ״חיי יהודים שווים פי חמישים מחיי לא־יהודים״. שלושת האירועים הללו, בקופנהגן, בפריז ובמומבאי, היו סטיות מיוחדות, אל מטרה יהודית, ממתקפות ממוקדות.
<b>למה היהודים?</b> בשאלה זו יעסוק הפרק שלפנינו. ברור למה תקפו המחבלים את העיתונאים והקריקטוריסטים של <b>שרלי אבדו</b>. הם ידעו את מי הם מחפשים. הם רצו להרוג את העורך ואת המאיירים. הם ידעו בדיוק היכן יהיו: בישיבת מערכת. <b>שרלי אבדו</b> היה ידוע בלעגנותו כלפי דתות, דת האיסלאם וגם אחרות. הרציחות בפריז בינואר 2015 היו חוליה אופיינית בשרשרת שכללה את המתקפות נגד המו״לים של <b>פסוקי השטן</b> מאת סלמן רושדי ונגד הקריקטורות של מוחמד בעיתון הדני <b>יילנדס פוסטן</b>, ואת רצח הבמאי ההולנדי תיאו ון־גוך. כל אלו היו מתקפות מדויקות נגד יעדים ברורים. מדוע אפוא המשיכו המחבלים בפריז אל עבר המרכול היהודי?
באותה מידה ברורים גם המניעים למתקפת הטרור במומבאי ב־2008. היא הייתה חלק ממעגל אלימות מתמשך בין מוסלמים להינדים ובין פקיסטן להודו, ובו ארבע מלחמות (1947, 1965, 1971 ו־1999) וחמישים ושמונה פיגועי טרור מאז 1984, שהבולט בהם היה הפיגוע המשולב ברכבת במומבאי ב־11 ביולי 2006 שעלה בחיי 209 נפשות. ברור גם למה בחרו המחבלים ב־2008 לתקוף במומבאי דווקא מסעדות ומלונות. הם רצו לפגוע בכלכלה ההודית, לחבל בתיירות ולזכות בפרסום מרבי. אבל אם כך — למה רב צעיר ואשתו, במדינה שכמעט אין בה יהודים?
שוב ושוב נשמעת הטענה שהפיגועים האיסלאמיים נגד יהודים נוגעים לססכסוך בין ישראל לפלסטינים. אלא שהמרכול בפריז, בית הכנסת בקופנהגן ובית חב״ד במומבאי לא היו מטרות ישראליות בשום אופן. כפי שמראים הציטוטים לעיל, וכפי שעולה מן השדר של המחבלים בהודו, העניין איננו ישראל אלא היהודים. זוהי אנטישמיות, לא אנטי־ציונות. וכפי שנראה, זו תופעה חדשה באיסלאם.
<b>למה היהודים?</b> בשאלה זו יעסוק הפרק שלפנינו. ברור למה תקפו המחבלים את העיתונאים והקריקטוריסטים של <b>שרלי אבדו</b>. הם ידעו את מי הם מחפשים. הם רצו להרוג את העורך ואת המאיירים. הם ידעו בדיוק היכן יהיו: בישיבת מערכת. <b>שרלי אבדו</b> היה ידוע בלעגנותו כלפי דתות, דת האיסלאם וגם אחרות. הרציחות בפריז בינואר 2015 היו חוליה אופיינית בשרשרת שכללה את המתקפות נגד המו״לים של <b>פסוקי השטן</b> מאת סלמן רושדי ונגד הקריקטורות של מוחמד בעיתון הדני <b>יילנדס פוסטן</b>, ואת רצח הבמאי ההולנדי תיאו ון־גוך. כל אלו היו מתקפות מדויקות נגד יעדים ברורים. מדוע אפוא המשיכו המחבלים בפריז אל עבר המרכול היהודי?
התמקדותנו באנטישמיות, בפרק הקודם ובפרק זה, לא נועדה למשוך תשומת לב לסבלם של היהודים. רוב הנפגעים בסכסוכים בין זרמים באיסלאם ובנצרות ובין הדתות הללו, בעבר ובהווה, הם מוסלמים ונוצרים. הם היו רוב ההרוגים במסעי הצלב, והם מתים כיום בהמוניהם במזרח התיכון, באסיה ובאפריקה. האנטישמיות חשובה מפני שהיא ממחישה באופן ברור יותר מכל תופעה אחרת את הדינמיקה הפסיכולוגית והחברתית של השנאה. היא עוזרת לנו להבין מהם הכוחות המניעים סכסוכים, מעבר לפעולה הגלויה של העקרונות והכוחות, העמים והאינטרסים. שובה של האנטישמיות, בעוד זיכרון השואה חי, מאותת על סכנה לא רק ליהודים. האנטישמיות הייתה תמיד נורת אזהרה ראשונה לסכנת קריסתו של סדר עולמי.
העולם הערבי והאיסלאמי שטוף היום ביודופוביה. במחקר שפרסמה הליגה נגד השמצה במאי 2014, בהשתתפות 53,100 נבדקים בוגרים ב־102 ארצות, נמצאו עמדות אנטי־יהודיות ״עקשניות ורווחות״: 74 אחוזים מהנבדקים במזרח התיכון ובצפון אפריקה החזיקו בעמדות אנטישמיות. במערב אירופה עמד שיעורם של אלה על 24 אחוז, במזרח אירופה על 34 אחוז, ובאמריקה הצפונית והדרומית על 19 אחוז. סקר שערך מכון ״פיו״ ב־2011 העלה כי תפיסות חיוביות כלפי יהודים ״נמוכות באופן אחיד״ באזורים שחלק הארי של תושביהם מוסלמים: 4 אחוזים בתורכיה ובשטחי הרשות הפלסטינית, 3 אחוזים בלבנון, ו־2 אחוזים במצרים, בירדן ובפקיסטן.
שלושה מאפיינים של האנטישמיות האיסלאמית בת־זמננו קושרים בינה ובין האנטישמיות בגרמניה בשנות השלושים. הראשון הוא מה שההיסטוריון המנוח רוברט ויסטריך כינה אובססיה. בחמישים ושש המדינות החברות בארגון לשיתוף פעולה איסלאמי אין כמעט יהודים. היו פעם, אבל בשנות הארבעים והחמישים כמעט כולם עזבו או גורשו. בגרמניה היהודים היו אחוז אחד מהאוכלוסייה. בדיחה משנות השלושים ניסחה את האבסורד. שני גרמנים מדברים על המקור לצרות האומה. אחד אומר: היהודים. השני משיב: היהודים ורוכבי האופניים. למה רוכבי אופניים? שואל הראשון. למה היהודים? משיב השני.
חוקי נירנברג משנת 1935, שנישלו את היהודים מכל זכויות האזרח שלהם, הבהירו סופית שליהודים לא הייתה שום השפעה, לא בגרמניה ולא מחוצה לה. היטלר, שלא הסתיר כבר אז את כוונותיו הרצחניות כלפי היהודים, בדק את ההיגד הזה שוב ושוב מאז ועד 1939. האם היהודים חזקים? האם הם שולטים בגרמניה? האם יש להם השפעה מובהקת על בריטניה או על אמריקה? האם יש להם בעולם ידידים או בעלי ברית שיבואו לעזרתם? רק כאשר נוכח היטלר לשביעות רצונו שלמעשה ליהודים אין לא חברים ולא כוח, ידע שהוא יכול להמשיך להאשימם, באין מפריע ומוחה, שהם חזקים מדי ושולטים בעולם.
לבעיותיה של גרמניה לאחר מלחמת העולם הראשונה לא היה קשר ליהודים. הוא הדין בצרותיהן של מצרים, סוריה, עיראק, איראן, פקיסטן ואפגניסטן. אלו הם עניינים פנימיים. האם יכולה לאומנות חילונית מהסוג שצמח במצרים, בסוריה ובעיראק לממש את הבטחותיה לדמוקרטיה, לשגשוג ולשיקום הגאווה הלאומית? לאחר המהפכה באיראן ב־1979 ונסיגת ברית־המועצות מאפגניסטן ב־1989 החלה לצבור תאוצה חלופה שהוצגה לראשונה בידי מייסד האחים המוסלמים חסן אל־בנא ב־1928. האם תימצא הדרך הצלֵחה בשיבה אל האיסלאם המוקדם, אל הימים שכבש בסערה מסחררת את המזרח התיכון, את המגרב ואת אנדלוסיה והדביר עמים תחתיו? לשאלה הגדולה הזו, לאומיות פאן־ערבית או איסלאמיזם, אין קשר ליהודים. וגם לא לרוכבי אופניים. ובכל זאת, ראו נא כיצד התכונה היחידה שהאיסלאמיזם חולק עם אויבתו הלאומנות הערבית החילונית היא האנטישמיות.
ההיבט השני הקושר את האנטישמיות החדשה לקודמתה הגרמנית הוא אופייה האי־רציונלי והסותר את עצמו. היהודים היו שנואים בגרמניה מפני שהיו עשירים ומפני שהיו עניים, מפני שהיו קפיטליסטים ומפני שהיו קומוניסטים, מפני שהסתגרו בתוך עצמם ומפני שחדרו לכל מקום, מפני שהאמינו בדת פרימיטיבית ומפני שהיו קוסמפוליטים חסרי שורשים שלא האמינו בשום דבר. היטלר האמין שהיהודים שולטים בארצות־הברית ובברית־המועצות גם יחד. איך ייתכן שהם מנהלים שני קטבים מדיניים מנוגדים? ייתכן, כי הם יהודים.
באותו אופן, בפתח המאה העשרים ואחת, מוזר לחגוג את פיגועי 11 בספטמבר ולהלל את גאונותם של מחבלי אל־קאעידה שתכננו וביצעו אותם, ובו בזמן לומר שהפיגועים הללו הם פרי ידיה של ישראל ומעשה ידיו של המוסד. איש הדת התורכי שאמר שהיהודים ״כורתים ראשים בעיראק״, וקהל שומעי לקחו, ידעו שבעיראק לא נשארו יהודים לבד מקומץ קשישים קשי תנועה. הקהילה היהודית בעיראק הייתה העתיקה ועתירת המורשת מכל קהילות הגולה. אל נהרות בבל הובלו היהודים אחרי חורבן בית ראשון, שם ישבו גם בכו בזכרם את ציון, ושם נוסדו כעבור שמונה מאות שנה הישיבות הגדולות וחובר התלמוד, פאר היצירה הרבנית. בשנות הארבעים של המאה העשרים היו בבגדאד לבדה 140 אלף יהודים. כשצבא ארצות־הברית הגיע לעיר, ב־2003, מספר היהודים עמד על עשרים. יהודים כורתים ראשים בעיראק הם יצירי דמיון פראי, וכל מי שהשתתף בבדותה הזאת, כמספר או כמאזין, יודע שכך הוא. אם כן, איזה מנגנון פסיכולוגי גורם לבני־אדם רציונליים להאמין בפנטזיות?
המאפיין השלישי המשותף לשני הגילויים הללו של אנטישמיות הוא שהם חדשים. אי־אפשר להגזים בחשיבותו של ההיבט הזה. אנשים נוטים להניח כי היות שמקרים של עוינות ליהודים ידועים עוד מהתקופה הקדם־נוצרית, גילויי האנטישמיות בימינו הם פשוט התעוררות תקופתית של מפלצת עתיקת יומין. החדש הוא רק ישן שנולד שנית. אך זו טעות.
נכון, בברית החדשה ובקוראן יש הערות שליליות על היהודים, כפי שבתנ״ך יש הערות שליליות כלפי כמה מעמי קדם. כפי שראינו בפרק ב, גילה של שנאת הזרים כגילה של התרבות האנושית. יש סיבות אבולוציוניות לכך שאנו מפתחים עמדות חיוביות כלפי בני־קבוצתנו ועמדות עוינות כלפי אחרים. אולם האנטישמיות כתופעה נבדלת משנאת זרים איננה עתיקה. המילה עצמה נטבעה רק בשנות השבעים של המאה התשע־עשרה, והיא מיוחסת בדרך כלל לעיתונאי הגרמני וילהלם מאר ולדברים שכתב ב־1879. בימי הביניים היהודים נשנאו בגלל דתם. במאה התשע־עשרה החלו לשנוא אותם בגלל גזעם. וזהו החידוש.
מקרהו של האיסלאם שונה מעט. היסטוריון האיסלאם הגדול ברנרד לואיס טוען שלאורך ההיסטוריה יחס האיסלאם ליהודים היה בוז, לא שנאה. מבוז לא מתים. משנאה כן. כפי שנראה להלן, המיתוסים שעיצבו את האנטישמיות החדשה חדרו אל האיסלאם מבחוץ. הם אינם ילידיו. עניין לנו אפוא בתופעה שהיא אובססיבית, אי־רציונלית, וגם אם לא חדשה לגמרי הרי היא לכל הפחות מוטציה חדשה של צורות איבה קודמות.
בפרק ב טענו שהאלימות נולדת, היא ותאומה טוּב הלב, מתופעת הקבוצתיות. אנחנו אלטרואיסטים כלפי בני־קבוצתנו, ועוינים כלפי בני יתר הקבוצות. מכאן צומחת שנאת הזרים, הקסנופוביה. אבל שנאת הזרים, אף שהיא מסוגלת לגרום למלחמות, איננה מעוררת כשהיא לעצמה את הדמוניזציה של היריב, את תחושת הקרבנוּת ואת הרוע האלטרואיסטי הבא מהן. אדם אינו הולך לחפש נשים וילדים לרצוח רק מתוך צו הישרדות ביולוגי. לשם כך דרושה תרבות, וכפי שראינו בפרק ג, התהליך המסוים המשתק את החוש המוסרי וגורם לאנשים רגילים לבצע פשעים מפלצתיים הוא הדואליזם הפתולוגי — שהנו, כאמור, מוטציה של הדואליזם התיאולוגי של יוון ואיראן העתיקות, שחלחל לכתות ביהדות בימי בית שני ולכתות בנצרות בתחילתה. הדואליזם הפתולוגי עלה בגרמניה לאחר מלחמת העולם הראשונה. דואליזם דומה למדי, המחלק את האנושות למאמינים מצד אחד ולאנשי השטן הגדול והשטן הקטן מן הצד האחר, שולט כיום בשיח האיסלאמיסטי והאיראני.
מה הופך את הדואליזם לפתולוגיה? הגנוסטיקאים היו דואליסטים, אך לא היו אלימים. המניכאיזם, צורה אחרת של דואליזם, זכה לפופולריות אדירה מן המאה השלישית עד המאה השביעית, התפשט במרחב שבין רומא לסין והתחיל להתחרות בנצרות ככוח עולמי. אלא שחסידיו נרדפו, רבים מהם נרצחו, ועד המאה הארבע־עשרה הוא כבר כמעט נעלם. הכתות של מגילות קומראן ושל כתבי נגע חמאדי נטו להתרחק מהחברה הסובבת, לעסוק בחזיונותיהם המיסטיים מתוך פרישות, ולחכות לאל האמיתי שיבוא ויביס את המתחזה הארצי. מהו אפוא הגורם הנוסף?
המלומד שהרחיק מכל המלומדים לחתור אל התשובה היה תיאורטיקן הספרות והאנתרופולוג התרבותי הצרפתי רנֶה ז׳יראר, בספרו משנת 1972 <b>האלימות והקדושה</b>.
כמו פרויד, שהשפיע עמוקות על עבודתו, גם ז׳יראר הפך את החכמה המקובלת על פניה. לא הדת מצמיחה את האלימות, אלא האלימות מצמיחה את הדת. פרויד דיבר על מעשה אלימות ראשוני שאירע בימי האדם הקדמון, כאשר בני־השבט קמו על אבי השבט לרצחו כי כעסו על שניכס לעצמו את כל הנקבות. משרצחוהו, הציקו להם רגשות אשם; פרויד קרא לזאת ״שיבת המודחק״. אלוהים, לדידו של פרויד, היה קולו של האב המת, שהבנים הפנימו כקול המצפון.
ז׳יראר הציע הסבר פרוזאי יותר. לחבָרות המוקדמות, טען, עוד לא היו מערכות לאכיפת הסדר: חוקים, בתי משפט, בתי כלא ועונשין. תחת זאת נהגה בהן ההדדיות, עקרון המידה־כנגד־מידה, שכפי שראינו הוא העיקרון המוסרי הראשון שעלה בהדמיות המחשב של דילמת האסיר החוזרת־ונשנית. הקדמונים נהגו בנדיבות איש כלפי רעהו, כל עוד לא נתקלו בתגובה עוינת. משנתקלו בה, הם עשו לזולת מה שעשה הזולת להם.
באסטרטגיה זו יש בעיה, והמדענים הבחינו בה כשהחלו ליצור תוכנות מחשב המדמות אותה: היא עלולה ליצור מעגלי נקם אינסופיים. מעשה יחיד של רצח מזניק לולאה של נקמות דם, גאולות דם ומלחמות שבטיות. זהו מן המוכרים שבנושאים בספרות: בני־מונטגיו נגד בני־קפיולט, כנופיית הכרישים נגד כנופיית הסילונים, משפחת טטאליה נגד משפחת קורליאונה. לבד ממעשי טבח המוניים, אין סוף טבעי למעגלי הנקם הללו.
התזה של ז׳יראר היא ש<b>הדרך היעילה ביותר להפסיק מעגל דמים בין שני צדדים היא להרוג צד שלישי</b>, מי שאיננו לא בן־מונטגיו ולא בן־קפיולט, מי שנמצא מחוץ למעגל ומותו לא יגרום לפתיחת מעגל נקם חדש. כלומר, קרבן זה חייב להיות גורם מן החוץ שאיננו מוגן על ידי קבוצה, או שהקבוצה המגנה עליו אינה מסוגלת למעשה נקם אלים.
הזָר הוקרב, הרג־נקם התחולל, ושני הצדדים יכולים להרגיש שנעשה צדק — אך הוא נעשה באופן שיכול לעצור את המעגל, משום שהקרבן אינו שייך לאיזה מן הצדדים הנוקמים. מכאן טענותיו הבאות של ז׳יראר. ראשית, שהמעשה הדתי הראשוני היה קרבן אדם. שנית, שהקרבן הראשוני הוא שעיר לעזאזל. ושלישית, שהפונקציה של הדת היא <b>לנקז החוצה אלימות פנימית שאלמלא כן תהרוס את הקבוצה</b>.
ז׳יראר סבר שהדבר אינו נוגע רק לעבר הרחוק, אלא גם להווה ולעתיד. כל חברה מייצרת עימותים פנימיים שעלולים להיעשות אלימים והרסניים לחברה. לכן כל חברה זקוקה לדת, הממלאת את משימת ״השלכת״ האלימות החוצה וסילוקה מן הקבוצה. הדת עושה זאת באמצעות הפניית האלימות כלפי גורם חיצוני, כך שהשתוללותה ההרסנית לא תפגע בחברה עצמה.
מערכת זו יכולה להתקיים כתופעה חברתית רק כאשר יש שעיר־לעזאזל מוסכם. הקרבן צריך להיות דומה לצדדים הניצים, או קרוב אליהם, במידה שתספיק לתפיסתו כתחליף הולם. כדי לשים קץ למעגל דמים בין שתי משפחות איטלקיות בוורונה, אי־אפשר לנסוע לסין ולהרוג שם מישהו. נוסף על כך, צריך שהקרבן יוכל להצטייר כמי ש<b>גרם</b> לצרותיהם של הצדדים הלוחמים, כי אחרת לא תהיה כל משמעות להריגתו. מן המאה הארבע־עשרה עד המאה השבע־עשרה הואשמו ״מכשפות״ במחלות, ביבולים לא מוצלחים ובשאר פגעים. אנשי מסדר האילומינטי בגרמניה במאה השמונה־עשרה, וחברי מסדר הבונים החופשיים, הואשמו במזימה חשאית לשלוט בעולם. ברומן <b>צופן דה־וינצ׳י</b> דמיין דן בראון סכסוך בין אגודת הסתרים ״מסדר ציון״ לכת הקתולית ״אופוס דאי״. תיאוריות קשר פורחות לאורך מאות שנים.
אלא שהחיבור בין תיאוריית קשר ובין קרבן חלופי, הכרוך ביצירת שעיר לעזאזל, תובע מאמץ מנטלי רב. עלינו להאמין בעת ובעונה אחת שהשעיר לעזאזל הוא <b>גם</b> אדיר כוח <b>וגם</b> חסר אונים. <b>לו היה השעיר לעזאזל באמת אדיר כוח, לא היה בכוחו למלא את תפקידו המהותי כקרבן־אלימות־שאין־סכנה־שינקום</b>. אדם אינו בוחר אריה או תנין כקרבן חלופי, כי אם יעשה כך הוא עלול בהחלט למצוא בתפקיד הקרבן את עצמו. <b>אבל אם מאמינים שהשעיר לעזאזל חסר אונים, אי־אפשר לצייר אותו כגורם לכל הצרות</b>. אי־אפשר, למשל, לבחור קבוצה של מהגרים אנאלפביתים ומובטלים כשעיר לעזאזל. אמנם אפשר להרוג אותם בלי לחשוש מפני נקמה, אבל קשה לצייר אותם בהצלחה כמי ששולט בבנקים, בתקשורת ובבית הלבן. נוכחותן הבו־זמנית של אמונות סותרות היא סימן מובהק לנוכחותו הפעילה של מנגנון שעיר־לעזאזל בתרבות.
זה אלף שנים שהשעיר לעזאזל הנבחר באירופה ובמזרח התיכון הוא היהודים. הם הנכרים הבולטים ביותר: לא־נוצרים באירופה הנוצרית, לא־מוסלמים במזרח התיכון האיסלאמי. אך לא האנטישמיות היא נושא הפרק הזה, אלא השאלה מה מעורר אותה. האנטישמיות נוגעת ליהודים רק על תנאי ומתוקף נסיבות. היהודים הם <b>הקרבנות</b> שלה, אך אינם <b>הסיבה</b> לה. הסיבה היא <b>סכסוך בתוך תרבות</b>. האלימות הפנימית הפוטנציאלית, אם היא באה לידי ביטוי, היא־היא בעלת הכוח להרוס חברה.
יש לזכור מה אמר ז׳יראר: השעיר לעזאזל הוא המנגנון שבאמצעותו מנקזת חברה את האלימות מתוכה, על ידי מיקודה בקרבן חיצוני. מכאן <b>שבכל מקום שתימָצא אנטישמיות אובססיבית, אי־רציונלית ורצחנית, תימצא תרבות מפוררת ומשוסעת כל כך שאם בניה יחדלו מלרצוח יהודים הם יתחילו לרצוח זה את זה</b>. כך היה באירופה במאה השבע־עשרה, ושוב בשתי מלחמות העולם של המאה העשרים; וכך הדבר היום בסוריה, בעיראק, באפגניסטן ובשאר האזורים אכולי המלחמה במזרח התיכון, באסיה ובאפריקה.
כדי להבין את תופעת היהודי כשעיר לעזאזל עלינו להתמקד בכמה רגעי מפתח היסטוריים. הראשון היה ב־1095, כאשר האפיפיור אורבן השני קרא לפתיחת מסע הצלב הראשון. בדרכם לשחרור עיר הקודש ירושלים, בשנה שלאחר מכן, עצרו חלק מן הצלבנים בריכוזים היהודיים בצפון אירופה — בקלן, בוורמס (וורמיזא) ובמיינץ (מגנצא), וטבחו בתושביהם. אלפים נרצחו. יהודים רבים התאבדו כדי שלא יילכדו בידי האספסוף ויאולצו להתנצר. זה היה רגע טראומטי ליהדות אירופה, וסימן לבאות הגרועות ממנו.
מנקודה זו ואילך, היהודים באירופה החלו להיתפס בעיני רבים משכניהם לא כבני־אדם אלא כמהות זדונית, כנוכחות של רוע, ככוח שטני והרסני הפוגע באחרים באורח מסתורי אך יעיל ופעיל. היהודים הואשמו בחילול הקודש, בהרעלת בארות ובהפצת דֶבר. הוטלה עליהם האחריות למגפת המוות השחור, שעלתה בחיי מיליונים רבים במאה הארבע־עשרה. העידן שנפתח במסעי הצלב, ונמשך מאות על מאות, היה עידן האימה של יהודי אירופה.
התקופה ההיא תרמה לאוצר המילים של המערב מושגים כגון ויכוחים פומביים, שריפת ספרים, שמד כפוי, אינקוויזיציה, אוטו־דה־פה, גירוש, גטו ופוגרום. במדדים של משך זמן ושל עוצמה כאחד, שנאת היהודים באירופה היא אירוע־שנאה מן הגדולים בהיסטוריה. היא הייתה ביטוי לדואליזם מהסוג החריף וההרסני ביותר.
בסופו של דבר אירופה התקדמה משם והלאה, אך לא לפני שני אירועים שעתידים היו להטיל את צלם הארוך על המאות שלאחריהם. הראשון אירע בספרד, מקום שם החלו רדיפות אכזריות של היהודים בליל־אימים של טבח ושריפת בתי כנסת ב־1391, והגיעו לשיאן בגירוש ב־1492. רבים התנצרו בלית ברירה. היו מן המתנצרים שנחשדו כי הם ממשיכים לשמור את דת ישראל בחשאי, והאינקוויזיציה טיפלה בהם באכזריות. אך היו גם שאימצו אל לבם את דתם החדשה, והגיעו לעמדות השפעה בחברה הספרדית.
בשלב הזה צצה תופעה חדשה: הישארותה של דעה קדומה אחרי שהסיבה הגלויה לה הוסרה. ״הנוצרים החדשים״ עדיין היו שנואים בספרד, לא בגלל דתם אלא בגלל גזעם. חקיקה חדשה הגנה על <i>Limpieza de sangre</i>, ״טוהר הדם״. התקנה הראשונה בתחום זה הופיעה בטולדו ב־1449. הכנסייה התנגדה תחילה לרעיון, אך הוא קיבל את הסכמתו של האפיפיור אלכסנדר השישי ב־1496 והאריך ימים אל עומק המאה התשע־עשרה. זו הייתה הופעתה הראשונה של האנטישמיות הגזענית, ששטפה את לב יבשת אירופה כעבור ארבע מאות שנים ומחצה.
ההתפתחות החשובה השנייה הייתה מרטין לותר. תחילה רחש הרפורמטור הגדול של הכנסייה אהדה ליהודים, וסבר שהסיבה לכך שאין הם מתנצרים היא ניווּנה ואכזריותה של הכנסייה הקתולית. אם נפנה אל היהודים באהבה, חשב, הם יתנצרו בהמוניהם. אבל משלא קרה הדבר, כעסו לא ידע גבול. ב־1543 הוא פרסם עלון שכותרתו <b>על היהודים ושקריהם</b>, מן הקלאסיקות של ספרות השנאה. את בתי הכנסת, כתב, צריך להעלות באש. את בתי היהודים — להרוס. יש לשלוח את היהודים לגור בדירות־חדר או באורוות, שיֵדעו שהם רק ״שבויים עלובים״. יש להחרים את הסידורים ואת כרכי התלמוד ולאסור על הרבנים ללמד. יש לאסור עליהם לנסוע בדרכים, ולהסיר מהם כל הגנה מצד החוק, עד שהעולם ייפטר מ״המגפה הזאת שלנו, הדֶבר, המאֵרָה״. העלון הודפס בכמה מהדורות בימי הנאצים. ההצעות שלו מקבילות לחוקי נירנברג.
חמת זעמו של לותר הבטיחה את המשך האיבה כלפי היהודים גם לאחר הרפורמציה, והותירה חותם מתמשך בארצות שנָהוּ אחר הלותרניות. יוצא הדופן הגדול בקרב אבות הנצרות הפרוטסטנטית היה ז׳אן קלווין. הוא העמיד את התנ״ך בראש המדרג הדתי, ולא נטה כאחרים להשמיץ את היהודים. הייתה לכך השפעה מתמשכת בהולנד במאה השש־עשרה ובאנגליה במאה השבע־עשרה, וכמו כן אצל האבות המייסדים של ארצות־הברית. המקומות הללו היו מן הראשונים שפיתחו את חופש הדת.
אך לא לעולם חוסן. במאה השמונה־עשרה פנתה אירופה המערבית אל הנאורות, מתוך אמונה שהתבונה תגבר על הדעות הקדומות בנות־העבר. במאה התשע־עשרה נוספה לכך האמנציפציה, שבמסגרתה קיבלו קבוצות מיעוט דתיות, ובהן היהודים, זכויות אזרח במדינות הלאום החדשות — אותן מדינות שהדבק המאגד אותן כבר לא היה הדת כבעבר, כי אם האזרחות והמשפט האזרחי. אלא שכמו בספרד שלאחר הגירוש, הדעה הקדומה לא הרפתה.
בין האוחזים בה היו כמה מגדולי הרוח של אירופה. וולטיר קרא ליהודים ״עם נבער ופרא שחברו בו יחד מזה הרבה ימים קמצנות בזויה ואמונה טפלה נתעבת ביותר ושנאה עזה לכל העמים שהיו סובלים אותו״. על כך הוסיף בנדיבות, ״אף על פי כן אין להעלותו על המוקד״.
עמנואל קאנט כינה את היהודים ״ערפדי החברה״ וקרא ל״המתת חסד של היהדות״. גיאורג פרידריך הגל ראה את היהודים ואת היהדות כפרדיגמות של ״מוסר העבדים״, שאין ביכולתו להבין או לקיים דת של אהבה. משדחו היהודים את הנצרות נטשה אותם ההיסטוריה, והם נותרו ״אומה מאובנת״, ״גזע רפאים״.
יוהן גוטליב פיכטה גרס שהיהודים הם אויבי החופש. ״אשר למתן זכויות אזרח [ליהודים]״, כתב, ״הדרך היחידה העולה על דעתי היא להסיר באיזה לילה את ראשיהם מעליהם, ולשים במקומם ראשים אחרים שאין בהם רק מחשבה יהודית יחידה״. לחלופין אפשר ״לשַלח אותם לארצם המובטחת״. לדברי ארתור שופנהאואר, היהודים ״אינם טובים מן הבקָר״, הם ״חלאת הארץ״ ויש לגרש אותם. פרידריך ניטשה הוקיע את היהדות כ״סילוף״ של כל הערכים הטבעיים. להבדיל מקודמיו, הוא לא ביקר את היהודים על כך שדחו את הנצרות, אלא על כך שהולידוה.
כל מי שמאשים את הדת ביצירת שנאה, מן הראוי שיעיין בדוגמאות הללו ויחשוב שוב. האנטישמיות הפילוסופית, מוולטיר עד היידגר, היא תופעה לא כל כך מדוברת, אבל הרסנית עד מאוד. כשהתרבות האירופית חולנה, והאנטי־יהודיות הדתית הותמרה לאנטישמיות גזענית, ההשלכות היו קטלניות. אפשר לשנות את דתו של אדם, ונוצרים אנטי־יהודים יכלו להשקיע את אנרגיות השנאה שלהם בניסיונות להמיר את דתם של היהודים. אולם דם וגֶנים אינם ניתנים להחלפה — ולאנטישמים הגזענים נותר אפוא רק לפעול לחיסול פיזי של היהודים. התוצאה הייתה השואה.
לאורך 850 השנים שבין 1095 ל־1945, מהקריאה למסע הצלב הראשון עד קץ השואה, נוצרו כמה מיתוסים אנטישמיים, ובשניים מהם יש לנו עניין מיוחד. הראשון היה עלילת הדם. בנוריץ׳ שבאנגליה נתגלה בשנת 1144 ילד נוצרי ושמו ויליאם דקור למוות. נפוצה שמועה שהיהודים אחראים לכך. איש לא התייחס אליה ברצינות, אבל כעבור חמש שנים אחריותם של היהודים למוות כבר צוינה כעובדה הידועה לכול בדו״ח שכתב הנזיר תומס מִמוֹנמָאוּת. הוא טען שהיהודים הורגים ילדים נוצרים כדי לצקת את דמם במצות שהם אופים לפסח. האבסורד זועק: אם יש דברים שהיהודים מתעבים במיוחד, הרי אלה אכילת דם (על פי ההלכה טיפת דם שנמצאה בתבשיל אוסרת אותו למאכל) והקרבת ילדים. כמה אפיפיורים גינו את עלילות הדם, ביניהם אינוצנטיוס הרביעי, גרגוריוס העשירי, מרטינוס החמישי, פאולוס השלישי וניקולס החמישי, וכמוהם גם קיסר האימפריה הרומית הקדושה פרידריך השני. אך הדבר לא בלם את תפוצתה של העלילה על פני כל אירופה. יש יותר מ־150 מקרים מתועדים. רבים מהם הובילו לטבח באוכלוסייה היהודית המקומית.
750 שנה לאחר עלילת הדם הראשונה נולד המיתוס השני: הפרוטוקולים של זקני ציון. זהו מסמך שפברקו אנשי המשטרה החשאית של הצאר הרוסי בפריז; מובאים בו כביכול פרטיה של מזימה יהודית להשיג שליטה בעיתונות ובכלכלה בעולם. הפרוטוקולים פוברקו על פי יצירות ספרות בדיוניות ותיאוריות קשר קיימות, שאף לא אחת מהן נגעה במקורה ביהודים,<sup style="color: gray;">14</sup> והעיתון <b>טיימס</b> חשף את הזיוף ב־1921. למרות זאת היה החיבור הזה רב־מכר, תחילה ברוסיה ואחר כך בגרמניה. שם הפכה אותו התעמולה הנאצית ל״הכשר לרצח־עם״, כפי שכינה זאת נורמן כהן.
המרתק בשני המיתוסים הללו הוא ההדגמה החיה שהם מספקים למנגנון הפיצול וההשלכה הנותן לדואליזם את כוחו הפסיכולוגי הייחודי. עלילת הדם היא השלכה נוצרית (אין פירוש הדבר שהנצרות אימצה אותה או שהיא אחראית לה; נזכור שהאפיפיורים פסלו אותה). במערכת המושגים היהודית אין לה שום מובן. יהודים אינם חושבים על אכילת דמו ובשרו של אדם. בעולם המושגים הנוצרי, לעומת זאת, יש ויש לרעיון העלילה הדהוד — בקרב המאמינים בטרנס־סובסטנציאציה, הרעיון שהלחם והיין המוגשים בסעודת ישו בכנסייה לא רק מסמלים את בשרו ודמו של בן־האלוהים, אלא הם בשרו ודמו ממש. הראשון שהשתמש במונח היה הילדברט דה־לוורדין, הארכיבישוף של טוּר, בשנת 1079 בערך, והוא נוסח כדוקטרינה בוועידת לטראנו הרביעית בשנת 1215. בין שני המועדים הללו נולדה עלילת הדם.
כך גם הפרוטוקולים. הם נדפסו לראשונה ברוסיה ב־1903, השנה הטראומטית של פוגרום קישינב. בעקבות עליית האנטישמיות ברוסיה, החל מהפוגרומים של 1881 שהיהודים כינו ״סופות בנגב״ ומ״חוקי מאי״ שנתקבלו בשנת 1882, היגרו מיליוני יהודים מ״תחום המושב״ מערבה. י״ל פינסקר פרסם אז את חיבורו <b>אוטו־אמנציפציה</b>, ובו נתן ביטוי מלא וכואב לתחושתם של יהודי מזרח אירופה. ״בין האומות החיות עתה על האדמה קיימים ועומדים היהודים כבני אומה שמתה זה כבר״, כתב. ״התמונה הזאת מעולם הרוחות, תמונת מת תועה, תמונת עם שאינו מאוחד בגוף בעל איברים, שאינו קשור בארץ מיוחדת, שאינו עוד בחיים ובכל זאת מתהלך בין החיים; התמונה המוזרה הזאת, שאין למצוא דוגמתה בתולדות העמים, שלא קמה כמוה לא לפניה ולא אחריה — אי־אפשר היה שלא תעשׂה בדמיון העמים רושם זר ומַתמיה״.
שֶׁעַם כזה, עם של פליטים שלולי זכויות, יתעסק בניהול סודי של העולם — זהו רעיון אבסורדי שהגיחוך שבו אינו צריך ראיה. אבל אם מבינים אותו כתשוקה מודחקת ומושלכת של ממציאיו, יש בו היגיון פנימי. המפברקים היו הוזיה האחרונים של גדולת האימפריה הרוסית. רגע לפני שמהפכות 1905 ו־1917 סתמו את הגולל על עולמם, השליכו על היהודים את תשוקת ההתפשטות האימפריאלית. מנגנון זה של השלכה הוא גם המנגנון שגרם להיטלר, בעל החלומות על שליטה עולמית, להיקסם מן הפרוטוקולים, אף שהיה מודע לחשיפתם כזיוף (ההכחשות שהשמיעו היהודים לָאָמוּר בפרוטוקולים היו לדידו עדות מושלמת לאותנטיות שלהם). ״תיאור כל כך מבריק של שאיפות היהודים לשליטה עולמית יכולים לתת רק היהודים עצמם״, אמר לגבלס ב־13 במאי 1943.
שני המיתוסים רלוונטיים גם היום, משום שהם הובאו, בזה אחר זה, אל המזרח התיכון ואל האיסלאם. עלילת הדם יובאה למזרח התיכון בתחילת המאה התשע־עשרה בידי נוצרים והתחוללה בכמה מקומות שם — בחלבּ (1811, 1853), בביירות (1824), באנטיוכיה (1826), בחמת (1829), בטריפולי (1834), בדיר אל־קמר (1847), בדמנהור (1877) ובדמשק (1848, 1840 ו־1890). עד אז, האשמת יהודים ברצח פולחני כמעט לא הייתה מוכרת באיסלאם. לפרסום הרב ביותר זכתה עלילת דמשק משנת 1840. נזיר קפוצ׳יני שחי בעיר נעלם. חבריו למנזר, בתמיכת דיפלומט צרפתי מקומי, האשימו את היהודים בהריגתו למטרות פולחניות. ראשי הקהילה היהודית בעיר נכלאו ועונו. כמה מהם מתו. אחרים הודו. שמעה של הפרשה יצא באירופה ועורר מחאה, עד שרשויות השלטון העותומאניות חקרו את האישומים והודו בשקריותם. הודאה זו לא עצרה את התפשטות עלילות הדם במזרח התיכון. ידועים לשמצה במיוחד אירועי עלילות הדם באלג׳יריה בשנים 1897–1898 ובקהיר בשנים 1901–1902.
ב־1983 כתב שר ההגנה הסורי מוסטפה טלאס את הספר <b>מצת ציון</b>, שטען כי ההאשמה בדמשק ב־1840 הייתה נכונה, ושהיהודים ממשיכים להרוג ילדי גויים כדי לאפות מצות בדמם. הספר תורגם לאנגלית וחזר ונדפס כמה פעמים. על פי סוכנות הידיעות ״ג׳ואיש טלגרף אייג׳נסי״, ב־8 בפברואר 1991 שיבח הנציג הסורי במועצת האו״ם לזכויות אדם את ״הספר רב־הערך״, ואמר כי הוא ״מסיר את המסכה מאופייה הגזעני של הציונות״. העיתון המצרי <b>אל־אהראם</b> חזר על ההאשמות ב־2001, והוסיף, ״הדחף המפלצתי ללוש מצות בדם גויים מתועד ברישומי המשטרה הפלסטינית; בידיה תיאורים של מקרים רבים שבהם ילדים ערבים נעלמו, וגוויותיהם נמצאו מבותרות לגזרים בלי טיפת דם אחת״.
אל המזרח התיכון הגיעו <b>הפרוטוקולים של זקני ציון</b> בתרגום ערבי, לצד <b>מיין קאמפף</b> מאת היטלר, בשנות השלושים. בין המייבאים — המופתי הגדול של ירושלים, חאג׳ אמין אל־חוסייני. בשנות מלחמת העולם השנייה שהה המופתי בברלין, הפיק תכניות רדיו בערבית למען הנאצים, וגייס מוסלמים בוסנים לוואפן אס־אס. בעשורים הבאים הוסיף התרגום הערבי לפרוטוקולים להידפס, להימכר ולהיקרא. <b>פרש בלי סוס</b>, סדרת טלוויזיה בת 41 פרקים הממחיזה את הפרוטוקולים, הופקה במימון חיזבאללה ושודרה בטלוויזיה המצרית בחודש הרמדאן בשנת 2002. סדרה דומה, <b>א־שתאת</b> (״תפוצות״), שודרה בשנה שלאחר מכן בטלוויזיה הסורית.
אף שדבר זיופם של הפרוטוקולים ידוע ומוכר, הם בני־בית בשיח האיסלאמיסטי ונזכרים באמנת החמאס. בעניין זה מזכירים כמה וכמה חוקרים את ממצאיה של הבולשת הפדרלית של ארצות־הברית בשנת 2007, במהלך חקירה לקראת המשפט של ״קרן ארץ הקודש״ שנחשדה במימון טרור (ב־24 בנובמבר 2008 הורשעו חמישה מבכירי הקרן בקשירת קשר לתמיכה כספית במחבלים).
במהלך החיפוש נתקלו אנשי הבולשת במסמך שהכין מנהיג האחים המוסלמים בארצות־הברית, מוחמד אכרם, הנושא את התאריך 22 במאי 1991. תחת הכותרת ״מִזכַּר־הסבֵּר על מטרתו האסטרטגית הכללית של הארגון בצפון אמריקה״ נמצאת בין היתר פסקה זו: ״האחים חייבים להבין שמלאכתם באמריקה היא ג׳יהאד גדול שמטרתו חיסול והרס הציביליזציה המערבית מבפנים, וחבלה בביתה העלוב, בידיהם ובידי המאמינים — עד שתעבור הציביליזציה הזאת מן העולם ודת אללה תנצח את כל הדתות האחרות״. הנה כי כן, כאשר אנשים מאשימים אחרים כי הם מנסים להשתלט על העולם, ייתכן שבאורח בלתי־מודע הם משליכים עליהם את רצונם שלהם הכמוס והאסור, רצון שהם חוששים לבטא בפומבי. <b>אם רצוננו להבין מה קבוצה באמת רוצה, עלינו להתבונן בהאשמות שהיא מטיחה באויביה.</b>
והנה הגענו אל ההווה. באותו זמן עצמו שאירופה התאמצה להבטיח שהשואה לא תחזור לעולם, נולדה בשנית במזרח התיכון האנטישמיות על יסוד שני המיתוסים היעילים ביותר שלה, ומשם נפוצה לאגפים אחרים של העולם האיסלאמי. עוד ב־1986 הזהיר היסטוריון האיסלאם ברנרד לואיס, בחתימת ספרו <b>שמיים ואנטישמיים</b>:
<span class="poetry indentAll">כיום מצויים סימנים שהנגיף האנטישמי, אשר פשה בנצרות כמעט מאז תחילתה, עשוי, סוף כל סוף, להירפא. בגלל פרדוקס עצוב, אותה שנאה דתית עמוקה דבקה עתה בגוף האיסלאם, שעד כה היה מחוסן מפניה. ייתכן שרגע הבחירה כבר חלף, והנגיף כבר חדר לזרם־הדם של האיסלאם ומרעיל אותו למשך דורות, כפי שהנצרות הורעלה בדורות עברו. אם אמנם כך הוא, הרי לא רק תקוות ערביות, אלא גם תקוות יהודיות יאבדו בעיפוש הדעות הקדומות. הדמוקרטיה הפתוחה, שעליה תפארתה של ישראל, תזדהם על ידי אפליה כיתתית ואתנית ועל ידי דיכוי, והמוסדות החופשיים, שהם כיום התקווה הטובה ביותר של הערבים, יישכחו מתוך כך שהמזרח התיכון ישקע תחת שלטונם של ציניקנים וקנאים, המשגשגים בקרקע השנאה.</span>
פרק זה בחן כיצד יכול דואליזם להפוך מתיאולוגי או מטפיזי לפתולוגי ולמקור של שנאה אלימה. הדבר קורה כאשר קרבן — יחיד או קבוצה — נעשה שעיר לעזאזל, מתוך ניסיון של חברה לנקז מתוכה והלאה אלימות שאלמלא כן הייתה הורסת אותה מבפנים. המקרה הפרדיגמטי בהיסטוריה של אלף השנים האחרונות הוא מקרה היהודים. מקומה המרכזי של האנטישמיות בטיעון של ספר זה נובע מכך שכאשר האנטישמיות נעשית אלימה, זהו הסימן הראשון והברור ביותר לכך שתרבות נתונה במשבר. בדרך כלל, ובהתעלם מכמה חריגים, לא היו מעשי טבח ביהודים לאורך האלף הראשון של הנצרות, ולא במערב אירופה במאה התשע־עשרה, ולא בעולם המוסלמי לאורך רוב שנותיו; שם, מצבם של היהודים היה לא פעם טוב ממצבם של היהודים באַרְצות הנוצרים.
הדואליזם נעשה קטלני כאשר קבוצת אנשים, אומה או אמונה, מרגישה שאיום פנימי מסכן אותה. זה קרה לעולם הנוצרי במאה האחת־עשרה, לנוכח הפיצול הגדול בכנסייה בשנת 1054, כאשר הכנסייה הרשמית של האימפריה הרומית התפלגה לענף מזרחי (יווני) ולענף מערבי (רומי). זה קרה בגרמניה לאחר תבוסתה במלחמה העולם הראשונה, לנוכח העונשים שהוטלו עליה בחוזה ורסאי, השתוללות האינפלציה בשנות העשרים וחולשתה של ממשלת ויימאר. זה התחיל באיסלאם לאחר שמעוזו הגדול האחרון, האימפריה העותומאנית, נפל סופית ב־1924. עד היום מהדהדים המתחים שנוצרו אז בין הגישות הפוליטיות הדתיות והחילוניות ובין קבוצות אתניות ודתיות שונות בתוך הגבולות השרירותיים שקבעו בריטניה וצרפת — וכמו כן גם המתחים ההיסטוריים בין הסונה לשיעה והמתח שבין פרשניה המתונים לפרשניה הרדיקליים של דת האיסלאם.
בתהליך זה פועל העיקרון הבסיסי של הדינמיקה הקבוצתית. ראינו בפרק ב כי יש לנו נטייה טבעית להעדיף חברים בקבוצתנו ולחשוש מחברי קבוצות אחרות. מכך נובע כי <b>כמעט בכל קבוצה, כגודל האיום החיצוני כן גודל תחושת הלכידות הפנימית</b>. אנשים שחיו בלונדון בימי הבליץ האווירי הגרמני במלחמת העולם השנייה מספרים על תחושת קרבה בין זרים שלא חוו בשום תקופה אחרת. האינסטינקטים הראשוניים שלנו, של התקשרות בתוך הקבוצה, פועלים בעוז כאשר הקבוצה מעומתת עם אויב חיצוני.
הדבר ידוע היטב לפוליטיקאים חסרי עכבות החוששים מהתנגדות פנימית, ועל כן הם מתמקדים במאבק באויבים מבחוץ, ולפעמים אפילו ממציאים אותם. פרנויה היא האמצעי היעיל ביותר שהומצא עד כה לתחזוק עריצות ודיכוי. אם הרודן יכול לגייס לטובתו את הדת — לשכנע את הבריות שאמונתם, ערכיהם ואלוהיהם נתונים למתקפה מצד האויב — יעילותה של הפרנויה גדלה אף יותר, שכן הדת מיטיבה לעורר בנו את יצרי ההקרבה העצמית. הדוגמה הקלאסית לכך היא האנטישמיות. היכן שתמצאו אותה בשיא ארסיותה ותוקפנותה, שם תמצאו גם עריצות ושלילה של זכויות האדם. רצח יהודים הוא רק אחת התוצאות; בטווח הארוך, בני החברה העוינת הם קרבנותיה של שנאתם. השנאה המתחילה ביהודים לעולם אינה נגמרת בהם. מעולם לא נבנתה חברה חופשית על אדניה של שנאה.
הבעיה בשימוש בשעיר לעזאזל היא שזהו פתרון המחזק את הבעיה. הוא מקל את משא המתח הפנימי, מפני שהוא מחליף את השאלה ״למה זה קרה״ בשאלה ״מי עשה לי את זה״. אם מישהו אחר אשם, ולא אני, כבודי העצמי יכול להישאר ללא רבב. זה אלף שנים לפחות שבהישג ידו של העולם נמצא סיפור המאשים את היהודים. כה רב הוא כוחם של אזורי המוח הפרימיטיביים שלנו, אלה המצטיינים בתגובות רגשיות מיידיות, עד שבמצבי לחץ הם עלולים להאפיל לחלוטין על קליפת המוח הקדם־מצחית אטית המחשבה, התודעה האחראית על ההבחנה ועל קבלת ההחלטות השקולה — ולהפוך אנשים מן היישוב לצלבנים בתקופה אחת, למבצעי רצח עם בתקופה אחרת, ולמחבלים מתאבדים ולוחמי ג׳יהאד בתקופה שלישית.
אולם כאשר האלימות נגמרת הבעיות נשארות, שהרי השעיר לעזאזל מעולם לא היה הגורם לבעיה. נשארות הגוויות, נשאר האבדן, נשארת התקווה הרמוסה. מזבח השנאה תובע עוד ועוד קרבנות. ואלוהים בוכה.
<h3>פרק ה; יריבות אחים</h3>
<span class="poetry indentAll">קָרוֹב קְצָת מִקָּרוֹב, וְלֹא מְקֹרָב. (שייקספיר, <b>המלט</b>)</span>
ועדיין, חסרה לנו פיסה בתצרף. התופעות שתיארנו עד כה — זהות, פיצול, השלכה, דואליזם פתולוגי והשעיר לעזאזל — הן תופעות כלליות. הן עשויות לפעול על כל אדם. אין להן קשר מיוחד ליהדות, לנצרות או לאיסלאם. הן עוזרות לנו להבין את האלימות, אך לא את מערכת היחסים הטעונה בין הדתות האברהמיות. חייב להיות גורם נוסף שיסביר כיצד נוצרות בדתות המעלות על נס את האהבה, הסליחה והרחמים תופעות כגון הצלבנים, הג׳יהאד, השמָד, האינקוויזיציה, ההעלאה על המוקד, הפוגרומים ופיגועי ההתאבדות. מהו זה שהביא את היהודים, הנוצרים והמוסלמים, בניו הרוחניים של אב משותף, לידי איבה כה עזה וכה ממושכת? בפרק שלפנינו אחפש את הגורם הזה, את החתיכה החסרה בפאזל. המסע שלי מתחיל בתובנה פרוידיאנית רבת־כוח, שדומה כי פרויד עצמו הדחיק את משמעותה.
כזכור, פרויד ורנה ז׳יראר טענו שלא הדת מוליכה לאלימות, אלא האלימות מוליכה אל הדת. בפרק הקודם ראינו כיצד מוביל הדבר לתיאוריה של ז׳יראר על השעיר לעזאזל כפולחן הדתי הראשוני. אבל ז׳יראר המשיך מכאן אל השאלה המתבקשת הבאה. הוא שאל כיצד החלה האלימות מלכתחילה. פרויד טען לאורך כל הדרך שהאלימות הראשונית, בפסיכולוגיה של היחיד ובפסיכולוגיה של הקבוצה כאחד, נוצרת מהמתח בין אבות לבנים, מתסביך אדיפוס. ז׳יראר מרחיב את מבטו אל מעבר לכך. האלימות, הוא אומר, נולדת ממה שהוא מכנה ״התשוקה המימֶטית״ (מלשון מימזיס, חיקוי).
התשוקה המימטית היא רצייה בדבר שיש למישהו אחר רק מפני שהוא ישנו למישהו אחר. זו התנהגות שאנו רואים תכופות אצל ילדים. כשילד מקבל צעצוע חדש, הילדים האחרים מגלים לפתע שהם רוצים אותו. ייתכן שעד היום מעולם לא רצו בצעצוע הזה, אבל עכשיו הם רוצים אותו כי למישהו אחר יש. התשוקה המימטית איננה רק קניינית, תשוקת בעלות; בעיצומה, היא גם הרצון <b>להיות</b> מה שאדם אחר הנו. כאשר ״גּוֹרָל זָרִים אֶחְמֹד, פְּלוֹנִי כִּשְׁרוֹנוֹתָיו״,<supfootnote-marker״>2<i class="footnote">ויליאם שייקספיר, סונטה 29, מאנגלית: אריה סתיו, בתוך סתיו, <b>סונטות שייקספיר</b>, לוד: דביר, 2000, עמ׳ 84.</i> אני רוצה להיות הם: להיות הזָרים הללו, הפלוני הזה. זוהי תשוקה מימטית. תדיר היא מובילה לאלימות, כי אם אני רוצה את מה שיש לך, במוקדם או במאוחר נילחם זה בזה. ז׳יראר מוסיף ומציע כי לא המתח בין אב לבן הוא מקורה הקדום המרכזי של האלימות, כי אם המתח בין אחים: יריבות האחים.
</supfootnote-marker״>המיתוסים וסיפורי העלילה הדתיים מאשרים זאת. ספר בראשית גדוש במערכות יחסים שכאלו: יצחק וישמעאל, יעקב ועשו, יוסף ואחָיו. הרצח הראשון הוא רצח אח: קין הורג את הבל. במיתוס המצרי ישנם סֵת ואוזיריס. המקבילים היוונים הם אטריאוס ותיאסטס. סיפור הַמְלט מתחיל ברצח אח: קלאודיוס הרג את אחיו, אביו של המלט, ונטל את כתרו.
המיתוס המכונן של רומא הוא סיפור על שני אחים, רומולוס ורמוס, שרבו ביניהם היכן תיבנה העיר. רומולוס הרג את רומוס, ובשיר מפורסם כותב הורציוס כי מאז הוטלה קללה על העיר:
<span class="poetry indentAll">אֵין זֹאת כִּי אִם מוּסָר אַכְזָרִי אֶת רוֹמֵי יְרַדֵּף בְּלִי רַחֵם <br/>וְיַפְרִיא מַשְׂטֵמָה בֵּין אַחִים, <br/>מִיּוֹם נְפֹל רֵמוּס וַתִּרְוֶה הָאָרֶץ מִדָּמִים וָרֶצַח, <br/>וַתִּנְחַת בָּהּ קִלְלַת נֶצַח...</span>
פרויד ידע היטב וחש היטב כמה חשובה היא תופעת יריבות האחים, אבל היה כנראה מרותק כל כך לתסביך אדיפוס עד שלא נתן ליריבות האחים את המשקל הראוי לה. עמיתו אלפרד אדלר הוא שהתמקד בה. אך בכל פעם שפרויד דיבר בכל זאת על יריבות האחים, הוא עשה זאת בלהט ובלהב. בספרו <b>פשר החלומות</b> הוא כותב, ״הילד המבוגר יותר הִתאנָה לצעיר, הלשין עליו, גזל את צעצועיו; הצעיר — אכל את עצמו בזעם אין־אונים נגד אחיו, קינא בו ופחד מפניו; או שריגושי ההתעוררות הראשונים של הדחף לחופש, ותודעת הזכויות שלו, הופנו נגד המדכא״.
במכתב לסופר תומס מאן העיר פרויד על יחסיו של נפוליאון עם אחיו הגדול ז׳וזף כי ״האח הגדול הוא היריב הטבעי; הצעיר חש כלפיו עוינות יסודית, עמוקה עד אין חקר, עוינות שבהמשך חייו הביטויים ׳איווּי מוות׳ ו׳כוונה רצחנית׳ עשויים להימצא מתאימים לה. לחסל את ז׳וזף, לרשת את מקומו, להיעשות ז׳וזף בעצמו — זה היה בלי ספק הרגש החזק ביותר של נפוליאון בהיותו ילד רך״.
בהרצאה על הנשיות אמר, ״הילד נוטר טינה ליריבו הפולש הבלתי־רצוי לא רק על ההנקה, אלא גם על כל יתר סממניה של הדאגה האימהית. הוא מרגיש מודח, מוזנח, מופלה; הוא רושף שנאת קנאות כלפי התינוק החדש, ומפתח תרעומת כלפי האם הבוגדנית... אנחנו ממעטים לעמוד כראוי על כוחם של דחפי קנאה אלה, על עקשנותם ועל גודל השפעתם על ההתפתחות בהמשך״.
ידוע לנו כי פרויד התינוק חש איבה עזה כלפי אחיו הצעיר יוליוס, שנולד ב־1857, כשפרויד היה עולל בן שנה וחמישה חודשים. יוליוס מת לפני יום הולדתו הראשון. פרויד הודה כי כל חייו חש רגש אשמה על שהשתוקק להיפטר מהאח. האִם הוא הִתִּיק רגשות אלו באמצעות התמקדות ביחסי אבות—בנים ולא ביחסי אחים?
כך או כך, פרויד לא ידע את היקף התופעה שהביולוגים עתידים היו לתאר שנים לאחר מותו: שיריבות אחים רחוקה מלהיות תופעה אנושית בלבד. דאגלס מוק ליקט את הממצאים לגבי התופעה בקרב בעלי חיים בספרו <b>קרוב מִקָּרוב, ולא מקורב</b>. באיי גלפגוס, דובֵּי ים צעירים נוהגים לתקוף את אחיהם הנולדים להם, ואם אימא דובת־ים אינה מספיקה להתערב, הם תופסים את הקטנטנים בגרונם, זורקים אותם לאוויר והורגים אותם.
אצל מינים רבים, הדחף לתפוס עמדת שליטה הוא חלק מיצר ההישרדות. מנות המזון מצומצמות, והתחרות על ראש התור חורצת לעתים מי לחיים ומי למוות. האנפות, למשל, מטילות ביצים רבות, הבוקעות במועדים שונים. שני הגוזלים הבכורים, העולים בגודלם ובכוחם על אחיהם הצעירים מהם, מנקרים אותם באכזריות עד שהללו מודיעים על כניעתם במחווה של מתיחת הצוואר. גם אצל ציפורים אחרות, הגוזלים הבוגרים יותר מנצלים את כוחם כדי לזכות בניקור הראשון. ישנן גם חיות האוכלות את אחיהן אם אין מזון אחר; כך נוהגים למשל ראשני הקרפדה. עופות מסוימים, כגון החסידה השחורה, נראו משליכים מן הקן את צעירי הגוזלים, כדי להבטיח את שרידותם של הנשארים.
זוהי הנקודה האחת. מעשה האלימות הראשוני הוא רצח אח, לא רצח אב. יריבות אחים ממלאת תפקיד מרכזי בסכסוכים בין בני־אדם, ותחילתה בתשוקה מימטית, התשוקה שיהיה לך מה שיש לאחיך — ואף שתהיה בעצמך מה שאחיך הנו.
השלב השני במסענו מביאנו אל השנים שלאחר השואה. ההיסטוריון היהודי־צרפתי ז׳יל איזאק, ששרד במלחמה אך איבד את אשתו ואת בתו באושוויץ, החל לאסוף ראיות מן ההיסטוריה הארוכה של האינדוקטרינציה הנוצרית האנטי־יהודית, שהוא כינה ״משנת הבוז״. עבודתו הגיעה לידיעת האפיפיור יוחנן העשרים ושלושה, ובשנת 1961 השניים נפגשו. מפגש זה היה כנראה אחד הגורמים שהובילו את האפיפיור ואת יורשו פאולוס השישי להתניע את התהליך שהגיע לשיאו בוועידת הוותיקן השנייה ב־1965 ובמסמך ״נוֹסְטְרָה אָאֵטָטֶה״ ששינה את היחסים בין הכנסייה הקתולית ובין דתות אחרות, ובפרט היהדות.
באותה תקופה החלה קבוצה של תיאולוגים נוצרים אמיצים לחקור בעצמה את שורשי האנטי־יהודיות הנוצרית. בקבוצה היו אישים כגון רוזמרי רדפורד רויטר, גרגורי באום, אדוארד פלאנרי, פאול ון־בורן, קנדל סולן, מרי בויז והסופר ג׳יימס קרול. ברקע עבודתם ריחפה השאלה הגדולה — איך הייתה השואה אפשרית בלב אירופה הנוצרית?
השואה <b>לא</b> הייתה תוצאת הנצרות; חשוב לקבוע זאת חד־משמעית כבר עתה. כפי שציין יוסף חיים ירושלמי, לנצרות היה עניין ב<b>שימור</b> היהודים, לא בהשמדתם. תולדות יחסי הנצרות והיהדות אינן רקמה אחידה של חושך. היו בישופים שהגנו על יהודים בזמן רדיפות, ואפיפיורים שדחו מיתוסים אנטי־יהודיים כגון עלילת הדם. מעשי טבח המוני היו גם היו, אולם היו גם תקופות של פריחה יהודית בחסות שליטים נוצרים.
בזמן השואה היו נוצרים שהצילו יהודים, ביניהם אנשי הכפר הצרפתי לה־שמבּוֹן סוּר ליניוֹן אשר בהשראת הכומר הלותרני אנדרה טרוֹקמֶה נתנו מקלט ל־5,000 יהודים. קווייקרים ואנשי ״עדי ה׳ ״ עזרו ליהודים למצוא מקלט. היו מתנגדים נוצרים להיטלר, כגון דיטריך בּונהופר ומרטין נימֵלֶר. ב״יד ושם״ מתועדים מעשיהם של יותר מ־25 אלף גיבורים שהצילו חיים. היו גם מעשי גבורה קבוצתיים, כגון אלה של אנשי המחתרת הדנית שהצילו את רוב יהודי דנמרק ממוות. חשוב לציין גם שיהודים רבים ניצלו בשנים ההן בידי מוסלמים; את סיפורם סיפר רוברט סטלוף בספרו <b>בין צלב הקרס לסהרה</b>.
יותר ממאה שנה לפני השואה התנבא המשורר היינריך היינה:
<span class="poetry indentAll">הנצרות — וזו מעלתה הגדולה — ריסנה במשהו את תאוות המלחמה של הגרמנים, אבל לא היה בכוחה להכרית אותה. אם קמע המגן הזה, הצלב, ינותץ, חמת הטירוף של הלוחמים הקדומים, אותו זעם בֶּרְסֶרְקי שיגעוני שהזמרים הנודדים הנורדים דיברו בו ושרו עליו כה רבות, יבער שוב בלהבה... ואז... תתחולל בגרמניה דרמה שלעומתה המהפכה הצרפתית תיראה כאידיליה קלילה.</span>
הנצרות, סבר היינה, היא שמנעה את הטרגדיה, בחצצה בין גרמניה לבין שורשיה הפגאניים. תאבד הנצרות — וישובו אלילי האופל של הרצח והדם.
התיאולוגים שהזכרתי חיפשו את שורשי האיבה הכנסייתית כלפי היהודים. לא בה אדוּן פה: זהו שיח פנימי נוצרי. טענָתי בפרק הזה תהיה פשוטה. היא נוגעת לנראטיב ולזהות: לסיפורים שאנו מספרים לעצמנו כדי להסביר מי אנחנו. מתברר שהיהדות, הנצרות והאיסלאם מגדירות כולן את עצמן באמצעות מערכת סיפורים על אודות הגורם שז׳יראר זיהה כשורש האלימות, וגם פרויד הרגיש בעמימות שהוא כזה: יריבות האחים. אם רצוננו להבין את השנאה המובילה לאלימות בשם האל, ולרפא אותה, זהו המקום שבו עלינו למקד את חיפושינו.
יריבות אחים היא, כפי שציַנו, מוטיב מרכזי בספר בראשית: קין והבל, יצחק וישמעאל, יעקב ועשו, רחל ולאה, יוסף ואחָיו. זוהי תֶמַת מַפתח ביהדות. בשנותיה הראשונות של הנצרות, היא הייתה נושא מפתח גם שם, בפרט בכתבי פאולוס. דבר דומה אירע לימים בהולדת האיסלאם.
פאולוס הוא מן הדמויות המורכבות ביותר בתולדות הדת. אלפי ספרים נכתבו עליו, ויש חילוקי דעות עמוקים באשר לאישיותו, באשר למשנתו הדתית, ובמיוחד באשר ליחסו ליהודים וליהדות. אין כוונתי כאן לצדד באחת הגישות לסוגיות הללו, אלא רק לעיין בשימוש שעשה בסיפורי יריבות האחים בספר בראשית.
פאולוס, הלוא הוא שאול התרסי, היה יהודי. בתחילת דרכו התנגד בחריפות לנוצרים הראשונים והיה בין רודפיהם. בעת שליחות לדמשק, במסגרת המאבק הזה, עברה עליו חוויה מְהַפּכת תודעה ששינתה את חייו ועשתה אותו לתיאולוג הראשון והגדול ביותר של הנצרות. פאולוס לא פגש את ישו: ההמרה שלו התחוללה שנים אחדות לאחר מותו של האיש מנצרת. למרות זאת, כתביו, שרובם איגרות לקהילות נוצריות, הם הכתבים הנוצריים הראשונים. הם קדמו לספרי הבשורות.
השקפתו על מהותה של האמונה החדשה הייתה פולמוסית. רבים מן הנוצרים הראשונים, ובהם פאולוס עצמו, היו יהודים. הם נבדלו מיתר בני־דתם רק באמונתם כי המשיח כבר בא. רובם האמינו ששליחותו של ישו כוונה בעיקר ליהודים. בהתאם לכך הם שמרו את המצוות, ובכלל זה מילה, שבת וכשרות. הם הונהגו בידי יעקב (ג׳יימס), אחיו של ישו, והם ידועים בכינוי ״הכנסייה הירושלמית״.
פאולוס חשב אחרת. כדי להבין למה, עלינו להכיר את ההקשר. יהודה הייתה בימים ההם כפופה לשלטון רומא. מקורות מן התקופה מעידים כי גויים רבים ברחבי האימפריה הרומית נמשכו להיבטים מגוונים של היהדות. לעתים כונו הללו ״יראי אלוהים״. יוספוס מדבר עליהם, וכמוהו גם הברית החדשה, וכך גם כותבים רומאים, ובהם טקיטוס, יוּבֵנליס וקֶלסוס. סנקה מצא אירוניה באימוץ מנהגים יהודיים בידי גויים: ״המנוצחים הנחילו את חוקיהם למנצחים״, אמר. ״יראי אלוהים״ לא היו גרי צדק. הם נמשכו לרכיבים מסוימים ביהדות, לא ליהדות בשלמותה. כבימינו כן אז, למושג הזהות היהודית היו גבולות מטושטשים. היו אנשים שלא היו יהודים על פי ההלכה, אך הזדהו עם העם היהודי ועם אמונתו.
בקהל הזה נקלטה משנתו של פאולוס, בייחוד כאשר לימד כי כדי להיות נוצרי אין צורך לא להימול ולא לשמור את כל תרי״ג מצוותיה של תורת משה. האמונה החדשה שינתה את תנאיה של הברית. מעתה אין זו ברית של חוק, אלא ברית של אמונה. פאולוס ייסד, למהותו של דבר, את הכנסייה הגויית, הפוסט־אתנית אם תרצו. הדבר העמיד אותו בפני בעיה עצומה. איך יכולה הנצרות להיות בעת ובעונה אחת המשך של היהדות וגם אמונה מחודשת מיסודה — שונה מן היהדות בקהל שהיא פונה אליו, באורח החיים שהיא תובעת ובסיפור שהיא מספרת? המתח הזה עתיד היה ללוות את פאולוס ואת כל התהליך שהתניע.
הוא הרבה להזכיר למאזיניו שהוא יהודי. מה הייתה אפוא עמדתו כלפי אחיו היהודים? בשאלה זו הוא היה מעורפל לשמצה. מצד אחד, הוא היה כמובן ביקורתי כלפיהם. הוא האמין שהוא רואה את האור והם אינם רואים. הוא היה משוכנע כי קרה דבר מכריע ששינה את היחסים בין אלוהים לאדם, והם לא היו משוכנעים בכך כלל ועיקר. ועם זה, הוא היה מחובר לעמו וגם אמר זאת. עם ישראל היה הראשון ששמע את קריאתו של אלוהים לבוא עמו בברית. ב<b>אל הרומים</b> הוא כותב על היהודים ״אחיי, שהם בני־עמי, עצמי ובשרי, בני־ישראל; אשר להם מעמד הבנים, הכבוד, הבריתות, מתן התורה, עבודת הקודש וההבטחות״; על שורש העץ שלהם, הוא אומר, הורכב ענף עץ זית חדש.<sup style="color: gray;">15</sup> הנתיב שפאולוס בחר לו חייב אותו למידה של כפל פנים. הוא עצמו מצהיר כי דיבר אל קהלים שונים בצורות שונות, כמו להזכיר למאזיניו ולקוראי כתביו כמה חשוב ההקשר להבנת דבריו.
קשה לקרוא את פאולוס מתוך התעלמות ממשא ההיסטוריה העצום, מכל מה שקרה לנצרות וליהדות ולמאמיניהן לאורך אלפיים השנים שחלפו מאז. פאולוס חי חיים סוערים בזמנים סוערים. בימי חייו לא הייתה קיימת ה״נצרות״ במובנו הנוכחי של המונח. הקרע הסופי עם היהדות טרם התחולל. בתוך הכנסייה עצמה שררה מחלוקת עזה בשאלה מה תובעת הדת החדשה מן האדם, ואם היא בכלל דת חדשה. ספרי הבשורות טרם נכתבו. טרם הייתה ״ברית חדשה״. שום דוקטרינה עוד לא נוסחה. היהדות הייתה נתונה לתסיסה רוחנית וחברתית, ולחיכוך עם שלטון רומי הנוטה לעתים לשרירות ולהכבדת יד. היא הייתה שסועה בין צדוקים, פרושים ואיסיים. מקורות חז״ל מלמדים על יריבות פנימית עזה. בנסותנו כיום לשחזר את התקופה, אנו מביטים בה כמבעד לזכוכית מעושנת.
פרט אחד בלבד באיגרות פאולוס יעסיק אותנו בפרק הזה — יריבות האחים, מוטיב שפאולוס הוא שהכניסוֹ אל הנצרות. הנה כך הוא מנסח את הטיעון ב<b>איגרת אל הגָלָטים</b>, מסמך שרוב ההיסטוריונים שותפים לדעה שהוא מן המוקדמים שבכתבי הברית החדשה:
<span class="poetry indentAll">אמרו לי, אתם הרוצים להיות כפופים לתורה, האינכם שומעים את התורה? הלוא כתוב שלאברהם היו שני בנים, האחד מן האמה והשני מהאישה החופשייה. אך בן האמה נולד לפי הבשר, ואילו בן החופשייה על פי ההבטחה. <br/>הדברים האלה הם משל לשתי הבריתות. האחת מהר סיני, היולדת לעבדות, והיא הגר. הגר מסמלת את הר סיני שבערב ומקבילה לירושלים של ימינו, כי היא בעבדות עם בניה. אבל ירושלים של מעלה בת־חורין היא, והיא אם לנו... <br/>ואתם, אחיי, אתם בני־ההבטחה כיצחק. וכשם שאז רדף הבן שנולד לפי הבשר את הבן שנולד לפי הרוח, כן גם עכשיו. אבל מה אומר הכתוב? ״גרש האמה ואת בנה, כי לא יירש בן האמה עם בן החופשייה״. לפיכך, אחיי, אין אנו בני האמה, אלא בני החופשייה.</span>
ניזָכר בסיפור שפאולוס מפנה אליו. אלוהים הבטיח לאברהם ולשרה ילד. אך השנים עברו, וילד לא נולד. יגונו של אברהם ניכר בדבריו המתועדים הראשונים אל אלוהים: ״ה׳ אֱלֹהִים, מַה תִּתֶּן לִי וְאָנֹכִי הוֹלֵךְ עֲרִירִי?״ (בראשית ט״ו, ב). לבסוף מציעה שרה שאברהם יעמיד צאצא מאמָתה הגר. הגר תהיה, כביכול, אם פונדקאית. הגר הרה לאברהם ויולדת לו את ישמעאל. אך כעבור שנים, הרבה אחרי שלשרה חדל להיות אורַח כנשים, היא מצליחה בדרך נס להרות לאברהם ויולדת לו את יצחק. משגדלו הנערים דורשת שרה שאברהם יגרש את הגר ואת ישמעאל. זהו סיפור קשה, ואנו נבחן אותו ביתר עמקות באחד הפרקים הבאים.
פאולוס הופך בסיפור הזה את ההבנה העצמית היהודית על פניה. פעמים אחדות בכל יום אומרים היהודים בתפילותיהם שהם בני אברהם, יצחק ויעקב. זוהי הגדרה מכוננת בזיכרון היהודי, בהיסטוריה היהודית ובזהות היהודית. אבל פאולוס גורס אחרת. לדידו שרה מייצגת את הנצרות, והגר את היהדות. הנוצרים חופשיים, היהודים עבדים. הנוצרים הם יצחק, היהודים ישמעאל. הנוצרים בעלי הבית, את היהודים יש לגרש.
קשה אולי לנוצרי להבין איך מרגיש יהודי כשהוא קורא את הכתובים הללו. הוא מרגיש מנושל, מחולָל, שְׁדוּד־זהוּת. זהו העבר שלי, אלה האבות שלי, זה הסיפור שלי, והנה בא פאולוס ואומר שהם אינם שלי אלא שלו ושל הנוהים אחריו.
ושוב, ההקשר הכרחי. פאולוס פנה בדבריו אלה אל קהילה שהייתה נתונה להשפעת אלה שגרסו כי הנוצרים הנכנסים בבריתו של אברהם צריכים לשמור את כל המצוות לדקדוקיהן. בעיניו של פאולוס, זו הייתה אי־הבנה מוחלטת של הנצרות. הזרם החדש קושר את האדם לאלוהים באמונה, לא בחוקים. פאולוס נצרך לשכנע איכשהו את שומעיו כי הם, ולא שומרי תורת משה, בני־אברהם האמיתיים. את זאת עשה באיגרתו. פאולוס מדבר בה לא אל יהודים אלא אל מתייהדים נוצרים. זה היה אחד המאבקים הגדולים בחייו, והוא עמד בעיצומו. הוא נלחם, מבחינתו, על נפשה של הכנסייה.
ב<b>איגרת אל הרומים</b> המשיך פאולוס לפרוס את הטיעון הזה. אולם עכשיו, מבוגר ומהורהר יותר, הוא מעיד על אהדתו לעם היהודי, עַם הוּלדתו, העם שסירובו לקבל את האמונה החדשה מסב לו צער כה רב. ובכל זאת הוא עומד על כך שבני־אברהם האמיתיים הם חסידי ישו, לא חסידי משה:
<span class="poetry indentAll">הרי לא כל אשר מישראל ישראל הם. גם לא משום היותם צאצאי אברהם הכול בנים, אלא ״בְּיִצְחָק יִקָּרֵא לְךָ זָרַע״; כלומר, לא בני־הבשר הם בנים לאלוהים, אלא בני־ההבטחה נחשבים לזרע. הן זה דבר ההבטחה: ״לַמּוֹעֵד אָשׁוּב אֵלֶיךָ כָּעֵת חַיָּה וּלְשָׂרָה בֵן״.</span>
דברי פאולוס פשוטים גם פה. אברהם היה אביהם הביולוגי של יצחק ושל ישמעאל. אבל יצחק, לא ישמעאל, המשיך בברית. מכאן, טוען פאולוס, שצאצאוּת ביולוגית לאברהם אינה מספקת כדי להיות יורש הבטחתו. לשם כך נדרש דבר אחר; בעיני פאולוס, דבר זה הוא האמונה בישו. האוחזים בה הם בניו האמיתיים של אברהם, והאחרים לא. והוא ממשיך:
<span class="poetry indentAll">ולא זו בלבד, אלא גם רבקה בהיותה הרה לא איש אחד, ליצחק אבינו, בטרם נולדו בניה ובטרם עשו טוב או רע נאמר לה ״וְרַב יַעֲבֹד צָעִיר״, כדי שתיכון תכנית אלוהים המושתתת על בחירה, לא מתוך מעשים אלא לפי קריאתו של הקורא. ככתוב: ״וָאֹהַב אֶת יַעֲקֹב, וְאֶת עֵשָׂו שָׂנֵאתִי״.<sup style="color: gray;">19</sup></span>
הטענה מתחזקת. עשו ויעקב היו בנים לאותו אב ואף לאותה אם. הם היו תאומים. ובכל זאת, יעקב ירש את הברית ועשו לא. אכן, על פי הבנתו של פאולוס את האמור בספר בראשית, בחירה אלוהית זו ביעקב, ״קריאתו של הקורא״, הוכרזה עוד לפני שהתאומים נולדו. מעשיהם של יעקב ושל עשו לא השפיעו על הבחירה. אלוהים הוליך את הנבחר אל הירושה וגרם לנישולו של זה שלא נבחר. משמע, אין די בכך שהוריך יהודים. הדבר אינו רלוונטי כלל. חסידיו של ישו הם יעקב. אלו שאינם הולכים אחר ישו הרי הם עשו, גם אם הם יהודים. יתרה מזאת, אומר פאולוס ומצטט את הנביא מלאכי (א׳, ג), אלוהים <b>שונא</b> את עשו; כלומר, לא רק שאלוהים דוחה מעליו את היהודים שנשארו נאמנים לאמונתם, הוא אפילו שונא אותם.
אבות הכנסייה הוסיפו ושכללו את הטיעון. במאה השלישית פיתח קיפריאנוס ניגוד חדש בין שתי נשות יעקב, לאה ורחל: ״גם יעקב קיבל שתי נשים: לאה הבכורה, חלושת העיניים, טיפוס של בית הכנסת; ורחל הצעירה והיפה, הטיפוס הכנסייתי...״.
רוזמרי רויטר תיארה את הקריירה הארוכה שעשתה ההנגדה הזאת:
<span class="poetry indentAll">דימוי זה של ״לאה חלושת העיניים״ התמזג היטב עם הדימוי הפאוליני של ה״צעיף״ המונח על עיני היהודים ומסתיר מהם את האמת, ויחד יצרו את דימוי ה״עיוורון״ של בית הכנסת. בקתדרלות בנות ימי הביניים רווח השימוש בדימוי שתי הרעיות, הכנסייה ובית הכנסת, האחת יפה ומנצחת, השנייה מדוכדכת ועיניה מכוסות.</span>
מקסימינוס, ּטרטוליאנוס, יוחנן כריסוסטומוס ואַפְרָהָט עשו את הצעד הסופי וההרסני: הם קבעו שהיהודים הם קין אשר רצח את אחיו ונידון לגלות מתמדת. בלשונו של הכותב בן המאה הרביעית פּרוּדֶנטיוס: ״ממקום למקום נודד היהודי חסר הבית בגלות שאין בה מנוח... גזע אציל זה... מפוזר ומשועבד... שבוי בידי הדת הצעירה״. אוגוסטינוס אימץ בחום את ההקבלה הזאת. בימי הביניים היא שימשה להצדקת גירושי היהודים מארצות מערב אירופה — אותה סדרת גירושים שהחלה באנגליה ב־1290 והגיעה לשיאה בספרד ב־1492.
להיסטוריה אירוניה משלה, ומה שפאולוס וממשיכיו עשו ליהודים עשה לימים האיסלאם לנצרות. הוא טען שאברהם, משה וישו היו כולם נביאים שסללו את הדרך להתגלות הסופית, היא נבואת מוחמד. יורשו של אברהם היה לא יצחק כי אם ישמעאל. התנ״ך אומר אחרת רק משום שהיהודים זייפו אותו. הנוצרים, ממשיכה הגרסה המוסלמית, לא הבינו את מקומו של ישו. הוא היה נביא מן השורה, לא בן האלוהים. היהודים והנוצרים צריכים אפוא, עקרונית, להתאסלם; ואם לא, יינצלו בזכות היותם ״עמי הספר״, ויורשו לחיות במעמד של דִ׳ימִים, אזרחים בעלי זכויות אזרח חלקיות בחסות השלטון האיסלאמי.
עכשיו ברור מדוע נלכדו היהדות, הנצרות והאיסלאם זמן כה רב בחיבוק אלים ולעתים אף ממית. היחסים ביניהן הם יחסי יריבות אחים, הטעונים בתשוקה מימטית: התשוקה לאותו דבר עצמו — להבטחת אברהם.
היהדות, הנצרות והאיסלאם אינן רק שלוש דתות או ציביליזציות שונות. אילו היו כאלו, עדיין יכלו מאמיני כל אחת מהן להחשיב את עצמם לבני העם הנבחר או הדת הנבחרת. אולי אף היו נתקפים נדיבות ומגיעים למסקנתו של נילס בוהר כי אמנם ההפך מאמת טריוויאלית הוא שקר, אבל ההפך מאמת עמוקה הוא לעתים אמת עמוקה אחרת. כלומר, יש יותר מדרך אחת לחיות בעולם בריבונות האל. אך גם בלי הנדיבות הפלורליסטית הזאת, סביר להניח שהם פשוט היו מתעלמים זה מזה. ההבדלים בין הדתות לא היו מובילים למאות על מאות של איבה ומרחצי דמים.
כאשר ציביליזציות פשוט שונות זו מזו, כל אחת עומדת על קרקע משלה ובעולם משלה. אין להן אמַת מידה משותפת. אלא שבמשולש הדתות האברהמיות אין הדבר כן. הנצרות הפאולינית טוענת שהיא יורשתה של ברית אברהם. האיסלאם מושתת על התכת היהדות והנצרות אל תוך עצמו. למרות ההבדלים המבניים בין שלוש הדתות האברהמיות, ועם כל המורכבויות הפנימיות שלהן, שלושתן מבקשות לבנות את ביתן שלהן על אותה פיסת־קרקע תודעתית; וזאת אחת הסיבות לתחרות המתמדת שלהן על אותה פיסת־קרקע ממשית, ארץ הקודש ישראל ועיר הקודש ירושלים. הן אחים מתחרים. ועל כן, חזקה על כל אחת מהן שתראה באחרות איום קיומי יסודי.
בגרעינה של כל אחת משלוש הדתות נמצא הרעיון שיש באנושות עמדה אחת מועדפת — הבן האהוב, העם הנבחר, שומר האמת, שוער הישועה — ושיותר ממועמד אחד מתחרה עליה. התוצאה היא עימות מן הסוג הקיומי ביותר, על הדבר היקר מכול: על אהבת־האב של אלוהים. ניצחון של קבוצה אחת משמעו הפסד של קבוצה אחרת, הפסד שהוא השפלה והדחה ועל כן הוא נענה בנקמה. כך זוכה המריבה בחיי נצח. הביטוי המקראי הידוע ביותר למריבה זו הוא הנבואה שניתנה לרבקה בהריונה הקשה. היא הלכה ״לִדְרֹשׁ אֶת ה׳ ״, וה׳ אמר לה:
<span class="poetry indentAll">שְׁנֵי גוֹיִם בְּבִטְנֵךְ <br>וּשְׁנֵי לְאֻמִּים מִמֵּעַיִךְ יִפָּרֵדוּ <br>וּלְאֹם מִלְאֹם יֶאֱמָץ <br>וְרַב יַעֲבֹד צָעִיר. (בראשית כ״ה, כג)</span>
המסר נראה ברור (אני כותב ״נראה״ משום שהוא תלוי בהבנה המדויקת של פשט הפסוק; אסביר זאת בפרק ז). לא במקרה מתרוצצים העוברים ברחמה. הם נאבקים, והם נידונו להיאבק זה בזה תמיד. מלחמה והתנצחות יאפיינו את היחסים ביניהם. האחד יוכל למשול רק באמצעות שעבוד אחיו. ״וְרַב יַעֲבֹד צָעִיר״.
כזו הייתה היסטוריית היחסים בין היהדות, הנצרות והאיסלאם. הצעיר מאמין שהוא המושל, ושהרב, המבוגר ממנו, צריך לעבוד אותו. הנצרות חשבה כך על היהדות. האיסלאם חשב כך על שתי קודמותיו. הסכסוך ביניהן איננו סכסוך רגיל בין שיטות מחשבה ואורחות חיים. זוהי יריבות אחים עזה. כל דת רואה את עצמה כיורשת האמיתית של הברית עם אברהם. המאבק מעוגן בכתובים. הוא עשוי להיות רדום למשך מאות שנים, אבל זרעיו יישארו טמונים שלמים באדמה, מוכנים לזנק אל החיים ברגע שתיווצרנה הנסיבות ההולמות תחייה דתית. כל דת מגדירה את עצמה, ומגנה על עצמה, באמצעות שלילת האחרות.
זוהי הפיסה האחרונה בתצרף. היא מסבירה מדוע שלוש הדתות האברהמיות חשות מעת לעת כה מאוימות זו מזו. עלינו לזכור את המילים שבחר פרויד כשתיאר את יריבות האחים: ״זעם אין־אונים״, ״עוינות יסודית, עמוקה עד אין חקר... איווּי מוות... כוונה רצחנית״, ״שנאת קנאות״. זוהי שפתה של האלימות. נזכור גם את מסקנתו כי ״אנחנו ממעטים לעמוד כראוי על כוחם של דחפי קנאה אלה, על עקשנותם ועל גודל השפעתם על ההתפתחות בהמשך״. פרויד למד זאת על בשרו, והידיעה רדפה אותו כל ימי חייו.
הגיע הזמן לסכם את המהלך שעשינו בחלק זה של הספר. האלימות קיימת מפני שאנחנו בעלי חיים חברתיים. אנחנו חיים בקבוצות, ובהן מקור זהותנו. וקבוצות מתעמתות. הן נלחמות על אותם משאבים: מזון, שטח מחיה, ושאר משאבים המצויים בצמצום. זה טבענו, והוא מוביל אל הטוב ואל הרע שבנו: אל האלטרואיזם שלנו כלפי חברי קבוצתנו, ואל החשדנות והתוקפנות שלנו כלפי בני קבוצות אחרות. הדת ממלאת כאן תפקיד רק מפני שהיא מקור הזהות הקבוצתית החזק ביותר שידע העולם.
כל ניסיון למצוא תחליף לדת הוביל לאלימות חמורה אף יותר. הלאומנות יצרה את שתי מלחמות העולם. האידיאולוגיה הפוליטית הולידה את לנין ואת סטלין. תורת הגזע השריצה את היטלר ואת השואה. וכך הייתה המאה העשרים למאה הקטלנית ביותר בתולדות האדם. הרעיון שאפשר לבטל את הזהות לגמרי באמצעות העדפת הפרט על פני הקבוצה הוא הפנטזיה הנוכחית של המערב, והוא כבר הוביל לשובה של הדת אל צורתה הלוחמנית ביותר. כך הושלם, בתום ארבע מאות שנות חילון, מעגל שהחזיר אותנו למקום שעמדנו בו בתקופת מלחמות הדת הגדולות של ראשית העת החדשה.
זהות קבוצתית אינה חייבת להוביל לאלימות, אבל יש לה גלגול מוטציוני, הדואליזם הפתולוגי, המחלק את העולם לשניים, ומותח בין שני החלקים גבול ברור וחותך: הצד שלנו, בני־האור, לעומת הצד האחר, בני־החושך. אם יש דבר רע בעולם, מקורו ״בהם״ לא ״בנו״. צורת חשיבה זו הובילה לכמה מן הפשעים הנוראים בהיסטוריה, מפני שהיא גורמת לאנשים לראות את יריביהם כמפלצות ושטנים, לראות את עצמם כקרבנות, ולהשתכנע שמעשים רעים הנעשים למען מטרה טובה או מקודשת הם מעשים מוצדקים ואף נאצלים. אם מתעוררת התנגדות פנימית להפשטות הרצחניות וההתאבדותיות הללו, אפשר לגבור עליה בעזרת המצאת שעיר לעזאזל. הפרנויה תעשה את יתרת המלאכה. זוהי הפוליטיקה של השנאה, ובמאה העשרים ואחת שטופים בה חלקים גדולים מן העולם.
במאה הזאת, חלק גדול מפוליטיקת השנאה הוא אכן דתי. לדואליזם הפתולוגי אין קשר מהותי לדת. הוא התקיים בגרמניה הנאצית, בברית־המועצות של סטלין, בסין של מאו ובקמבודיה של פול פוט. אולם בימי הביניים, לאורך מאות שנים, הוא הרים את ראשו באירופה הנוצרית, וכיום הוא שב להופיע באי אלו צורות באיסלאם. בפרק הנוכחי הבנו מדוע. בהגדרה העצמית של הנצרות והאיסלאם מובנית סדרה של יריבויות אחים הנגזרת מסיפורי ספר בראשית. על פי פרויד וז׳יראר, יריבות אחים היא מקור עיקרי לאלימות; והמיוחד במשולש הדתות יהדות־נצרות־איסלאם הוא שסיפורי הזהות שלהן הם סיפורי יריבות־אחים המקצים ל״אחים״ האחרים תפקיד משני ונשלט. פירוש הדבר שגם כאשר האלימות בין הדתות הללו נדירה, היא תמיד מוכנה ומזומנה להתפרץ.
כאן מגיע פיתול מפתיע בדרך. בקרב חוקרי הדתות רווחת ההנחה שהמתח שיריבות האחים הזאת יוצרת החל בהולדת הנצרות. הרי עד אז היה רק מונותיאיזם אברהמי אחד, היהדות, והעימותים שלה התנהלו לא עם אחים, לא עם דתות שהן חלק מהמשפחה, אלא עם האלילות. רק כשהופיעה הנצרות, ועוד יותר כשהצטרף אליה האיסלאם, נוצר המתח הכרוך בתחרות מיהי ״הדת המועדפת בעיני אלוהי אברהם״.
אלא שמתברר שהמתח התקיים כבר מן ההתחלה, עידן ועידנים לפני הולדת הנצרות והאיסלאם. סיפורי המפתח נמצאים בספר בראשית. שם החלה דרמת הבחירה: יצחק ולא ישמעאל, יעקב ולא עשו. זו לא הייתה התפתחות מאוחרת שהחלה לפני כאלפיים שנה. היא התקיימה עוד קודם לכן בתוך היהדות עצמה. היא מוכרחה אפוא להיות בעיה תיאולוגית יהודית, לא רק נוצרית ומוסלמית.
כבר בהצביענו על הבעיה אנו מתחילים להבחין, הרחק באופק המתאבך, בנצנוצי פתרון. הרי אלוהים ברא את העולם באהבה וברחמים, וטבע את צלמו בכל אדם ואדם — ואם כך, הייתכן שאלוהים אוהב אותי ואינו אוהב אותך? או אותך ולא אותי? יריבות אחים קיימת בטבע מפני שהמזון אינו מצוי בשפע. היא קיימת בחברה האנושית מפני שהשגת טובין חומריים — הון וכוח — היא בכל רגע נתון משחק סכום אפס. יריבות אחים קיימת במשפחה כי אנחנו בני־אדם, ולפעמים ההורים מעדיפים אחד מן הילדים. אך האם תיתכן יריבות אחים גם על אהבתו של אלוהים, על רחמיו ועל חסדו? האם גם אלה משאבים המצויים בצמצום, ואם אלוהים מקצה אותם לך הוא בהכרח מחסיר ממני? זוהי מחשבה מוזרה שאינה מתקבלת על הדעת.
ועדיין, המקרא מדבר על יריבות אחים. זהו הנושא הדומיננטי בספר בראשית. והרעיון נאמר בקול שאין רם ממנו. <b>המעשה הדתי הראשון, מנחותיהם של קין והבל, הוביל היישר אל הרצח הראשון</b>. אלוהים אכן נדמה כמי שיש לו בנים מועדפים. הסיפורים אכן נראים כמשחקי סכום אפס. אין זה מקרה שיהודים, נוצרים ומוסלמים קוראים אותם באופן שהם קוראים אותם.
אבל מה אם משמעותם אחרת? מה אם יש דרך שונה לקרוא אותם? מה אם דרך חלופית זו מתגלה, בקריאה צמודה, כקולעת אל כוונתם המקורית? מה אם סיפורי בראשית בנויים כך שעל פני השטח ייראו כבעלי משמעות אחת, אך בקריאה נוספת, הנעזרת ברמזים המושתלים בכתוב, יחשפו רובד משמעות עמוק יותר?
מה אם המקרא הבין, כמו שהבינו פרויד וז׳יראר, כמו שהבינה המיתולוגיה היוונית והרומית, שיריבות אחים היא צורת האלימות הראשונית? ומה אם המקרא מבקש לא להאדיר את שמה, אלא לערער אותה, לחתור תחתיה, לאתגר אותה, ולחתור להחלפתה בדרך אחרת, שונה, של הבנת יחסינו עם אלוהים ועם האחֵר האנושי? מה אם ספר בראשית הוא טקסט עמוק יותר, רב־שכבתי יותר, משדד־מערכות יותר מכפי שנהגנו לחשוב? מה אם הוא יתגלה לעינינו כדרכו של אלוהים לומר לנו את מה שאמר לקין — שאלימות למען מטרה מקודשת אינה מעשה של קידוש אלא מעשה של חילול? מה אם אלוהים קורא ואומר ״<b>לא בשמי</b>״?
ההצעות הללו נשמעות אבסורדיות. יהודים, נוצרים ומוסלמים קוראים את סיפורי בראשית זה מאות שנים, אפילו אלפים. היעלה על הדעת שמשמעותם שונה מזו המקובלת דורי דורות? אבל אולי אין הדבר אבסורדי כפי שהוא נשמע, מפני שעד היום כל מסורת דתית קראה את הסיפורים הללו מנקודת מבטה שלה; ואילו המאה העשרים ואחת מזמנת אותנו לקריאה חדשה, שכן היא מבקשת מאתנו להתייחס ברצינות גם לנקודות מבט של אחרים. העולם השתנה. מערכות היחסים נעשו גלובליות. גורלות האומות שלובים זה בזה. הנצרות והאיסלאם כבר אינן שולטות על אימפריות. קיומה של מדינת ישראל משמעו שהיהודים אינם עוד חסרי בית כפי שהיו בימי מיתוס היהודי הנודד. לראשונה בהיסטוריה אנו יכולים להתייחס זה אל זה כשווים וכאל בעלי כבוד סגולי. עכשיו, אפוא, הגיע הזמן להאזין, בדומייתה הקשובה של הנפש הסוערת. לשמוע את קולו של אלוהי הזמנים כולם, את קולו המדבר אל זמננו.
חלקו הראשון של ספרנו, המסתיים בפסקה זו, הציע הסבר ליחסים הטעונים, והאלימים לא פעם, בין שלוש הדתות האברהמיות, ואיתר בלבה המיוסר של מערכת יחסים זו סדרה של סיפורים על יריבות אחים ועל תשוקה מימטית. החלק הבא יציע קריאה שונה מיסודה של הסיפורים הללו. קריאה הרואה בהם סימני דרך אל עולם שבו אחים, עם כל ההבדלים והצרימות, יכולים לכל הפחות לשכון יחדיו בשלום.
<h2>חלק שני; אחים</h2>
<h3>פרק ו; האחים למחצה</h3>
<span class="poetry indentAll">כִּי אָבִי וְאִמִּי עֲזָבוּנִי, וה׳ יַאַסְפֵנִי. (תהלים כ״ז, י)</span>
זהו סיפור יריבות־האחים הראשון במשפחת אברהם, והוא מתחיל בכאב לב. לאברהם, שעדיין קרוי אברם, הובטחו צאצאים לאין־ספור. הוא יהיה, כך אמר לו אלוהים, לגוי גדול. זרעו ירבה ככוכבים בשמים. אך השנים חולפות, ולאברם ולשרה, שָׂרַי בשמה אז, אין ילד. בייאושה מציעה שרי הסדר. יבוא נא אברם לאוהל אמתה הגר. אולי היא תהרה לו. היא מציעה את הגר כמעין אם פונדקאית. כאז כן היום, ההליך הזה עשוי להיות פתח לעימות.
הגר אכן הרה, והדבר משנה את יחסה אל שרי: ״וַתֵּקַל גְּבִרְתָּהּ בְּעֵינֶיהָ״ (בראשית ט״ז, ד). היא נושאת ברחמה את ממשיכו של האדון, ולא נאה לה עוד שינהגו בה כבשפחה. שרי מבחינה בשינוי ומגיבה בכעס. היא אומרת לאברם, ״חֲמָסִי עָלֶיךָ. אָנֹכִי נָתַתִּי שִׁפְחָתִי בְּחֵיקֶךָ, וַתֵּרֶא כִּי הָרָתָה וָאֵקַל בְּעֵינֶיהָ. יִשְׁפֹּט ה׳ בֵּינִי וּבֵינֶיךָ״ (ט״ז, ה).
אברם, שלא כדרכו, מחזיר את הכדור למגרשה של שרי. ״הִנֵּה שִׁפְחָתֵךְ בְּיָדֵךְ״, הוא אומר לה. ״עֲשִׂי לָהּ הַטּוֹב בְּעֵינָיִךְ״ (ט״ז, ו). שרי מתעמרת בהגר, וזו בורחת למדבר. שם מתגלה אליה מלאך ומורה לה לחזור אל גברתה. הוא גם אומר לה שהיא עתידה ללדת בן, וששמו יהיה ישמעאל. היא חוזרת וישמעאל נולד.
בפרק הבא, אלוהים מתגלה אל אברהם וחוזר ומאשר את בריתו עמו — ולראשונה מוסיף לה מצווה: מילה. אברהם נדרש לעבור את הניתוח הזה. גם ישמעאל. זה יהיה סימנה של משפחת הברית.
אלא שבהתגלות הזאת טמונה תפנית. אף כי לאברם — מעתה אברהם — יש עכשיו בן, אלוהים מבשר לו שיהיה לו בן אחר, ששרה תלד. למשמע הדברים נופל אברהם על פניו, ״וַיִּצְחָק, וַיֹּאמֶר בְּלִבּוֹ: הַלְּבֶן מֵאָה שָׁנָה יִוָּלֵד? וְאִם שָׂרָה, הֲבַת תִּשְׁעִים שָׁנָה תֵּלֵד?״ (י״ז, יז). אך אלוהים חוזר ואומר: ״אֲבָל שָׂרָה אִשְׁתְּךָ יֹלֶדֶת לְךָ בֵּן, וְקָרָאתָ אֶת שְׁמוֹ יִצְחָק וַהֲקִמֹתִי אֶת בְּרִיתִי אִתּוֹ לִבְרִית עוֹלָם לְזַרְעוֹ אַחֲרָיו״ (י״ז, יט). לישמעאל מובטחים ברכה ופריון, אך יצחק הוא שיישא את הברית אל העתיד. צליל מבשר רעות נלווה לדברים. מצב עניינים כזה עלול להתגלות כמדגרה של עימות.
כעבור שנה יצחק נולד. שרה מאושרת, אך שוב משתלשל למנגינה תו צורמני. שרה מוטרדת מנוכחותו של ישמעאל. כשהזוג חוגג במשתה גדול את גמילתו של יצחק, המתח מעפיל אל שיאו:
<span class="poetry indentAll">וַתֵּרֶא שָׂרָה אֶת בֶּן הָגָר הַמִּצְרִית אֲשֶׁר יָלְדָה לְאַבְרָהָם מְצַחֵק. וַתֹּאמֶר לְאַבְרָהָם: ״גָּרֵשׁ הָאָמָה הַזֹּאת וְאֶת בְּנָהּ, כִּי לֹא יִירַשׁ בֶּן הָאָמָה הַזֹּאת עִם בְּנִי עִם יִצְחָק״. (בראשית כ״א, ט-י)</span>
הדבר רע מאוד בעיני אברהם, אך אלוהים אומר לו לשמוע בקול שרה ולעשות כמצוותה. למחרת בבוקר משלח אברהם את הגר ואת ישמעאל לדרך, עם מים וצידה. הם הולכים, המים אוזלים, והגר מבינה כי תחת השמש המדברית הקופחת יתייבש ישמעאל וימות. היא מניחה אותו תחת שיח מצל, ובוכה. ושוב מלאך מופיע, ושוב הוא מבטיח לה טובות. הילד יחיה. היא פוקחת את עיניה ורואה באר. היא משקה את ישמעאל. הם ממשיכים במסעם. ישמעאל גדל להיות רובה־קַשָּׁת. הגר מוצאת לו אישה מצרית, והסיפור נגמר. או כך נדמה לנו.
זהו סיפור־מפתח, הראשון בסדרת סיפורים שננתח. זהות מבוססת על נראטיב, על הסיפורים שאנחנו מספרים כדי לומר מי אנחנו, מאין באנו ומה יחסנו לאחרים. כאן טמונה המלאכה התיאולוגית של ספרנו: קריאה צמודה של כתובים מקראיים, ובפרט כאלה שעניינם יריבות אחים. זהו הדבר שהוליד את המתח בין יהודים, נוצרים ומוסלמים, ואם יש מקום לחפש בו את הפתרון למתח — זהו המקום.
קראנו עכשיו את הסיפור על שני בניו של אברהם, והמסר נראה ברור. כמו שאברהם נבחר מבין כל בני־האדם, כך גם יצחק. אך הסיפור אינו כה פשוט. יצחק אינו הבכור. ישמעאל כן. נראה שלפנינו <b>נראטיב של הדחה</b>. כמעט בכל החברות האנושיות שסדר הלידה משפיע בהן על מעמד הילד במשפחה, הבכור (בדרך כלל הזכר הבכור) נועד להיות ממשיכו של האב. כאן הסדר מתהפך. ישמעאל הבכור מודח על ידי אחיו־למחצה הצעיר. התוצאה טובה לשרה וליצחק, אך עגומה לדידם של הגר וישמעאל. זרעי המתיחות נטמנים. כך נשמעת תחילתו של סיפור שייגמר בטינה ובנקם.
ההיסטוריה, כפי שראינו בפרק ה, אכן הועידה לסיפור הזה חיים ארוכים והרי גורל. פאולוס, ב<b>איגרת אל הרומים</b>, מבצע היפוך שני, וטוען כי הדת הצעירה, הנצרות, החליפה את הבכורה, היהדות, כיורשת הברית. באיסלאם הסיפור התהפך שוב, בדרך אחרת: נטען כי הנבחר הוא ישמעאל ולא יצחק. הרי הוא היה הראשון בבני־אברהם שנימול ונשא על גופו את אות הברית. המוסלמים מאשימים את היהודים בזיוף הטקסט המקראי, בשִכתובו באופן שהפך את יצחק לגיבור הסיפור. משהחליטו שתי הדתות הללו לראות את עצמן כיורשות ברית אברהם, נדרשה להן קריאה מחודשת של הכתוב. אפשר לקרוא לזה <b>נקמתם של הדחויים</b>.
אך כל זה הוא רק פני השטח. אם נקלף את שכבותיו החיצוניות של הטקסט המורכב והמתוחכם הזה, נגלה סיפור אחר לגמרי. נראה כיצד זיהו חכמינו אי־התאמות וצרימות בנראטיב, והבינו שהוא נושא מסר שונה ומפתיע. רק קריאה שטחית מובילה למסקנה שיצחק נבחר וישמעאל נדחה. למעשה, בנקודה האסטרטגית הזאת, בהעברה הבין־דורית הראשונה של ברית אברהם, הסיפור המקראי כולל לא רק נראטיב אלא גם קונטרה־נראטיב, סיפור־נגד.
התופעה הראשונה שיש לציינה היא האריכות החריגה שהמקרא נוקט כדי להודיענו כי <b>ישמעאל יתברך מידי אלוהים</b>. הדבר נאמר ארבע פעמים. הראשונה והאחרונה להגר, השנייה והשלישית לאברהם עצמו.<sup style="color: gray;">1</sup> הפעם הראשונה מתרחשת כאשר הגר ההרה בורחת למדבר:
<span class="poetry indentAll">וַיֹּאמֶר לָהּ מַלְאַךְ ה׳: ״שׁוּבִי אֶל גְּבִרְתֵּךְ וְהִתְעַנִּי תַּחַת יָדֶיהָ״. וַיֹּאמֶר לָהּ מַלְאַךְ ה׳: ״הַרְבָּה אַרְבֶּה אֶת זַרְעֵךְ וְלֹא יִסָּפֵר מֵרֹב״. (בראשית ט״ז, ט-י)</span>
זוהי <b>חזרה באוזני הגר על ההבטחה שנתן אלוהים לאברהם</b>, שזרעו לא ייספר מרוב (בראשית ט״ו, ה). האמה תתברך ממש כמו אברהם, ״אביר האמונה״.
בפעם השנייה, ה׳ מדבר אל אברהם:
<span class="poetry indentAll">וּלְיִשְׁמָעֵאל, שְׁמַעְתִּיךָ. הִנֵּה בֵּרַכְתִּי אֹתוֹ וְהִפְרֵיתִי אֹתוֹ וְהִרְבֵּיתִי אֹתוֹ בִּמְאֹד מְאֹד. שְׁנֵים עָשָׂר נְשִׂיאִם יוֹלִיד, <b>וּנְתַתִּיו לְגוֹי גָּדוֹל</b>. (בראשית י״ז, כ)</span>
גם פה המילים מנכיחות סיפורים אחרים. ההבטחה ל״שנים־עשר נשיאים״ מזכירה את שנים־עשר בניו של יעקב, אבותיהם של שנים־עשר השבטים. הביטוי ״גוי גדול״ מהדהד את הבטחת אלוהים לאברם בפתח פרשת ״לך לך״, ״וְאֶעֶשְׂךָ לְגוֹי גָּדוֹל״ (בראשית י״ב, ב). כך גם ההכפלה ״וְהִפְרֵיתִי אֹתוֹ וְהִרְבֵּיתִי אֹתוֹ <b>בִּמְאֹד מְאֹד</b>״, השולחת אותנו להבטחת ה׳ לאברם בתחילת אותו פרק: ״וְאַרְבֶּה אוֹתְךָ בִּמְאֹד מְאֹד״ (י״ז, ב); ״וְהִפְרֵתִי אֹתְךָ בִּמְאֹד מְאֹד״ (י״ז, ו). יצחק ימשיך את הברית, אבל מבחינה חומרית ישמעאל יגדל ויפרה לא פחות מאחיו הצעיר, ואולי יותר. יש לו בהחלט חלק ונחלה בברכת אברהם.
החזרה השלישית נעשית כאשר שרה מבקשת לגרש את הגר ואת ישמעאל. אלוהים אומר לאברהם:
<span class="poetry indentAll">אַל יֵרַע בְּעֵינֶיךָ עַל הַנַּעַר וְעַל אֲמָתֶךָ. כֹּל אֲשֶׁר תֹּאמַר אֵלֶיךָ שָׂרָה — שְׁמַע בְּקֹלָהּ, כִּי בְיִצְחָק יִקָּרֵא לְךָ זָרַע. וְגַם אֶת בֶּן הָאָמָה לְגוֹי אֲשִׂימֶנּוּ <b>כִּי זַרְעֲךָ הוּא</b>. (בראשית כ״א, יב–יג)</span>
אלוהים מודיע שישמעאל <b>הוא עדיין בנו של אברהם, ושהוא יתברך בהתאם לכך</b>. הכתוב יוצר הבחנה דקה בין זהות ביולוגית לזהות מיוחסת. ישמעאל, אומר אלוהים לאברהם, ״זַרְעֲךָ <b>הוּא</b>״, ואילו ביצחק ״<b>יִקָּרֵא</b> לְךָ זָרַע״. ישמעאל הוא צאצאו הביולוגי של אברהם, והוא יזכה בגדולה ארצית; יצחק הוא בנו הביולוגי והמיוחס, ועליו תוטל <b>אחריות</b> הברית.
התמונה הרביעית והאחרונה משחזרת את הראשונה. התפאורה אותה תפאורה. שוב אנחנו במדבר, ושוב נגמרו להגר המים. ישמעאל בנה עומד למות:
<span class="poetry indentAll">וַיִּשְׁמַע אֱלֹהִים אֶת קוֹל הַנַּעַר. וַיִּקְרָא מַלְאַךְ אֱלֹהִים אֶל הָגָר מִן הַשָּׁמַיִם וַיֹּאמֶר לָהּ: ״מַה לָּךְ הָגָר? אַל תִּירְאִי, כִּי שָׁמַע אֱלֹהִים אֶל קוֹל הַנַּעַר בַּאֲשֶׁר הוּא שָׁם. קוּמִי שְׂאִי אֶת הַנַּעַר וְהַחֲזִיקִי אֶת יָדֵךְ בּוֹ, כִּי לְגוֹי גָּדוֹל אֲשִׂימֶנּוּ״. וַיִּפְקַח אֱלֹהִים אֶת עֵינֶיהָ, וַתֵּרֶא בְּאֵר מָיִם, וַתֵּלֶךְ וַתְּמַלֵּא אֶת הַחֵמֶת מַיִם וַתַּשְׁקְ אֶת הַנָּעַר. וַיְהִי אֱלֹהִים אֶת הַנַּעַר, וַיִּגְדָּל. וַיֵּשֶׁב בַּמִּדְבָּר וַיְהִי רֹבֶה קַשָּׁת. (בראשית כ״א, יז-כ)<sup style="color: gray;">2</sup></span>
שימו לב, תחילה, שאלוהים איננו דוחה את הגר. הוא שומע את צערה ושוֹעֶה לו. הוא מציל אותה ואת ישמעאל ממוות. ואז הוא חוזר באוזני הגר על מה שכבר אמר לאברהם, שישמעאל יהיה ״לְגוֹי גָּדוֹל״. שימו לב גם לשמו של הילד. ישמעאל, האל ישמע, הוא השם שהמלאך הורה להגר לתת לבנה בגירוש הקודם, כשהייתה הרה, ״כִּי <b>שָׁמַע ה׳</b> אֶל עָנְיֵךְ״ (ט״ז, יא). מתברר כי הסיפור שלפנינו איננו כלל וכלל דרמה של בחירה ושל דחייה. יצחק נבחר לייעוד מסוים, אבל <b>ישמעאל לא נדחה</b> — לפחות לא בידי אלוהים.
נפנה עתה לאפיון הדמויות הראשיות, ובעיקר לאפיונם של אברהם ושרה. אין קורא שיחמיץ את הקווים הנוקשים שהמקרא מצייר בהם את דמותה של שרה ביחסיה עם הגר ועם ישמעאל. לאחר שהעלתה את הרעיון שאברהם ישכב עם הגר, והרעיון נשא פרי, היא מאשימה את אברהם: ״חֲמָסִי <b>עָלֶיךָ</b>! אָנֹכִי נָתַתִּי שִׁפְחָתִי בְּחֵיקֶךָ וַתֵּרֶא כִּי הָרָתָה וָאֵקַל בְּעֵינֶיהָ״ (ט״ז, ה). אין בסיפור שום רמז לכך שאברהם אכן גרם להתנהגותה של הגר. להפך, דומה שהוא לכוד חסר אונים בעין המתיחות שבין שתי הנשים.
התורה בוחרת במילה קשה במיוחד לתיאור יחסה של שרה להגר, ומשתמשת בה, על הטיותיה, כמה פעמים: שרה ״מְעַנָּה״ אותה. באותו פועל תתאר התורה את מנהגם של המצרים בבני־ישראל המשועבדים: ״וַיָּשִׂימוּ עָלָיו שָׂרֵי מִסִּים לְמַעַן עַנֹּתוֹ... וְכַאֲשֶׁר יְעַנּוּ אֹתוֹ כֵּן יִרְבֶּה וְכֵן יִפְרֹץ״ (שמות א׳, יא–יב). הפועל הזה שב ומופיע, באותו הקשר, בספר דברים, ב״מקרא ביכורים״ שעולי הרגל מצטווים להשמיע בבוא העת: ״וַיָּרֵעוּ אֹתָנוּ הַמִּצְרִים <b>וַיְעַנּוּנוּ</b> וַיִּתְּנוּ עָלֵינוּ עֲבֹדָה קָשָׁה... וַיִּשְׁמַע ה׳ אֶת קֹלֵנוּ וַיַּרְא אֶת <b>עָנְיֵנוּ</b> וְאֶת עֲמָלֵנוּ וְאֶת לַחֲצֵנוּ״ (דברים כ״ו, ו–ז). הגר עצמה הייתה מצרייה (בראשית ט״ז, ג). יש כאן רמז דק מן הדק לכך שבמידת מה, סבלם של בני־ישראל במצרים ישקף את סבלה של הגר המצרייה מידי שרה. זה מפתיע, וזה גם מסייג את הסטריאוטיפ הפשטני בדבר בני־ישראל הטובים והמצרים הרעים.
בהמשך, כאשר שרה דורשת שאברהם יגרש את הגר עם ישמעאל, היא נעשית זלזלנית: ״גָּרֵשׁ <b>הָאָמָה הַזֹּאת</b> וְאֶת בְּנָהּ, כִּי לֹא יִירַשׁ בֶּן הָאָמָה הַזֹּאת עִם בְּנִי עִם יִצְחָק״ (בראשית כ״א, י). לא די שאין היא מכבדת לא את האם ולא את הילד, בכנותה אותם שלא בשמם; גם שפתה השתנתה מאז התמונה הקודמת. אז היא קראה להגר ״שפחה״, מעין משרתת. עכשיו היא ירדה לדרגת ״אמה״, עבד ממין נקבה.
הנעלם הגדול בכתוב הוא מה שעורר את כעסה של שרה ביום היגמל יצחק. הכתוב מספר שהיא ראתה את ישמעאל ״מְצַחֵק״. הפועל צח״ק הוא מוטיב חוזר בסיפור אברהם ושרה.<sup style="color: gray;">3</sup> הוא מופיע בו שבע פעמים, ובתורה הופעה משובעת של מילה היא תמיד בעלת משמעות. היא מאותתת כי זוהי מילת מפתח המארגנת את הטקסט מבחינה תמטית. אברהם ״צוחק״ כשהוא מתבשר כי שרה תלד לו בן (בראשית י״ז, יז), וכמוהו גם שרה (י״ח, יב), וה׳ נוזף בה על כך. השם ״יצחק״ מדבר בעד עצמו. כשהוא נולד, שרה אומרת ״צְחֹק עָשָׂה לִי אֱלֹהִים, כָּל הַשֹּׁמֵעַ יִצְחַק לִי״ (כ״א, ו). מובניו של הפועל צח״ק, בהופעותיו אלו, מגוונים ביותר: משמחה דרך פקפוק ועד בוז. בהמשך ספר בראשית יש בו גם רמיזה מינית — ״וְהִנֵּה יִצְחָק מְצַחֵק אֵת רִבְקָה אִשְׁתּוֹ״ (כ״ו, ח). קשה להכריע אפוא למה רומז הכתוב באמרו שישמעאל נראה ״מצחק״ — והערפל כנראה מכוון. התורה משאירה לנו, הקוראים, להחליט אם שרה צדקה כשנפגעה, ומצחק פירושו כאן לועג, מזלזל או עושה דבר מה רע אחר — או שמא טעתה, וישמעאל פשוט שמח בשמחת היגמל יצחק.
דיוקנה של שרה המצטייר באירועים הללו אינו מלבב. על המילים ״וַתְּעַנֶּהָ שָׂרַי וַתִּבְרַח מִפָּנֶיהָ״ (בראשית ט״ז, ו), המקדימות את יציאתה הראשונה של הגר למדבר, כותב הרמב״ן בפירושו:
<span class="poetry indentAll">חטאה אמנו בעינוי הזה, וגם אברהם בהניחו לעשות כן. ושמע ה׳ אל עונייה [של הגר] ונתן לה בן שיהא פרא אדם לענות זרע אברהם ושרה בכל מיני העינוי.</span>
זהו פירוש חריג משתי בחינות. ראשית, פרשני המקרא היהודים בימי הביניים, והרמב״ן בתוכם, התרחקו מביקורת על האבות והאימהות, וכמעט תמיד פירשו את המקראות באופן המציג אותם באור החיובי ביותר האפשרי. ביקורת זו היא אפוא יוצאת דופן. אך חריגה אף יותר היא המסקנה שהוא גוזר ממנה. הוא אומר שעינוי הגר בידי שרה הוא הסיבה לכך שצאצאיה של שרה עתידים היו להירדף בידי צאצאיה של הגר, הישמעאלים, קרי עמי האיסלאם.
יהודי ספרד סבלו רדיפות איסלאמיות, בייחוד לאחר עליית כת המוואחידון במאה השתים־עשרה. מאורע זה אילץ את משפחת קודמו הגדול של הרמב״ן, הרמב״ם, לברוח מקורדובה בשנת 1148. המשפחה נדדה כמה שנים בצפון אפריקה עד שהתיישבה בפוסטאט שבמצרים. היהודים, כמו המוסלמים עצמם, זיהו את ישמעאל כמבשרו של האיסלאם. באמירתו של הרמב״ן טמונה אפוא ביקורת עצמית חריפה. אל תחשבו, הוא אומר לקוראיו היהודים, שאנחנו פטורים לגמרי מאשמה.
דיוקנו של אברהם מורכב יותר. ההצעה שיוליד בן מהגר באה משרה, לא ממנו — אך משנולד ישמעאל הוא קירבו אל לבו. כשה׳ בישר לו על הולדת ממשיכו יצחק, הוא היה מוטרד ממש: ״וַיֹּאמֶר אַבְרָהָם אֶל הָאֱלֹהִים: לוּ יִשְׁמָעֵאל יִחְיֶה לְפָנֶיךָ!״ (בראשית י״ז, יח). בהמשך, כשהכתוב מספר על דרישתה של שרה לגרש את הנער ישמעאל כך שלא יירש את אברהם כיצחק, הוא מוסיף מיד את תגובת אברהם: ״וַיֵּרַע הַדָּבָר מְאֹד בְּעֵינֵי אַבְרָהָם עַל אוֹדֹת בְּנוֹ״ (כ״א, יא). אברהם נענה לדרישות הגירוש של שרה, בפעם הראשונה על דעת עצמו ובפעם השנייה בשל הוראה ישירה מצד אלוהים: ״אַל יֵרַע בְּעֵינֶיךָ עַל הַנַּעַר וְעַל אֲמָתֶךָ; כֹּל אֲשֶׁר תֹּאמַר אֵלֶיךָ שָׂרָה — שְׁמַע בְּקֹלָהּ. כִּי בְיִצְחָק יִקָּרֵא לְךָ זָרַע, וְגַם אֶת בֶּן הָאָמָה לְגוֹי אֲשִׂימֶנּוּ כִּי זַרְעֲךָ הוּא״ (כ״א, יב-יג). אהבת אברהם לישמעאל ברורה. כפי שנראה מיד, בעלי המדרש עוד הפליגו בדבר.
ומה בדבר הנימה הרגשית בתמונות הגר וישמעאל בסיפור? מאפיין אחד בולט במיוחד. בדרך כלל מקמץ המקרא במסירת רגשותיהן של הדמויות. איננו יודעים, למשל, מה הרגיש נוח כאשר התבשר שכל היצורים החיים עומדים להיספות במבול, או מה חש אברהם כשנצטווה לעזוב את ארצו ואת מולדתו ואת בית אביו. לעומת זאת, שתי הסצנות שהגר משתתפת בהן טעונות דרמה. הראשונה מציירת תמונה רוטטת של הגר ההולכת לבדה במדבר, נהדפת אל סף ייאוש, והמלאך מנחם אותה. והשנייה — אין דומה לה במקרא בעוצמתה הרגשית.
על משמעות הדבר נוכל לעמוד אם נבחין בהקבלה שבין פרק כא בספר בראשית, המספר על גירוש ישמעאל, ובין פרק כב, המספר בעקידת יצחק. בשני הסיפורים אברהם עומד בניסיון הכרוך באבדן פוטנציאלי של בן. ישמעאל ויצחק, שני הילדים, תופסים אך בקושי את המתרחש. בשני המקרים הם עומדים למות וניצָלים ברגע האחרון בזכות התערבות אלוהית: הופעת באר מים במקרהו של ישמעאל, ואיל הנאחז בסבך אצל יצחק. קווי הדמיון מבליטים את נקודות השוני.
סיפור עקידת יצחק מפורסם בצחיחותו הרגשית. אלוהים מצווה, אברהם מציית, יצחק מצטרף, אברהם מכין את המזבח, עוקד את בנו ומניף את הסכין, ואז המלאך קורא לו שלא לשלוח את ידו אל הנער. לאורך כל הדרך אברהם אינו אומר דבר לאלוהים, לבד ממילה אחת בהתחלה ובסוף: ״הנני״ (בראשית כ״ב, א, יא).
בניגוד גמור לכך, סיפור גירושם של הגר וישמעאל רווי רגש. הגר בוכה: ״וַתֵּלֶךְ וַתֵּשֶׁב לָהּ מִנֶּגֶד הַרְחֵק כִּמְטַחֲוֵי קֶשֶׁת, כִּי אָמְרָה ׳אַל אֶרְאֶה בְּמוֹת הַיָּלֶד׳. וַתֵּשֶׁב מִנֶּגֶד וַתִּשָּׂא אֶת קֹלָהּ וַתֵּבְךְּ״ (כ״א, טז). ישמעאל בוכה: ״וַיִּשְׁמַע אֱלֹהִים אֶת קוֹל הַנַּעַר״ (כ״א, יז). הפתוס הזה נדיר בסיפורת המקראית. אין ספק שהסיפור נכתב במתכוון באופן שיעורר בנו אהדה, ושהדבר לא נעשה בסיפור עקידת יצחק. אנחנו <b>מזדהים</b> עם הגר ועם ישמעאל; אנחנו <b>משתאים</b> לנוכח אברהם ויצחק. סיפורם של האחרונים הוא דרמה דתית, ושל הראשונים — דרמה אנושית. ועצם אנושיותה נותנת לה את כוחה.
לא לזאת היינו מצפים. גיבור הסיפור הוא לכאורה יצחק. הוא הנבחר. אך לא אליו יוצא לבנו, וגם לא אל שרה — לפחות לא בסיפורים הללו. יצחק סומן כנושא מורשת הברית. אלוהים אמר זאת שוב ושוב. אך המקראות אינם מותירים ספק — שאברהם מחובר אל ישמעאל, שאהדתנו נתונה לו ולהגר, שישמעאל יבורך, שה׳ שומע את בכיו ונשאר ״אתו״ כשהוא גדל ונהיה לנער. אין מדובר בפסילת ישמעאל להיות ממשיך הברית מחמת איזו רשעות שהוא לוקה בה. הביטוי היחיד העלול להציגו באור שלילי — שהוא ״מצחק״ כששרה חוגגת — הוא, כפי שראינו, עמום.
<b>אם כן, מדוע ישמעאל לא נבחר?</b> התשובה הנרמזת בכתובים מאלפת. זה קרה מפני שכמו עשָׂו בדור הבא, ישמעאל הוא בעל הכוח הגופני והערמה. הוא ״פֶּרֶא אָדָם, יָדוֹ בַּכֹּל וְיַד כֹּל בּוֹ״ (ט״ז, יב). סופו שהוא נעשה ״רֹבֶה קַשָּׁת״ (כ״א, כ).
מורכבותו של הסיפֵּר המקראי מתחילה להזדקר לעינינו. אין זה עולם המיתוס, על עלילותיו הפשוטות ודמויותיו הדו־ממדיות. במיתוס ישמעאל היה מצטייר כגיבור טרגי, חזק, בעל אמצעים, לוחמני, אך נידון לגורל מר. אברהם היה משלח אותו לדרכו, חושש מן האיום הצומח בביתו. ישמעאל היה חוזר באורח בלתי־צפוי, הורג את אברהם בלי לדעת שהוא אביו, ומיתוס אדיפוס עברי היה מונח לפנינו לתפארה.
אך לא. לפנינו — והמבין את זאת יבין אבן יסוד בספר בראשית — לא מיתוס אלא <b>חתירה תחת מיתוס</b>, הפרה עקבית של הציפייה הסיפורית. הבטחתו של אלוהים <b>איננה</b> מתגשמת בדרך שציפינו. מזלו של אברהם אינו מתהפך פתאום לטובה. הובטחו לו ילדים, וילדים אַין. כאשר סוף־סוף ניתן לו בן, אומר לו אלוהים שאין הוא הבן המיוחל. שלא כמו לָאיוס, אביו של אדיפוס, אברהם <b>איננו</b> רוצה לגרש את ישמעאל. הוא עושה זאת נגד רצונו. התמונה החדה היחידה של ישמעאל הנמסרת לנו בכתוב אינה של ישמעאל הגבר החזק, הפרא, הגיבור האֶפּי, אלא של ישמעאל הילד הנטוש העומד למות.
חשוב מכך, הקונפליקטים בסיפורנו אינם מהסוג שיש במיתוס — עימותים בין האישי ובין נטול־הפנים, בין הרצון האנושי ובין הגורל העיוור, בין ההיבריס לנמזיס. כאן <b>הקונפליקטים נמצאים בתוך התודעות של הגיבורים</b>. שרה קרועה בין תשוקתה לילד ובין קנאתה בהגר ההרה. אברהם שסוע בין אהבתו לישמעאל ובין הישמעותו לִדְּבַר האל. כדברי ג׳ק מיילס, התנ״ך ״קרוב ברוחו ל׳המלט׳ הרבה יותר מאשר ל׳אדיפוס המלך׳״.
המיתוס שייך לעולם הנשלט בידי הטבע. האלים חיים בתוך העולם, לא מעבר לו. קנה המידה במיתוס הוא הכוח, החוזק, העוצמה. המיתוס טרגי מפני שבסופו של דבר גם את החזק ביותר ינצח הטבע. אנחנו מתגמדים בנוכחותו, מתאפסים בגחמת לבו. לבחירה ביצחק על פני ישמעאל ממדים רבים, אך לכולם משותפת תכונה אחת: הם מסרבים לתת לטבע לומר את המילה האחרונה.
שרה, כמוה כגיבורות מקראיות נוספות — רבקה, רחל, חנה ועוד — אינה יכולה ללדת באורח טבעי. היא עקרה, ועתה היא גם בת תשעים, לאחר גיל הבלות: ״חָדַל לִהְיוֹת לְשָׂרָה אֹרַח כַּנָּשִׁים״ (בראשית י״ח, יא). מקומו של אדם בעולם נגזר בסיפור הזה לא על פי אביו, כמקובל בעולם העתיק, אלא על פי אמו: ישמעאל הוא בנו של אברהם אך איננו בנה של שרה. נקודה זו, המטרימה את ההלכה הקובעת שהזהות היהודית נקבעת על פי האם, היא נקודה מכרעת. ויסודי מכול: ליצחק אין שום תכונה של גיבור מיתי. שלא כישמעאל, הוא <b>איננו</b> חזק, גופני, איש שדה ויער. אותו ניגוד יעלה לימים גם בין עשו ליעקב. לאורך כל הסיפור יצחק נשאר בצֵל; אדם סביל, שיותר משהוא עושה — הדברים נעשים בו. אם במיתוס מעשֵׂי הגבורה של אדם הם ההוכחה לתכונות אופיו, הנה יצחק הוא לא־גיבור, הוא דמות של ציות שקט, גילומה של השורה שכתב המשורר ג׳ון מילטון ״גַּם הָעוֹמְדִים וּמְחַכִּים עוֹשִׂים״.
בא כאן לידי ביטוי אחד המוטיבים המפליאים ביותר בתורה. אלוהים בוחר <b>באלה שאינם יכולים לעשות באופן טבעי מה שאחרים עושים בקלות</b>. אברהם, יצחק ויעקב, שלכולם הובטחה ארץ כנען/ישראל, אינם בעליו של שום חלק ממנה, והם נאלצים לבקש טובות, להיאבק או לשלם כדי לקבור את מתיהם, לנטות את אוהלם או לשאוב מים מהבאר שהם עצמם חפרו. משה, נושא דבר האל, הוא האיש שהעיד על עצמו ״לֹא אִישׁ דְּבָרִים אָנֹכִי... כְּבַד פֶּה וּכְבַד לָשׁוֹן אָנֹכִי״ (שמות ד׳, י). ישראל הוא העם שהישגיו ניתנו לו במפורש מידי אלוהים. מה שטבעי לאחרים, אצל ישראל הוא פרי התערבות אלוהית. <b>כדי להיות חזק הוא מוכרח להיות חלש</b>, כי חוזקו בא לו מלמעלה ואַל לו לומר אף פעם ״כֹּחִי וְעֹצֶם יָדִי עָשָׂה לִי אֶת הַחַיִל הַזֶּה״ (דברים ח׳, יז). חוזקו הטבעי של ישמעאל הוא שפוסל אותו מלהיות ממשיך הברית.
ובכל זאת, <b>אין מגנים את ישמעאל על כך</b>. כאן גאוניותו של הסיפור. אף כי אברהם, שרה ויצחק הם גיבורי הסיפור הגדול, הכולל, הנה בשתי סצנות מכריעות במדבר מופנה הקורא להזדהות עם הגר ועם בנה. זה הדבר הנותן לסיפור את העומק נוגד־האינטואיציה שלו.
יש לכך טעם מוסרי, והוא טעם יסודי. ראינו בפרק ב בספרנו שהאלימות מתחילה בדיכוטומיה שבין הקבוצה ובין מה שמחוצה לה. אני מזדהה עם הצד שלי, וחושד בצד האחר. במצבי לחץ, סימפטיה כלפי הצד האחר עלולה להתפרש כסוג של בגידה. על כך מערער סיפור ישמעאל. בצומת ההכרעה הראשון בקורות משפחת הברית — הולדת ילדיה הראשונים — אנו מזדהים עם שרה ויצחק. היא האם היהודייה הראשונה, והוא הילד היהודי הראשון. <b>אבל אנחנו מזדהים גם עם הגר וישמעאל</b>. אנחנו נכנסים לעולמם, מביטים דרך עיניהם, חשים אמפתיה כלפי רגשותיהם. הסיפור נכתב כך — כדי לגייס את אהדתנו. אנחנו בוכים אִתם. אנחנו מרגישים אִתם מהו להיות מנודה. <b>כפי שעושה אלוהים</b>. כי הוא השומע לקול בכיים, הוא המנחם אותם, הוא המציל אותם ממוות ונותן להם את ברכתו. לא לשווא נקרא שמו ישמע־אל.
אבל אין זה סוף הסיפור. אחרי חתימת המקרא, עולם ההגות והמחשבה על ייעודו של עם ישראל עבר מידי הנביאים לידי החכמים, מההתגלות אל הפרשנות, מהסיפור המקראי אל השלמתו והעשרתו באגדה המדרשית. בסיפור אברהם מצאו חז״ל כמה רמזים מטלטלים שהובילו אותם בסופו של דבר לגיבוש המשך יוצא דופן לסיפור. הרמז הראשון מופיע בדיווח על מות אברהם:
<span class="poetry indentAll">וַיִּגְוַע וַיָּמֹת אַבְרָהָם בְּשֵׂיבָה טוֹבָה, זָקֵן וְשָׂבֵעַ, וַיֵּאָסֶף אֶל עַמָּיו. וַיִּקְבְּרוּ אֹתוֹ יִצְחָק וְיִשְׁמָעֵאל בָּנָיו אֶל מְעָרַת הַמַּכְפֵּלָה, אֶל שְׂדֵה עֶפְרֹן בֶּן צֹחַר הַחִתִּי אֲשֶׁר עַל פְּנֵי מַמְרֵא. (בראשית כ״ה, ח–ט)</span>
מה עושה כאן ישמעאל, לצד אחיו יצחק, אצל קבר אביהם? עד כה הנחנו שמימי נערותו של ישמעאל חיו השניים בנפרד. יצחק גדל אצל אברהם ושרה, ישמעאל אצל הגר. ככל הידוע לנו לא היה ביניהם כל מגע. איך קרה אפוא שהם נפגשו בהלוויית אברהם? מה היו היחסים ביניהם? האם ישמעאל נטר טינה על שגורש? את השאלות הללו ישאל כל מי שיקרא את הסיפור בתשומת לב. אך הכתוב אינו מציע כל תשובה. דומה שהוא אפילו אינו מודע לשאלות.
ועוד תמיהה. שרה ליוותה את אברהם במסע חייו הארוך. הכתובים מבליטים את נאמנותם זה לזה ולקב״ה. כאשר מתה שרה קנה אברהם שדה ומערה לקבור אותה — נחלתו הראשונה בארץ המובטחת לו. בפרק הבא הוא שלח את עבדו למצוא אישה ליצחק. נראה שהסיפור הגיע לנקודת הסיום שלו. אברהם אמנם לא ראה בהתגשם מלוא ההבטחה, אך הנה הוא חוזה לפחות בתחילתה של הגשמה. יש לו בן, הבן נשוי, ויש לו גם פיסה מן הארץ המובטחת. אנו מצפים שימות בשלווה. אך ממש לפני מותו סוטים הכתובים מן הקו הסיפורי באופן הנראה חסר מובן:
<span class="poetry indentAll">וַיֹּסֶף אַבְרָהָם וַיִּקַּח אִשָּׁה וּשְׁמָהּ קְטוּרָה, וַתֵּלֶד לוֹ אֶת זִמְרָן וְאֶת יָקְשָׁן וְאֶת מְדָן וְאֶת מִדְיָן וְאֶת יִשְׁבָּק וְאֶת שׁוּחַ. וְיָקְשָׁן יָלַד אֶת שְׁבָא וְאֶת דְּדָן. וּבְנֵי דְדָן הָיוּ אַשּׁוּרִם וּלְטוּשִׁם וּלְאֻמִּים. וּבְנֵי מִדְיָן: עֵיפָה וָעֵפֶר וַחֲנֹךְ וַאֲבִידָע וְאֶלְדָּעָה. כָּל אֵלֶּה בְּנֵי קְטוּרָה. (בראשית כ״ה, א–ד)</span>
מה קורה כאן? מדוע, לאחר הדרמה ארוכת השנים של המתנת אברהם לילד, אנו שומעים פתאום כי בזקנתו הוליד שישה בנים מאישה חדשה? מיהי קטורה, אותה אישה שעד כה לא שמענו עליה מאומה וגם מעתה והלאה היא תשוב לאלמוניותה?
סיפורי בראשית הם בעלי מטרה. הם אינם מספרים שום דבר רק מפני שכך קרה. החומש איננו ספר היסטוריה במובן המקובל. הוא ספר היסטוריה דתית, <b>היסטוריה של ברית</b>, המתחקה אחר התפתחותה של האמת לאורך דברי ימי האנושות. הוא מבטא תבנית, ומה שמצוי מחוץ לתבנית זו אינו מורשה להיכנס ולהסיט את תשומת לבנו. ייתכן שהסיפור על ילדיו האחרים של אברהם נועד לספק רקע על עמים מסוימים העתידים למלא תפקיד בקורות ישראל — מדיין, למשל, או אשור. לחלופין, אולי הוא נועד להראות כיצד התגשמה הבטחתו של ה׳ שאברהם יהיה ״אַב הֲמוֹן גּוֹיִם״ (בראשית י״ז, ה). אלא ששתי הצעות אלו אינן נראות סבירות. התנ״ך אינו מתעניין כלל בעובדה שהמדיינים והאשורים היו בני אברהם. הוא גם אינו אומר, כפי שהוא עושה לגבי ישמעאל, שמי מן העמים האלה, צאצאי אברהם, נעשה ״גּוֹי גָּדוֹל״. מי הייתה קטורה, ומדוע משובץ עניינה במשבצת האחרונה בסיפור חייו של אברהם?
המוזרות השלישית היא גיאוגרפית. אחרי עקידת יצחק חזר אברהם לבאר שבע. מותה של שרה וקבורתה אירעו בחברון. אפשר היה לצפות שנמצא את יצחק באחד המקומות הללו. אלא שבשני סיפורים על תקופה זו בחייו אנו למדים שהוא חי במקום אחר. כאשר חזר עבד אברהם מחרן והביא אתו אישה ליצחק, מסופר: ״וְיִצְחָק בָּא מִבּוֹא <b>בְּאֵר לַחַי רֹאִי</b>, וְהוּא יוֹשֵׁב בְּאֶרֶץ הַנֶּגֶב״ (בראשית כ״ד, סב). אחרי הלוויית אברהם אנו קוראים שוב: ״וַיְהִי אַחֲרֵי מוֹת אַבְרָהָם, וַיְבָרֶךְ אֱלֹהִים אֶת יִצְחָק בְּנוֹ. וַיֵּשֶׁב יִצְחָק עִם <b>בְּאֵר לַחַי רֹאִי</b>״ (כ״ה, יא). מהו המקום הזה? מה עשה שם יצחק?
באר לחי רואי היא המפתח שבעזרתו פתחו חז״ל את שלושת מנעולי התעלומות. המקום זכור מפרק טז בספר בראשית: לשם הגיעה הגר כשברחה לראשונה למדבר. בעקבות מפגשה עם המלאך היא נתנה למקום את שמו:
<span class="poetry indentAll">וַתִּקְרָא שֵׁם ה׳ הַדֹּבֵר אֵלֶיהָ: ״אַתָּה אֵל רֳאִי״. כִּי אָמְרָה, ״הֲגַם הֲלֹם רָאִיתִי אַחֲרֵי רֹאִי?״ עַל כֵּן קָרָא לַבְּאֵר בְּאֵר לַחַי רֹאִי, הִנֵּה בֵין קָדֵשׁ וּבֵין בָּרֶד. (ט״ז, יג–יד)</span>
באר לחי רואי הוא <b>מקומה של הגר</b>. חז״ל חילצו מהפרט המפתיע הזה בעלילה את משמעותו הדרמטית:
<span class="poetry indentAll">ר׳ אושעיה אומר, כיוון שראה יצחק שאביו שלח ליקח לו אשה אמר, אפשר אתייחד עמה ויהיה אבי יושב לבדו? אלא אלך ואחזיר לו את הגר ואמציא לו קורת רוח ולא יבטל מפריה ורביה. לכך נאמר ״מִבּוֹא בְּאֵר לַחַי רֹאִי״.<sup style="color: gray;">9</sup></span>
יצחק היה אפוא בבאר לחי רואי בשליחות של פיוס: הוא ביקש לאחד את הנפרדים, הגר ואברהם.
מכאן עשו חכמינו זינוק פרשני נוסף. כלי מדרשי מקובל הוא זיהוי דמות מקראית לא ידועה עם דמות ידועה. מי אפוא הייתה קטורה? השיבו חז״ל: הגר עצמה! ומדוע נקראה קטורה? ״שנאים מעשיה כקטורת״.<sup style="color: gray;">11</sup>
סיפור־נגד שלם מתעצב לנגד עינינו. אברהם חזר ולקח את הגר לאישה, אם ביוזמתו אם בלחצו של יצחק, ונתן לה מקום של כבוד במשק ביתו. מה אומר לנו המדרש הזה על אופן קריאתם של חכמינו בפרשה? הוא אומר לנו שהם הרגישו שבַּסיפור כפי שהוא מוצג בפנינו יש פגם מוסרי. הגר, שמילאה את רצון גברתה, גורשה. גורש גם ישמעאל, הילד שנולד לבקשת שרה.
הסיפור שמתחת לסיפור, הסיפור הנרמז באמצעות שלוש המוזרויות שציַנו, הוא שגם אברהם וגם יצחק לא השלימו עם היעלמות האַמה וילדה. כל עוד שרה חיה, לא יכלו לעשות דבר. הם כיבדו את רגשותיה, שהרי כך ציווה ה׳ על אברהם לעשות. משנפטרה שרה נפתחה הדרך אל מעשה הפיוס. כך אירע שבפטירת אברהם כבר עמדו יצחק וישמעאל בקשר.
רק על הרקע הזה אפשר להבין מדרש מרשים במיוחד — מרשים בעמקותו הפסיכולוגית, ומרשים בשל ההשלכות פורצות הדרך שיש לו על שאלת היחסים הבין־דתיים:
<span class="poetry indentAll">״וַיֵּשֶׁב [ישמעאל] בְּמִדְבַּר פָּארָן״ (בראשית כ״א, כא). שלח ישמעאל ולקח לו אשה מבנות מואב ועיסה שְמהּ. לאחר שלֹש שנים הלך אברהם לראות את ישמעאל בנו, ונשבע לשרה שלא ירד מעל הגמל במקום שישמעאל שרוי שם, והגיע לשם בחצי היום ומצא שם את אשתו של ישמעאל. אמר לה, ״היכן הוא ישמעאל?״ אמרה לו, ״הלך הוא ואמו להביא פירות ותמרים מן המדבר״. אמר לה, ״תני לי מעט לחם ומים, כי עייפה נפשי מדרך המדבר״. אמרה לו, ״אין לי לחם ולא מים״. אמר לה, ״כשיבֹא ישמעאל הגידי לו את הדברים האלה ואמרי לו שבא זקן אחד מארץ כנען לראותך ואמר שסף הבית אינה טובה״. וכשבא ישמעאל מן המדבר הגידה לו את הדבר הזה. שִלְּחָהּ. <br/>ושלחה אמו ולקחה לו אשה מבית אביה ושמה פטימה. עוד לאחר ג׳ שנים הלך אברהם לראות את ישמעאל בנו, ונשבע לשרה כפעם ראשונה שאינו יורד מן הגמל במקום שישמעאל שרוי שם. והגיע לשם בחצי היום ומצא שם אשתו של ישמעאל ואמר לה, ״היכן הוא ישמעאל?״ אמרה לו, ״הוא ואמו הלכו לרעות את הגמלים במדבר״. אמר לה, ״תני לי מעט לחם ומעט מים, כי עייפה נפשי מדרך״. הוציאה ונתנה לו. עמד אברהם והיה מתפלל לפני הקב״ה על בנו, ונתמלא ביתו של ישמעאל מכל טוב ממין הברכות. <br/>וכשבא ישמעאל הגידה לו אשתו את הדבר הזה — וידע ישמעאל שעד עכשו רחמי אביו עליו, שנאמר ״כְּרַחֵם אָב עַל בָּנִים״ (תהלים ק״ג, יג).<sup style="color: gray;">13</sup></span>
איזה שִכתוב מפואר של הסיפור! מתברר שאברהם, אף כי גירש את ישמעאל, לא חדל לאהוב אותו ולדאוג לו. הוא נסע לבקר אותו. כשגילה שהוא נשוי לאישה שאינה מסבירת פנים השאיר לו בידיה מסר מוצפן. ״בא זקן אחד מארץ כנען לראותך״, רֶמז לו עצמו. ״סף הבית אינה טובה״ — דרך־רמיזה לומר לו שאשתו אינה ראויה לו. כעבור שלוש שנים טרח לשוב ולבקר, וראה שישמעאל התחתן שוב, הפעם עם אישה מכניסת אורחים. הוא בירך את ביתם.
הקטע מסתיים בנימה מרוממת. ישמעאל מבין שאביו אוהב אותו גם עכשיו. כאשר שולַח מאוהל אברהם היה צעיר מכדי שיבין מה קורה. הוא ודאי חשב שאביו נישל אותו. עתה הוא מבין שלא כך היה. תהיה סיבת ההגליה אשר תהיה, הוא יודע שלא סרו ממנו לא אהבת אביו ולא ברכתו לבית מלא מכל טוב.
חשיבותו הייחודית של מדרש מאוחר זה טמונה בשמות הניתנים בו לנשות ישמעאל. <b>שניהם מרמזים לקוראן ולאיסלאם</b>. אשתו הראשונה של ישמעאל נקראת פה עיסה, כנראה כתיב אחר לעאישה, הילדה שהושאה לנביא מוחמד. פטימה הוא שם בתו של הנביא. שניהם אינם שמות עבריים. מדרש ״פרקי דרבי אליעזר״, שבו משובץ המדרש שציטטנו, מתוארך לראשית תקופת האיסלאם, ככל הנראה ימי שושלת אומיה — כפי שמרמזים גם השמות הפרטיים הללו. הרמיזה מדהימה. ישמעאל הוא הדמות המרכזית באיסלאם. הוא אכן, אומר המדרש, בנו האהוב והמבורך של אברהם. פטימה היא אשת חן וחסד. יש כאן יותר מאפולוגטיקה ברוח התקופה. ההוכחה לכך היא שמאות שנים לפני הופעת האיסלאם, כמה וכמה מן התַּנָּאים והאמוראים נקראו בשם ישמעאל. אם ישמעאל היה דמות דחויה ביהדות, לא היה ניתן להם השם הזה. כוחו של המדרש גדול אף יותר לנוכח עובדה מדהימה אחת: בתורה <b>אברהם אינו מברך את יצחק</b>. אלוהים מברך אותו, אחרי מות אברהם, אך אברהם עצמו לא. תרגום יונתן בן עוזיאל קובע במפורש: ״והיות שלא רצה אברהם לברך את ישמעאל לא בירך את יצחק, שאם היה מברך את יצחק ולא מברך את ישמעאל היה נוטר לו [ישמעאל ליצחק] שנאה״.<sup style="color: gray;">14</sup>
חשוב פחות לסיפור ישמעאל, אך קשור מאוד לנושא ספרנו, הוא <b>המבחן</b> שאברהם שופט על פיו אם נשות ישמעאל ראויות: <b>האם הן עושות חסד עם זרים</b>? זו אותה אמת מידה עצמה שעל פיה, כמסופר בספר בראשית, עֶבד אברהם בחר אישה ליצחק. בלב מערכת הערכים של התורה נמצא הרעיון שתרבויות, כמוהן כיחידים, נמדדות על פי נכונותן להושיט עזרה <b>מעבר</b> לגבולות המשפחה, השבט, המוצא והלאום.
על פני השטח, סיפור יצחק וישמעאל הוא סיפור על יריבות אחים ועל החלפת הבכור בצעיר. אולם מתחת לפני השטח שמעו חז״ל את רחשיו של סיפור־נגד, שעל פיו <b>ישמעאל לא הודח עם הולדת יצחק</b>. נכון, ייעודו אחר. אבל גם הוא בן אהוב של אברהם, גם הוא בן־טיפוחיו, גם הוא זוכה לברכת שמים. הוא נעשה ״גּוֹי גָּדוֹל״. אלוהים ״אתו״ כשהוא גדֵל. אלוהים נשאר אתו, להבטיח שילדיו יהיו ל״שְׁנֵים עָשָׂר נְשִׂיאִם״. אברהם ויצחק עברו שניהם כברת דרך של התפייסות אתו. שני האחים־למחצה עומדים זה לצד זה על קבר אביהם. אין ביניהם איבה. דרכיהם תתפצלנה, אך אין עימות ביניהם, ואין הם מתחרים על אהבתו של ה׳, המכילה את שניהם. קריאה זו מקבלת משנה כוח כאשר היא מורחבת במדרש ליחסים שבין היהדות לאיסלאם.
זהו הסימן הראשון למה שיתגלה בפרקים הבאים כמאפיין שיטתי של הסיפור המקראי. בכל פרשה הנדמית כסיפור של בחירה ודחייה יש סיפור־נגד החותר תחת הסיפור שעל פני השטח ומציג תמונה נדיבה יותר ועדינת־גוונים של אהדה אלוהית (ובמשתמע גם אנושית). היא תמיד סמויה. לעולם אין היא מטיחה את עצמה בקורא. אך אין ספק שהיא גלומה בטקסט. סיפור־הנגד איננו פרשנות הנכפית בידי איזו רגישות מודרנית או פוסט־מודרנית. והראיה היא מדרשי חז״ל, שהבחינו בדקויות והפנו אליהן את תשומת הלב, <b>אף על פי</b> שהן מוציאות מכלל אפשרות כל קריאת שחור־לבן וטוב־מול־רע של הכתובים.
גם הסיפור שעל פני השטח הוא מהפכני. הוא טוען נגד המדרג בעולם העתיק, הממליך את הבכור על המשפחה ומשעבד לו את הצעיר. סיפור־הנגד רדיקלי אף יותר, מפני שהוא רומז לרדיקלית שבין כל האמיתות המונותיאיסטיות: שאלוהים יכול לבחור, <b>אך הוא איננו פוסל</b>. ההיגיון של הצמצום — זה היוצר את זכרי האלפא ואת הבנים הנבחרים — אין לו מקום בעולם שברא אלוהים אשר ״רַחֲמָיו עַל <b>כָּל</b> מַעֲשָׂיו״ (תהלים קמ״ה, ט). אולי צריך היה לחכות עד למאה העשרים ואחת, על סכסוכיה האתניים והדתיים, כדי לחדד את אוזנינו לשמוע את הרחשים הדקים ואת רבעי־הטונים שבמנגינת הכתובים.
אחים <b>יכולים</b> לחיות יחד בשלום, רומז סיפור־הנגד. אך גם אם נכון הדבר באשר ליצחק ולישמעאל, הייתכן שהוא הדין בדוגמה הקלאסית, המובהקת והעילאית להחלפת בכורה — לסיפור יעקב ועשו?
<h3>פרק ז; המאבק עם המלאך</h3>
<span class="poetry indentAll">גּוֹרַל זָרִים אֶחְמֹד: פְּלוֹנִי כִּשְׁרוֹנוֹתָיו, / לָזֶה זְכֻיּוֹת יָתֵר וּלְאַחֵר תִּקְווֹת; <br/>עֵינִי צָרָה בָּאִישׁ כִּי מְרֻבִּים רֵעָיו, / וּמִמֵּיטַב שֶׁבִּי אֲנִי בּוֹחֵל עַד כְּלוֹת... (שייקספיר, סונטה 29)</span>
אין תקדים לאמנות השזירה העדינה של סיפור וסיפור־נגד בסיפור יעקב ועשו. זוהי יצירה בעלת ברק כה בוהק ואפקט כה מפתיע, שמשהתוודענו למסר הסמוי שלה לא נותר בלבנו ספק שהתורה ייעדה אותה להיות ההפרכה בה׳ הידיעה של יריבות האחים. מיקומה על ציר האמצע של ספר בראשית אף הוא אינו מותיר מקום לטעות. פענוח תעלומת יעקב ייתן בידנו הבנה חדשה לגמרי של הברית ושל הזהות.
הסיפור שעל פני השטח הוא פרדיגמה, כמעט קריקטורה, של הדחה. בפגישתנו הראשונה עם התאומים, בהולדתם, יעקב הצעיר כבר אוחז בעקב עשו הבכור. הם טיפוסים שונים. עשו צייד, יעקב ״אִישׁ תָּם יֹשֵׁב אֹהָלִים״ (בראשית כ״ה, כז). המתח מועצם בשל העדפות ההורים. יצחק אוהב את עשו, רבקה אוהבת את יעקב. בסצנה הדרמטית הראשונה בהשתתפות שני האחים, עשו חוזר עייף מן הציד, מריח את הנזיד שיעקב מבשל ומבקש מנה. יעקב מציע עסקה קשוחה במיוחד: נזיד תמורת בכורה. עשו מסכים, ובצרור של חמישה פעלים — ״וַיֹּאכַל, וַיֵּשְׁתְּ, וַיָּקָם, וַיֵּלַךְ, וַיִּבֶז עֵשָׂו אֶת הַבְּכֹרָה״ (כ״ה, לד) — חושף את אופיו: תזזיתי, פזיז, היפוכו של יעקב המאופק.
הסיפור מגיע לשיאו בסצנה הגדולה של ההונאה. יצחק, זקן ועיוור, מבקש מעשו לצוד לו ציד ולעשות לו מטעמים כאשר אהב, ״בַּעֲבוּר תְּבָרֶכְךָ נַפְשִׁי בְּטֶרֶם אָמוּת״ (כ״ז, ב–ד). רבקה השומעת את הדברים מחליטה שיעקב חייב לקבל את הברכות. יעקב מהסס. מה אם יצחק ימשש אותו כדי לבדוק את זהותו? עשו שעיר, יעקב בעל עור חלק. לרבקה בעלת התושייה יש פתרון. היא נותנת ליעקב ללבוש את בגדי החמודות של עשו ולכסות את צווארו ואת חלקת ידיו בעורות גדיי עזים. התחפושת עושה את שלה, אף כי יצחק מבטא בלי הרף ספקות וחששות. הברכה ניתנת. יצחק אומר ליעקב:
<span class="poetry indentAll">וְיִתֶּן לְךָ הָאֱלֹהִים <br>מִטַּל הַשָּׁמַיִם וּמִשְׁמַנֵּי הָאָרֶץ, וְרֹב דָּגָן וְתִירֹשׁ. <br>יַעַבְדוּךָ עַמִּים <br>וְיִשְׁתַּחֲווּ לְךָ לְאֻמִּים. <br>הֱוֵה גְבִיר לְאַחֶיךָ <br>וְיִשְׁתַּחֲווּ לְךָ בְּנֵי אִמֶּךָ. (בראשית כ״ז, כח–כט)</span>
יעקב הולך ועשו בא, ועִמו מטעמים. האב והבן מבינים אט־אט מה קרה. יצחק חרד ״חֲרָדָה גְּדֹלָה עַד מְאֹד״ (כ״ז, לג). עשו צועק ״צְעָקָה גְּדֹלָה וּמָרָה עַד מְאֹד״ (כ״ז, לד). והוא מוסיף, ״הֲכִי קָרָא שְׁמוֹ יַעֲקֹב — <b>וַיַּעְקְבֵנִי</b> זֶה פַעֲמַיִם! אֶת בְּכֹרָתִי לָקָח וְהִנֵּה עַתָּה לָקַח בִּרְכָתִי״ (כ״ז, לו). כאן, ההדחה מפורשת. הצעיר חטף את מקומו של הבכור. העימות הוביל לטרגדיה: זקן עיוור מרומה, בן גוזל מאביו את ברכת אחיו, אמון נרמס, משפחה מתפצלת, אלימות מחכה בסיבוב: ״וַיֹּאמֶר עֵשָׂו בְּלִבּוֹ יִקְרְבוּ יְמֵי אֵבֶל אָבִי וְאַהַרְגָה אֶת יַעֲקֹב אָחִי״ (כ״ז, מא).
ואין זה מפתיע. יריבות האחים עשו ויעקב הוכרזה עוד לפני הולדתם. זה קרה בסצנה ייחודית הפותחת את הסיפור. רבקה העקרה נפקדה סוף־סוף, אך היא סובלת כאבים קשים. היא הולכת ״לִדְרֹשׁ אֶת ה׳ ״ (כ״ה, כב). ה׳ אומר לה שבבטנה תאומים המתחרים כבר עכשיו על העליונות:
<span class="poetry indentAll">שְׁנֵי גוֹיִם בְּבִטְנֵךְ <br>וּשְׁנֵי לְאֻמִּים מִמֵּעַיִךְ יִפָּרֵדוּ <br>וּלְאֹם מִלְאֹם יֶאֱמָץ <br>וְרַב יַעֲבֹד צָעִיר. (כ״ה, כג)</span>
ההתנגשות נגזרה על התאומים מבטן ומלידה. אין עוד מקום שהתנ״ך מתקרב בו כל כך אל הטרגדיה היוונית כמו כאן. הסצנה מזכירה את האורקל מדלפי ב<b>אדיפוס המלך</b>, המספר ללאיוס שהוא עתיד להיהרג בידי בנו. הסיפור מתחיל בסופו, והמתח טמון בהמתנה לראות היכן אורב הסוף הזה. הגורל והטרגדיה כרוכים יחדיו, ועל כן הקטע הזה כה בלתי־צפוי, כה לא־תנ״כי. המקרא דוחה את רעיון הגורל הבלתי־נמנע, העתיד הכתוב־מראש. והנה הפסוק הזה מעמיד חריג, ומעצב את צורת הפרשנות של כל מה שיבוא אחריו בסיפור. הסיפור מתחיל במילים ״וְרַב יַעֲבֹד צָעִיר״ (כ״ה, כג), ונגמר בברכת יצחק ליעקב ״הֱוֵה גְבִיר לְאַחֶיךָ וְיִשְׁתַּחֲווּ לְךָ בְּנֵי אִמֶּךָ״ (כ״ז, כט). התחזית התגשמה. יעקב זכה לעליונות, בהתאם לגורל שנחרץ לו, לכאורה, בעודו ברחם אמו. סיפור פשוט.
אבל משהו חסר. בקראנו כיצד לקח יעקב את הברכה, אי־אפשר שלא להבחין בספקותיו של יצחק באשר לזהות הבן העומד לפניו:
<span class="poetry indentAll">וַיָּבֹא אֶל אָבִיו וַיֹּאמֶר: ״אָבִי״. <br>וַיֹּאמֶר, ״הִנֶּנִּי. מִי אַתָּה, בְּנִי?״ <br>וַיֹּאמֶר יַעֲקֹב אֶל אָבִיו: ״אָנֹכִי עֵשָׂו בְּכֹרֶךָ. עָשִׂיתִי כַּאֲשֶׁר דִּבַּרְתָּ אֵלָי. קוּם נָא, שְׁבָה וְאָכְלָה מִצֵּידִי בַּעֲבוּר תְּבָרֲכַנִּי נַפְשֶׁךָ״. <br>וַיֹּאמֶר יִצְחָק אֶל בְּנוֹ: ״מַה זֶּה מִהַרְתָּ לִמְצֹא, בְּנִי?״ <br>וַיֹּאמֶר, ״כִּי הִקְרָה ה׳ אֱלֹהֶיךָ לְפָנָי״. <br>וַיֹּאמֶר יִצְחָק אֶל יַעֲקֹב: ״גְּשָׁה נָּא וַאֲמֻשְׁךָ בְּנִי, הַאַתָּה זֶה בְּנִי עֵשָׂו אִם לֹא״. <br>וַיִּגַּשׁ יַעֲקֹב אֶל יִצְחָק אָבִיו, וַיְמֻשֵּׁהוּ, וַיֹּאמֶר: ״הַקֹּל קוֹל יַעֲקֹב וְהַיָּדַיִם יְדֵי עֵשָׂו״. וְלֹא הִכִּירוֹ, כִּי הָיוּ יָדָיו כִּידֵי עֵשָׂו אָחִיו שְׂעִרֹת; וַיְבָרְכֵהוּ. <br>וַיֹּאמֶר: ״אַתָּה זֶה בְּנִי עֵשָׂו?״ וַיֹּאמֶר: ״אָנִי״. (כ״ז, יח–כד)</span>
שלוש פעמים מבטא יצחק ספק — ונותן ליעקב שלוש הזדמנויות להודות באמת. יעקב אינו מנצל אותן. הכתוב רחוק מלהעלים עין מעמימותה המוסרית של התנהגות יעקב; להפך, הוא יוצא מגדרו להבליט אותה.
יעקב הולך ועשו בא. כוחה של סצנה זו אינו רק במה שקורה בה, אלא במיוחד בדרך שהכתוב מתאר זאת:
<span class="poetry indentAll">וַיְהִי כַּאֲשֶׁר כִּלָּה יִצְחָק לְבָרֵךְ אֶת יַעֲקֹב, וַיְהִי אַךְ יָצֹא יָצָא יַעֲקֹב מֵאֵת פְּנֵי יִצְחָק אָבִיו, וְעֵשָׂו אָחִיו בָּא מִצֵּידוֹ. וַיַּעַשׂ גַּם הוּא מַטְעַמִּים, וַיָּבֵא לְאָבִיו. וַיֹּאמֶר לְאָבִיו, ״יָקֻם אָבִי וְיֹאכַל מִצֵּיד בְּנוֹ בַּעֲבוּר תְּבָרֲכַנִּי נַפְשֶׁךָ״. <br>וַיֹּאמֶר לוֹ יִצְחָק אָבִיו, ״מִי אָתָּה?״ <br>וַיֹּאמֶר, ״אֲנִי בִּנְךָ בְכֹרְךָ עֵשָׂו״. <br>וַיֶּחֱרַד יִצְחָק <b>חֲרָדָה גְּדֹלָה עַד מְאֹד</b> וַיֹּאמֶר: ״מִי אֵפוֹא הוּא הַצָּד צַיִד וַיָּבֵא לִי? וָאֹכַל מִכֹּל בְּטֶרֶם תָּבוֹא, וָאֲבָרֲכֵהוּ — גַּם בָּרוּךְ יִהְיֶה!״ <br>כִּשְׁמֹעַ עֵשָׂו אֶת דִּבְרֵי אָבִיו, <b>וַיִּצְעַק צְעָקָה גְּדֹלָה וּמָרָה עַד מְאֹד</b> וַיֹּאמֶר לְאָבִיו: ״בָּרֲכֵנִי גַם אָנִי, אָבִי״. <br>וַיֹּאמֶר: ״בָּא אָחִיךָ בְּמִרְמָה וַיִּקַּח בִּרְכָתֶךָ״. <br>וַיֹּאמֶר: ״הֲכִי קָרָא שְׁמוֹ יַעֲקֹב — וַיַּעְקְבֵנִי זֶה פַעֲמַיִם: אֶת בְּכֹרָתִי לָקָח, וְהִנֵּה עַתָּה לָקַח בִּרְכָתִי״. וַיֹּאמַר: ״הֲלֹא אָצַלְתָּ לִּי בְּרָכָה?״ <br>וַיַּעַן יִצְחָק וַיֹּאמֶר לְעֵשָׂו: ״הֵן גְּבִיר שַׂמְתִּיו לָךְ, וְאֶת כָּל אֶחָיו נָתַתִּי לוֹ לַעֲבָדִים, וְדָגָן וְתִירֹשׁ סְמַכְתִּיו — וּלְכָה אֵפוֹא מָה אֶעֱשֶׂה, בְּנִי?״ <br>וַיֹּאמֶר עֵשָׂו אֶל אָבִיו: ״הַבְרָכָה אַחַת הִוא לְךָ, אָבִי? בָּרֲכֵנִי גַם אָנִי, אָבִי!״ <b>וַיִּשָּׂא עֵשָׂו קֹלוֹ וַיֵּבְךְּ</b>. (בראשית כ״ז, ל–לח)</span>
<b>למקרא קטע זה, איננו יכולים שלא להזדהות עם הצד של יצחק ועשו</b>. אנחנו חשים בהלם של האב — ״וַיֶּחֱרַד יִצְחָק חֲרָדָה גְּדֹלָה עַד מְאֹד״ — בהבינו שבנו הצעיר רימה אותו. לבֵּנו יוצא אל עשו, שמחשבתו הראשונה איננה כעס על אחיו אלא אהבה פשוטה ליצחק: ״בָּרֲכֵנִי גַם אָנִי, אָבִי״. וכאן בא חוסר האונים של יצחק, התוהה ״וּלְכָה אֵפוֹא מָה אֶעֱשֶׂה, בְּנִי?״ — ואחריו בכיו של עשו, המכמיר את רחמינו שבעתיים שהרי אנו יודעים שעשו הוא צייד חסון, לא איש רך שדמעתו מצויה. תמונתם של השניים שנשלל מהם רגע של רכות וקרבה — רגע של בן המאכיל את אביו ושל אב המברך את בנו — נוגעת לעומק הלב. יש עוד רק תמונה אחת כזו בתורה: הגר וישמעאל, לבדם בלב הישימון, בלי מים, חייהם על בלימה. ההשוואה מחושבת. כמו שם כך גם כאן, רחשי לבנו מגויסים למחנה הבן הבכור.
יש עוד דבר המקלקל את התמונה המקובלת. למרבה ההפתעה, יצחק דווקא מצליח למצוא ברכה לעשו:
<span class="poetry indentAll">הִנֵּה מִשְׁמַנֵּי הָאָרֶץ יִהְיֶה מוֹשָׁבֶךָ, <br>וּמִטַּל הַשָּׁמַיִם מֵעָל. <br>וְעַל חַרְבְּךָ תִחְיֶה. <br>וְאֶת אָחִיךָ תַּעֲבֹד, <br>וְהָיָה כַּאֲשֶׁר תָּרִיד <br>וּפָרַקְתָּ עֻלּוֹ מֵעַל צַוָּארֶךָ. (כ״ז, לט–מ)</span>
משמני הארץ וטל השמים, רומז יצחק, מצויים בשפע שיספיק לשני הבנים. אך חשוב מכך הוא סיוג עליונותו של יעקב. היא תימשך, אומר יצחק, רק כל עוד יעקב לא ישתמש בה לרעה. אם יתעמר באחיו, עשו יפרוק את העול. לראשונה חודר ספק אל הדרך שהבנו בה את גורלות האחים. עד עכשיו נמשכנו להאמין שהסיפור הגיע לנקודת הסיום שלו. הבכור, עשו, יעבוד את הצעיר, יעקב. כך נאמר לרבקה בהריונה; כך גם אמר יצחק בברכתו הראשונה, זו שנתן בטעות ליעקב. והנה הדבר כבר אינו כה ברור. אולי בסופו של דבר עשו לא יעבוד את יעקב. אולי יעקב ינצל את כוחו ועשו ימרוד. זו רק חריגה קטנה מהמסלול, אך היא רבת־משמעות.
אולם הספק האמיתי טמון בדרך שהכתוב מתאר בה את התנהגותו של יעקב. תהיה הברית אשר תהיה, אנו חשים, היא איננה יכולה להיות <b>כזו</b>: ברכה שנלקחה במרמה, ייעוד שנרכש בתחפושת. הרי ה׳ אמר שבחר באברהם ״כִּי יְדַעְתִּיו לְמַעַן אֲשֶׁר יְצַוֶּה אֶת בָּנָיו וְאֶת בֵּיתוֹ אַחֲרָיו וְשָׁמְרוּ דֶּרֶךְ ה׳ לַעֲשׂוֹת צְדָקָה וּמִשְׁפָּט״ (בראשית י״ח, יט)! צדק, משפט, יושר, אמת — איך מתיישבים ערכי יסוד אלה של מוסר הברית עם מעשהו של יעקב באביו העיוור? מעבר לכך, את יצחק אפשר אולי לרמות, אבל את אלוהים? זהו רעיון אבסורדי. לו רצה אלוהים לתת את הברכה ליעקב ולא לעשו, היה אומר זאת ליצחק — כשם שאמר לאברהם שיורשו בברית יהיה יצחק ולא ישמעאל. סאת הסתירות הגדושה מעוררת אותנו לתהות שמא לא קראנו את הסיפור נכון. בסוף — אבל רק בסוף! — נגלה שהאי־נוחות הזאת מוצדקת, וששום דבר בסיפור הזה איננו כפי שהוא נראה. אך המתח יישמר עד לסצנת הסיום. ואפילו אז, רק חדי העין ודרוכי החושים יבחינו בהתרחשות האמיתית, המפתיעה — וזאת בשל תחבולה ספרותית מבריקה נוספת. סצנת הסיום חומקת כמעט לגמרי מתשומת לבם של הצופים, בגלל הגודש הדרמטי הקודם לה. הבה נצפה בה.
תמונת יעקב הנאבק עד עלות השחר עם אדם שאין לו שם היא התעלומה המסתורית ביותר בתנ״ך. כזכור, יעקב ברח לחרן, לבית דודו לבן, לאחר שרבקה הזהירה אותו שעשו זומם להרגו, ונשאר שם עשרים שנה. בדרכו הביתה שמע שעשו מתכונן להיפגש עמו בראש כוח בן ארבע מאות איש. הוא מבוהל: ״וַיִּירָא יַעֲקֹב מְאֹד וַיֵּצֶר לוֹ״ (בראשית ל״ב, ח). הוא מתכונן בכל דרך אפשרית. הוא שולח לעשו שליחים עם עדרי בקר וצאן כמתנה. הוא מתפלל. הוא מחלק את מחנהו לשניים, כדי שאם האחד ייספה יישאר השני. ואז מתחוללת הסצנה המכוננת של ספר בראשית, התקרית שבה עם ישראל, עם הברית, מקבל את שמו.
לבדו בלילה נאבק יעקב עִם זָר (ל״ב, כב–לב). בעלות השחר מבקש האיש מיעקב שישַלחנו. יעקב מסכים רק בתנאי שהזר יברך אותו. ברכתו של הזר היא מתן שם חדש ליעקב: ״לֹא יַעֲקֹב יֵאָמֵר עוֹד שִׁמְךָ, כִּי אִם יִשְׂרָאֵל, כִּי שָׂרִיתָ עִם אֱלֹהִים וְעִם אֲנָשִׁים וַתּוּכָל״ (ל״ב, כט). האירוע הזה חידתי עד כדי אי־מובנות.
מי היה יריבו חסר השם של יעקב? הכתוב קורא לו ״אִישׁ״ (ל״ב, כד). על פי הנביא הושע, הוא היה מלאך (הושע י״ב, ה). חז״ל אומרים שהיה מלאכו־השומר של עשו.<sup style="color: gray;">4</sup> ליעקב ברור שזהו אלוהים בכבודו ובעצמו. הוא קורא למקום המפגש פניאל, ״כִּי <b>רָאִיתִי אֱלֹהִים פָּנִים אֶל פָּנִים</b> וַתִּנָּצֵל נַפְשִׁי״ (ל״ב, לא). כך גם משתמע מדברי האיש בנתנו ליעקב את השם ישראל: ״כִּי שָׂרִיתָ <b>עִם אֱלֹהִים</b> וְעִם אֲנָשִׁים וַתּוּכָל״. דומה שהרמזים מצביעים לכל הכיוונים גם יחד, ובכל זאת אין ספק שבאירוע הזה טמון המפתח לזהותו של העם הנודע מאז ולתמיד בשם ״בני־ישראל״. השמות במקרא, בייחוד אלה שה׳ נותן בעצמו, אינם רק תגיות, אלא הם סימנים לאופי או לייעוד. ישראל הוא <b>העם הנאבק עם אלוהים ועם אנשים ויכול להם</b>. אך מה פירוש הדבר? הרמז מוכרח להימצא בדברים שקורים לאחר מכן. אלא שדברים אלו הם רצף של הפתעות.
כל מה שקראנו עד כה — הפחד שנפל על יעקב לקראת המפגש, הכנותיו התזזיתיות, מאבקו הלילי — מכין אותנו למפגש מתוח. בפעם האחרונה שראינו את האחים ביחד, לפני עשרים ושתיים שנה, עשו נשבע להרוג את יעקב. אנחנו יודעים שעשו נִמְהָר, חם מזג, גופני, אלים. אבל כשהוא מופיע לבסוף, כל הפחדים מתגלים כחסרי שחר. עשו רץ לקראת יעקב, מחבק אותו ונופל על צווארו, מנשק אותו ובוכה. הוא אינו מפגין לא כעס, לא איבה ולא שאיפות נקם. פתאום אנחנו קולטים את מהות אישיותו של עשו. הוא אדם אימפולסיבי, זאת אנחנו מבינים עכשיו, אדם החי את מצב הרוח של הרגע, מהיר לכעוס ומהיר לשכוח. הוא איננו ״רְזֵה גּוּף וּמְזֵה רָעָב״ כקסיוס ב<b>יוליוס קיסר</b> של שייקספיר, ולא קר מחשבה כיאגו ב<b>אותלו</b> שלו. הסצנה היא אנטי־קליימקס טהור.
כה עזה היא תחושת ההימתחות וההרפיה, שבקריאה ראשונה אנו מחמיצים שני פרטים חריגים בהתנהגותו של <b>יעקב</b> בפגישה. הראשון: יעקב השתחווה ״אַרְצָה שֶׁבַע פְּעָמִים״ (ל״ג, ג) בפני עשו. כל בני משפחתו עשו כמוהו: ״וַתִּגַּשְׁןָ הַשְּׁפָחוֹת הֵנָּה וְיַלְדֵיהֶן וַתִּשְׁתַּחֲוֶיןָ, וַתִּגַּשׁ גַּם לֵאָה וִילָדֶיהָ וַיִּשְׁתַּחֲווּ, וְאַחַר נִגַּשׁ יוֹסֵף וְרָחֵל וַיִּשְׁתַּחֲווּ״ (לג, ו–ז). החזרה המשולשת מדגישה את תוקף המעשה. מוזר לא פחות הוא שימושו של יעקב בשפה. חמש פעמים הוא קורא לעשו ״אֲדֹנִי״. פעמיים הוא מציג את עצמו כ״עַבְדְּךָ״. המחווה הגופנית של שבע ההשתחוויות מהדהדת בשבע ההופעות של ״אדוני״ ו״עבדך״. זוהי כוריאוגרפיה של השפלה עצמית.
כל זה אינו מתיישב כלל עם מה שחווה הקורא, ועם מה שחווה יעקב עצמו, זה עתה ממש: עם ההיאבקות הלילית ביבוק. יעקב נחל <b>ניצחון</b> על יריבו. הוא לכד אותו והיה מוכן לשלחו רק תמורת ברכה. שמו החדש, ישראל, מלמד שמעתה ואילך יוכל לכל אויב. אדם ששרה עם אלוהים ואנשים ויכול להם אינו צריך להשתחוות בפני שום אדם ולקרוא לו ״אדוני״. הגיוני היה שיעקב יפגין את ביטחונו העצמי החדש, לא שישפיל את עצמו כעבד.
התנהגותו של יעקב אינה מתיישבת גם עם יתר הדברים שהסיפור גרם לנו עד כה לחשוב עליו. רבקה ההרה תאומים נתבשרה כזכור ״וְרַב <b>יַעֲבֹד</b> צָעִיר״. יצחק בירך את יעקב ״הֱוֵה <b>גְבִיר</b> לְאַחֶיךָ <b>וְיִשְׁתַּחֲוּוּ</b> לְךָ בְּנֵי אִמֶּךָ״. לוּ צדקו רבקה בנבואתה או יצחק בברכתו, עשו אמור היה להשתחוות ליעקב, לכנותו ״אדון״ או ״גביר״ ולהציג את עצמו כ״עבד״. והנה, כשהשניים נפגשים, התפקידים מתהפכים.
ועדיין זה לא הכול. עשו מסרב תחילה לקבל את מתנות הצאן והבקר הנדיבות שיעקב שלח אליו ביום האתמול. ״יֶשׁ לִי רָב, אָחִי״, הוא אומר לו, ״יְהִי לְךָ אֲשֶׁר לָךְ״ (ל״ג, ט). יעקב עונה לו כך:
<span class="poetry indentAll">אַל נָא. אִם נָא מָצָאתִי חֵן בְּעֵינֶיךָ, וְלָקַחְתָּ מִנְחָתִי מִיָּדִי, כִּי עַל כֵּן רָאִיתִי פָנֶיךָ כִּרְאֹת פְּנֵי אֱלֹהִים וַתִּרְצֵנִי. קַח נָא אֶת בִּרְכָתִי אֲשֶׁר הֻבָאת לָךְ, כִּי חַנַּנִי אֱלֹהִים וְכִי יֶשׁ לִי כֹל. (ל״ג, י–יא)</span>
שלושה פרטים תמוהים בנאום הקצר הזה. מדוע יעקב משנה את לשונו, פותח ב״מנחה״ ומסיים ב״ברכה״? באיזה אופן מתקבל על הדעת דומה ראיית פני עשו לראיית פני אלוהים? ומדוע עונה יעקב לדברי עשו ״יֶשׁ לִי רָב״ במטבע ״יֶשׁ לִי כֹל״?
המאפיין המילולי הבולט של סיפורנו — של פרקים לב–לג, המתארים את ההכנות של יעקב למפגש עם עשו, את מאבקו עם המלאך ואת המפגש עם עשו — הוא שימוש חוזר ונשנה במילה ״פנים״ להטיותיה. דברי יעקב לעשו, ״כִּי עַל כֵּן רָאִיתִי פָנֶיךָ כִּרְאֹת פְּנֵי אֱלֹהִים״, מהדהדים את המסופר לאחר המאבק עם המלאך, ״וַיִּקְרָא יַעֲקֹב שֵׁם הַמָּקוֹם פְּנִיאֵל, ׳כִּי רָאִיתִי אֱלֹהִים פָּנִים אֶל פָּנִים וַתִּנָּצֵל נַפְשִׁי׳״. בשל גיוון המשמעויות של המילה פנים, חלקן משמעויות אידיומטיות, קל להחמיץ את ריבוי הופעותיה כאן; הקוראים את התנ״ך בתרגומים ללשונות מודרניות אכן מחמיצים זאת לגמרי, כי המילה מיתרגמת בכל פעם למילה אחרת. בפסוק כא בפרק לב, למשל, מופיעה המילה לנגזרותיה ארבע פעמים. יעקב מורה בו לשליחיו אל עשו:
<span class="poetry indentAll">וַאֲמַרְתֶּם: ״גַּם הִנֵּה עַבְדְּךָ יַעֲקֹב אַחֲרֵינוּ״. כִּי אָמַר: ״אֲכַפְּרָה <b>פָנָיו</b> בַּמִּנְחָה הַהֹלֶכֶת <b>לְפָנָי</b> וְאַחֲרֵי כֵן אֶרְאֶה <b>פָנָיו</b>, אוּלַי יִשָּׂא <b>פָנָי</b>״.</span>
יש כאן דרמה, והיא קשורה לפנים. פניו של עשו, פניו של יעקב, פניו של אלוהים בכבודו ובעצמו. מה קורה כאן?
לא ייתכן כי מקרה הוא שכאשר יעקב לקח את ברכת עשו, יצחק היה עיוור. המִרמה הייתה אפשרית רק משום שיצחק לא ראה. קטע זה בסיפור הוא כמעט מסה על החושים. באֵין ליצחק חוש אחד, חוש הראייה, הוא משתמש בארבעת החושים האחרים. הוא <b>טועם</b> את האוכל, <b>נוגע</b> בידי יעקב (שרבקה כיסתה בכביר העזים), <b>מריח</b> את בגדיו (״רְאֵה! רֵיחַ בְּנִי כְּרֵיחַ שָׂדֶה אֲשֶׁר בֵּרֲכוֹ ה׳!״ כ״ז, כז) ו<b>שומע</b> את קולו (״הַקֹּל קוֹל יַעֲקֹב וְהַיָּדַיִם יְדֵי עֵשָׂו״ כ״ז, כב). לבסוף, יצחק מעדיף את עדותם של חושי הטעם, המגע והריח על פני עדותו של חוש השמיעה, משתכנע שלפניו עשו, ונותן ליעקב המחופש את הברכה. הוא עושה כך רק מפני ש<b>אין הוא יכול לראות את פניו של יעקב</b>. איכשהו, רעיון הפנים מקשר בין התמונות המוקדמות והמאוחרות בדרמת יעקב ועשו.
לפנינו תופעה ספרותית חריגה. על פני השטח, זהו סיפור פשוט על יריבות אחים שבה הצעיר גובר על הבכור. הכול מצביע אל הכיוון הזה, מהנבואה שרבקה קיבלה לפני הולדת התאומים ועד למרמה עצמה. עשו החזק מפסיד ליעקב מְהיר המחשבה. הצעיר ישלוט. אך החריקות גוברות. אנו מזדהים עם עשו, לא עם יעקב. יצחק מסייג את הברכה: יעקב לא ישלוט בכל מצב. ואז, לאחר המאבק במעבַר יבוק, יעקב מחליף במפתיע את התפקידים. הוא, ולא עשו, משתטח ארצה בפני אחיו וקורא לעצמו עבד ולאחיו אדון. אנו נוטים להחמיץ זאת, מפני שהסיפור כולו מכוון את הקשב שלנו אל התנהגותו של <b>עשו</b>. האם הוא יתקוף את יעקב? ואם כן, האם ינצח? כה מפתיעה ומושכת עין היא התנהגותו — החיבוק, החמימות — שאיננו שמים לב לכך שהתנהגותו של יעקב מוזרה אפילו יותר. רק בהבחיננו באי־ההתאמות הללו אנו חוזרים וקוראים את הסיפור בשנית, לאור מה שגילינו בסוף הקריאה. ועל ידי כך אנו מגיעים אל התגלית הגדולה, המשנה את כל התמונה כולה.
<b>הייתה ברכה שנייה</b>. זהו הפרט שאת משמעותו אנו מחמיצים בקריאה הראשונה. <b>אחרי</b> המרמה, רבקה מבינה שיעקב נתון בסכנה משום שעשו זומם להרוג אותו. היא מכינה ליעקב מפלט. העילה היא נישואיו של עשו, קודם לכן, לשתי נשים חִתיות, מעשה שציער גם את יצחק: ״וַתִּהְיֶיןָ מֹרַת רוּחַ לְיִצְחָק וּלְרִבְקָה״ (כ״ו, לה). זו ההזדמנות שלה. עכשיו, מיד לאחר גניבת הברכה והאיום של עשו, היא אומרת ליצחק שיעקב מוכרח ללכת אל אחיה לָבָן, שם יוכל למצוא רעיה שאיננה חתית: ״וַתֹּאמֶר רִבְקָה אֶל יִצְחָק: קַצְתִּי בְחַיַּי מִפְּנֵי בְּנוֹת חֵת. אִם לֹקֵחַ יַעֲקֹב אִשָּׁה מִבְּנוֹת חֵת כָּאֵלֶּה מִבְּנוֹת הָאָרֶץ, לָמָּה לִּי חַיִּים?״ (כ״ז, מו). יצחק מסכים, קורא ליעקב, מורה לו לצאת אל לבן, ומברך אותו במילים אלו:
<span class="poetry indentAll">וְאֵל שַׁדַּי יְבָרֵךְ אֹתְךָ וְיַפְרְךָ וְיַרְבֶּךָ וְהָיִיתָ לִקְהַל עַמִּים. וְיִתֶּן לְךָ אֶת בִּרְכַּת אַבְרָהָם לְךָ וּלְזַרְעֲךָ אִתָּךְ, לְרִשְׁתְּךָ אֶת אֶרֶץ מְגֻרֶיךָ אֲשֶׁר נָתַן אֱלֹהִים לְאַבְרָהָם. (כ״ח, ג–ד)</span>
ברכה זו שונה לחלוטין מזו שנתן יצחק ליעקב כאשר חשב שהוא עשו. הברכה הראשונה עסקה <b>בהון</b> (״מִטַּל הַשָּׁמַיִם וּמִשְׁמַנֵּי הָאָרֶץ, וְרֹב דָּגָן וְתִירֹשׁ״) <b>ובשלטון</b> (״הֱוֵה גְבִיר לְאַחֶיךָ״). הברכה החדשה מדברת על <b>זרע</b> (״וְיַפְרְךָ וְיַרְבֶּךָ״) ועל <b>ארץ</b> (״לְרִשְׁתְּךָ אֶת אֶרֶץ מְגֻרֶיךָ אֲשֶׁר נָתַן אֱלֹהִים לְאַבְרָהָם״). והתמורה הזאת היא המשנה את כל קריאתנו בסיפור.
זרע וארץ הן ברכות הברית. אלה הם הדברים שאלוהים הבטיח לאברהם. הם חולשים על ספר בראשית כולו. שוב ושוב מברך אלוהים את האבות — אבל תמיד הוא מברכם רק בילדים ובארץ. לעולם אין הוא מבטיח להם שיקבלו את משמני הארץ או שאחיהם ישתחוו להם. ההון והשלטון אינם נוגעים לברית. הם אינם חלק מייעודו של עם ישראל. כאשר יצחק מברך את יעקב בפעם השנייה, הוא מוסר לו את מורשת אברהם. למעשה, הוא אומר לו: אתה הוא שתמשיך את הברית ותעביר אותה אל העתיד.
<b>יצחק נתן ליעקב את הברכה השנייה בידעו שהוא יעקב</b>. זו הברכה שהוא התכוון לתת לו מלכתחילה. כדי לקבלה לא היה שום צורך במרמה. יצחק לא התכוון לנשל את יעקב, ולא חשב למסור את הברית לעשו. הברכה ששמר לבנו הבכור הייתה הברכה שהוא ידע שמתאימה לו. עשו היה איש שדה וציד, חזק ובעל גוף — ויצחק אהב אותו. אהבה זו ניכרת לכל אורך הדרך, והיא הדדית. גם חז״ל ידעו זאת: ״דלא הוה בר נש בעלמא דיוקיר לאבוי כמה דאוקיר עשו לאבוי״ (לא היה אדם בעולם שכיבד את אביו כמו שכיבד עשו את אביו). יצחק אהב את עשו אף על פי שידע שיעקב הוא שימשיך את הברית. מדוע? <b>כי זוהי פירושה של אבהות</b>. יצחק אהב את עשו בזכות מה שהוא, לא בזכות מה שהוא איננו. הוא רצה לתת לו את הברכות המתאימות לו: הון ושלטון. עושר ועוצמה. אלה הם משאבים טבעיים, לא רוחניים. יצחק ידע שילדיו שונים זה מזה. שנתיביהם יתפצלו. שהם ראויים לברכות שונות. הברכה שיעקב לקח לא נועדה לו. יצחק שמר ליעקב ברכה אחרת, ונתן לו אותה בהמשך: שימשיך את ברית אברהם. כדי לקבל את הברכה <b>הזאת</b>, יעקב לא צריך היה להתחפש.
ניזכר נא בתזה של רנה ז׳יראר, שהצגנו בפרק ה. שורש האלימות הוא <b>תשוקה מימטית</b>: רצון להיות בעליו של דבר שיש לאדם אחר, רצון שהוא ביסודו תשוקה להיות אותו אדם אחר. בכל ספרות העולם אין לתשוקה הזאת גילום מובהק יותר מסיפור יעקב.
עובדה אחת בולטת בחייו המוקדמים של יעקב. <b>הוא משתוקק להיות עשו</b>. הוא מתאווה לתפוס את מקומו. הוא נאבק אתו עוד ברחם. הוא נולד אוחז בעקב עשו, ומכאן גם שמו. הוא קונה מעשו את בכורתו. הוא מתלבש בבגדי עשו. הוא לוקח את ברכתו של עשו. כשיצחק העיוור שואל אותו מיהו הוא עונה ״אָנֹכִי עֵשָׂו בְּכֹרֶךָ״.
למה? כי עשו הוא כל מה שיעקב איננו. הוא הבכור. הוא נולד אדום ושעיר (״עשָׂו״ פירושו עשוי וגמור<sup style="color: gray;">9</sup>). הוא חזק, נמרץ, צייד מוכשר, איש שדה. וחשוב מזה, <b>הוא הילד המועדף על האב</b>. עשו הוא כוח טבע. הוא יודע שאדם לאדם זאב. יש לו הכוח והמיומנות להילחם ולנצח במאבק ההישרדות הדרוויניסטי. כאן זירת הפעולה הטבעית שלו. והוא מתענג על התחרות הזאת.
עשו הוא מסוג הגיבור הארכיטיפי של מאות מיתוסים ואגדות. הוא איננו נטול כבוד סגולי או רגשות אנושיים. אהבתו לאביו אמיתית, כמוה כאהבת אביו כלפיו. המדרש, מטעמים חינוכיים, הפך את עשו לאדם רע. אך לא זה הדיוקן שמצייר לו המקרא. הוא אדם <b>טבעי</b>, המממש בכל און את המידות־הטובות נוסח הומרוס ואת הרצון־לעוצמה נוסח ניטשה.
אין זה מפתיע שתשוקתו הראשונה של יעקב הייתה להיות כאחיו. מילות המפתח של סיפור יעקב — <b>פנים</b>, <b>שם</b> ו<b>ברכה</b> — כולן עניינן הוא זהוּת. יעקב רצה להיות עשו. הוא חווה תשוקה מימטית — כמו שחווים, לדעת פרויד, כל האחים בעולם. פניו של עשו הם שניבטו אליו מראִי דמיונו. את ברכת אביו העיוור הוא לקח בראותו את עצמו עשו. אבל יעקב לא היה עשו, והברכה שלקח לא נועדה לו. ברכתו האמיתית היא זו שקיבל אחר כך, <b>כשיצחק ידע שהוא מברך את יעקב</b> ולא חשב אותו לעשו.
ברכת יעקב אינה נוגעת להון או לשלטון. עניינה ילדים שיעקב ילַמד להיות יורשי הברית, וארץ שבה יוכלו צאצאיו לייסד חברה החיה על אדני ברית של חוק ושל אהבה. כדי לקבל ברכה זו, יעקב לא צריך היה ללבוש את בגדי עשו. <b>הוא צריך היה להיות עצמו</b>, לא איש טבע אלא איש שאוזניו כרויות אל הקול שמעבר לטבע, אל קריאתו של אלוהים אלינו לחיות למען דבר שאיננו הון ואיננו שלטון — למען רוח האדם כנשמת אפו של אלוהים, למען מימוש צלם אלוהים שבאדם.
עכשיו מתברר לנו מה בעצם עשה יעקב כשפגש את עשו כעבור עשרים ושתיים שנה. <b>הוא החזיר לעשו את הברכה שלקח ממנו</b>. העדרים ששלח לעשו כמתנה מייצגים את ה<b>הון</b>, את טל השמים ומשמני הארץ. שבע ההשתחוויות, ושבע הפעמים שקרא לעשו אדון ולו עצמו עבד, מייצגים את ה<b>שלטון</b>, את ברכת ״הֱוֵה גְבִיר לְאַחֶיךָ וְיִשְׁתַּחֲוּוּ לְךָ בְּנֵי אִמֶּךָ״. יעקב איננו רוצה עוד בדברים הללו, ואף איננו צריך אותם. הכרזתו ״יֶשׁ לִי <b>כֹּל</b>״ משמעותה ״אינני שואף עוד להגדיל לי הון ושלטון״. הוא מכריז על מעשהו במפורש. הוא אומר ״קַח נָא אֶת בִּרְכָתִי״ — הלוא היא ״מִנְחָתִי״, שאיננה סתם מִנחה. הוא יודע עכשיו שהברכה שלקח מעשו מעולם לא נועדה לו, והוא מחזיר אותה לבעליה.
גם מה שקרה במאבק הלילי מתבהר לנו עכשיו. זה היה מאבקו של יעקב באמת הקיומית. מי הוא יעקב? האיש המשתוקק להיות עשו — או האיש המזומן לייעוד אחר, למסלול שרק יחידים מהלכים בו? ״לֹא אֲשַׁלֵּחֲךָ כִּי אִם בֵּרַכְתָּנִי״, הוא אומר ליריבו המתגושש. מַענהו של הזר חסר השם שובר את הציפיות. הוא איננו נותן ליעקב ברכה רגילה (שיהיה עשיר, או חזק, או בטוח). הוא גם איננו מבטיח ליעקב חיים חופשיים מעימות. השם <b>יעקב</b> סימֵן מאבק. השם <b>ישראל</b> מסמן מאבק אף הוא, אך בדרך אחרת.
למעשה, הזר אמר ליעקב — ״בעבר נאבקת להיות עשו. בעתיד תיאבק לא להיות עשו אלא להיות עצמך. בעבר אחזת בעקב עשו. בעתיד תאחז בדרך ה׳. לא תשחרר אותו, והוא לא ישחרר אותך. עכשיו לֵךְ אל עשו, ועשה מה שצריך כדי להתפנות לאחיזה באלוהים״. יעקב עשה כן למחרת. הוא השתחרר מעשו בהחזירו לו את ברכתו. ואף על פי שיעקב ויתר על ההון ועל השלטון, ואף על פי שעדיין נותר צולע על ירכו מן המפגש בליל אמש, הסיפור מסתיים במילים ״וַיָּבֹא יַעֲקֹב <b>שָׁלֵם</b> עִיר שְׁכֶם...״ (ל״ג, יח). יעקב שלם. הוא כבר איננו רוצה בברכות לא לו. בעבר, כשהיה נתון לתשוקה מימטית, היה שסוע מבפנים, ועל כן היה טֶרף לחרדה ולפחד. האמת שיעקב הגיע אליה לבסוף, ושהשם ישראל מעיד עליה, היא שכדי להיות שלם איננו צריכים את ברכותיהם של אחרים, אלא רק את שלנו. הפנים שבאמת ובתמים שלנו הם הפנים שאלוהים משקף אלינו כשאנו תולים בו את עינינו. זו משמעותה של ברכת הכוהנים ״יִשָּׂא ה׳ <b>פָּנָיו</b> אֵלֶיךָ וְיָשֵׂם לְךָ <b>שָׁלוֹם</b>״ (במדבר ו׳, כו). השלום והשלמות באים כשאנו רואים את השתקפות פנינו שלנו בפניו של אלוהים, ומשתחררים מהתשוקה להיות מישהו אחר.
ומה עם הנבואה שפתחה את סיפור האחים, ״וְרַב יַעֲבֹד צָעִיר״? כאן נקט המקרא מהלך גאוני. במבט ראשון, פירוש המילים כפשוטן. רק בדיעבד, ורק בלשון המקור, אנו מגלים את שפע העמימויות הגלומות בהן.
הראשונה, שכמה מהפרשנים היהודים בימי הביניים עמדו עליה,<sup style="color: gray;">13</sup> היא שאין לדעת בוודאות מהו נושא המשפט ומהו מושאו. המילה ״אֶת״ אינה עומדת כאן לשירותנו (וגם אינה יכולה לעשות זאת, משום שאין כאן יִידוע). בדרך כלל במשפטי נושא־נשוא־מושא בעברית הנושא הוא הראשון; אך לא פעם הסדר מתהפך למושא־נשוא־נושא; בייחוד שכיח הדבר בפסוקי שירה (ונבואת רבקה על התאומים בנויה כשיר בן ארבע שורות). בהעדר המילה ״את״ יכולה עמימות זו להיפתר רק על פי ההקשר והתוכן; ידועה הדוגמה ״אֲבָנִים שָׁחֲקוּ מַיִם״ (איוב י״ד, יט), שבה ברור שהמים הם הנושא, הם השוחקים את האבנים, שהרי מים אינם יכולים להישחק. במשפט ״וְרַב יַעֲבֹד צָעִיר״ ההקשר והתוכן אינם מכוונים לשום כיוון. עקרונית, הרב יכול לעבוד את הצעיר, והצעיר יכול לעבוד את הרב. <b>שני הכיוונים אפשריים באותה מידה</b>.
העמימות השנייה טמונה בכך ש״רב״ איננו ההפך של ״צעיר״. ההפך של ״צעיר״, בהקשר שלנו ובלשון המקרא, הוא ״בכיר״ או ״בכור״.<sup style="color: gray;">14</sup> ״רב״ הוא אמנם ״גדול״, אך לא גדול בשנים אלא גדול במידה או במספר או בחשיבות. העמדה זו של שני מונחים כניגודים קוטביים, אף שאינם כאלה, מוסיפה ומערערת את המשמעות. מיהו ה״רב״? המבוגר? או אולי המנהיג? או שמא המרובֶּה? כל אלו מובנים אפשריים של המילה.
העמימות השלישית איננה בכתוב עצמו, אלא במה שהוסיפה לו המסורת: בטעמי המקרא, הקובעים את נגינת הקריאה ומפסקים את הטקסט. בדרך כלל, ברצף של נושא־נשוא־מושא אין טעמים מפסיקים; והנה כאן מוטעמת המילה ״ורב״ בטעם טִפְּחָא, המשמש מעין פסיק; מעין ״וְרַב, יַעֲבֹד צָעִיר״. גם זה רמז לכך שמבנה המשפט אינו בהכרח זה הנדמה בקריאה המקובלת.
עתה, משפענחנו את סיפור העומק של יעקב ועשו, אנו מבינים שהעמימות מכוונת. הנבואה על התאומים יכולה להיות <b>גם</b> שהרב יעבוד את הצעיר <b>וגם</b> שהצעיר יעבוד את הרב. הדבר ראוי לציון בזכות עצמו, אך עיקר חשיבותו במה שהוא רומז על צורת המסר עצמה. <b>מסר על־טבעי עמום איננו נבואה אלא אורקל</b>. זה פשר אמירתו של ה׳ על משה ״פֶּה אֶל פֶּה אֲדַבֶּר בּוֹ, וּמַרְאֶה וְלֹא <b>בְחִידֹת</b>״ (במדבר י״ב, ח): בדיבור בהיר וחד־משמעי, ולא במסרים מעורפלים ודו־משמעיים נוסח האורקלים הקדמונים.
המפרשים בימי הביניים תהו על פשר המילים האמורות ברבקה בלכתה לקבל את הנבואה ההיא, ״וַתֵּלֶךְ לִדְרֹשׁ אֶת ה׳ ״.<sup style="color: gray;">15</sup> אל מי הלכה רבקה? לנביא? האם היו נביאים בימים ההם, לבד מאברהם ומיצחק? ועוד: בדרך כלל, במקרא, ״לדרוש את ה׳ ״ משמעו להתפלל, לא לחקור.<sup style="color: gray;">16</sup> בדת ישראל אין מקום לאורקלים. מקומָם בעולם המיתוס, העולם שהתנ״ך דוחה.
אין זה עניין פעוט. אורקלים ונביאים שייכים לשני טיפוסים שונים של ציביליזציה. האורקל הוא חלק מצֶבר הרעיונות — גורל, היבריס, נמזיס — המכוננים את הטרגדיה היוונית הקלאסית. בטרגדיה, התוצאה מסומנת מראש, וככל שהגיבורים נלחמים בגורלם ביתר עוז כך מסתבכת הילכדותם בו. הנבואה, לעומת זאת, שייכת לתפיסת זמן היסטורית, קווית, פתוחה לאפשרויות. המקרא הוא חלוץ התפיסה הזאת בעולם הקדום, והיא מן התרומות המקוריות ביותר שלו למחשבה האנושית. הנביא <b>מזהיר מפני העתיד</b>; הוא אינו <b>מגיד עתידות</b>. הבחירות שלנו היום הן המעצבות את פניו של המחר. הזמן, לדידם של הנביאים, איננו גלילה אטית של מגילת הגורל הכתובה זה מכבר, אלא זירה של חופש אנושי שהוא מענֶה לקריאתו של אלוהים.
סיפור יעקב ועשו, יחידה ספרותית וחידה ספרותית, נפרס עתה לעינינו במלוא עומקו והיקפו.<sup style="color: gray;">17</sup> שני נראטיבים־תאומים נמצאים כאן בבטן אחת. הנראטיב שעל פני השטח מספר את הסיפור כאילו היה טרגדיה יוונית: סיפור על יריבות אחים (רומולוס ורמוס) מהסוג המצוי בכל התרבויות המיתיות. האח הצעיר והערמומי מדיח את אחיו הבכור החזק — ונתון בסכנת נקם. זוהי מתכונת בסיסית של מיתוס. אב, בדרך כלל מלך, מת, ובניו טוענים לכתר. אחד מנצח, אך בבוא היום מובס. זהו המימזיס, מקור האלימות האנושית על פי ז׳יראר. כל סיפור יעקב ועשו, מהאורקל דרך הניצחון ועד לאימת הנקם, כתוב כדי להישמע בקריאה ראשונה כמיתוס.
סיפור־הנגד, המתגלה לפתע בסוף, הוא ערעור מפתיע על המיתוס ודחייה מוחלטת שלו. מימזיס, יריבות, הדחה, כעס, אלימות, נקם — על כל אלה מערער המקרא מיסודם. יעקב שגה כששאף לקבל את ברכות עשו. במאבק ביבוק נלחם יעקב לא בעשו, אלא בעצמו הניבט אליו מפני האל. לכך הוא מתכוון באמרו שראה את אלוהים פנים אל פנים. הוא יודע עכשיו מי הוא: לא האיש האוחז בעקב אחיו, אלא האיש שאינו מפחד להיאבק עם אלוהים ועם אנשים לאחר שנאבק בהצלחה עם עצמו. למחרת בבוקר הוא מחזיר לעשו את מה שלקח ממנו עשרים ושתיים שנה קודם לכן. הוא יודע עכשיו שברכתו האמיתית הייתה אחרת, ושכדי לקבלה אין הוא צריך להתחפש.
יריבות האחים מנוצחת ברגע שאנו מגלים שאלוהים אוהב אותנו בשל מה שאנחנו ולא בשל מה שאחרים הנם. לכל אחד מאתנו הברכה שלו. אחים אינם צריכים להתעמת. יריבות אחים איננה גורל אלא שגיאה טרגית. בצעירותו, יעקב חָמד ״גּוֹרַל זָרִים״, ורצה להיות מה שאיננו. מאוחר יותר, לבדו בלילה, נאבק עם מלאך, וגילה את האמת מיישבת־היריבויות — ש<b>אנו אהובים בגלל מה שמיוחד לנו</b>.
לא במקרה קיבל עַם הברית את שמו דווקא באפיזודה ההיא שעל היבוק. כי עם ישראל מוזמן לייעוד שאיננו רדיפת ההון והשלטון. אין הוא עתיד לנחול אי פעם עושר כיוון ורומא העתיקות, כאיטליה של הרנסנס או כצרפת האריסטוקרטית. אין הוא עתיד להיות אי פעם מעצמה אימפריאלית. כאשר התאווה לדברים הללו, כגון בימי המלך שלמה, איבד את דרכו. עוצמתו של עם ישראל טמונה לא בכוחו אלא בכוח הנעלה מכל הכוחות הארציים, ועושרו אינו גשמי כי אם רוחני, עושר רגשי ותודעתי.
מעניינת לא פחות עמדתו של המקרא כלפי עשו וצאצאיו. משה מצַווה מפי ה׳: ״לֹא תְתַעֵב אֲדֹמִי כִּי אָחִיךָ הוּא״ (דברים כ״ג, ח); וכן, לקראת הכניסה לארץ —
<span class="poetry indentAll">אַתֶּם עֹבְרִים בִּגְבוּל אֲחֵיכֶם בְּנֵי עֵשָׂו הַיֹּשְׁבִים בְּשֵׂעִיר. וְיִירְאוּ מִכֶּם — וְנִשְׁמַרְתֶּם מְאֹד. אַל תִּתְגָּרוּ בָם, כִּי לֹא אֶתֵּן לָכֶם מֵאַרְצָם עַד מִדְרַךְ כַּף רָגֶל, כִּי יְרֻשָּׁה לְעֵשָׂו נָתַתִּי אֶת הַר שֵׂעִיר. (דברים ב׳, ד–ה)</span>
זהו מסר שמשמעותו עמוקה מאוד. <b>הבחירה ביעקב אין פירושה דחייתו של עשו</b>. עשו לא נבחר, אבל גם לא נדחה. גם לוֹ תהיינה ברכות, מורשת, ארץ. גם לו יהיו צאצאים שייעשו מלכים, ישלטו ולא יישָלטו. לא במקרה יוצא אליו לבנו בקראֵנו את הסיפור; הסיפור מכַוון לכך, כמו לומר: לא כולנו נבחרים לממש את תביעותיה הרוחניות והקיומיות של ברית אברהם, אך לכל אחד ואחת מקום במהלך הגדול של הדברים, לכל אחד ואחת מעלות, כישורים ומתנות. כולנו יקרים בעיני ה׳.
ביטחוני ביחסיי עם הקב״ה אינו תלוי בשלילת האפשרות שגם לאנשים זולתי יהיו יחסים אתו. את יעקב אהבה אמו, את עשו אביו; אך מה על אהבתו של ה׳, שאינו אב ואינו אֵם כי אִם שניהם גם יחד ויותר מכך? בידנו להכיר רק את מערכות היחסים שלנו; לעולם לא נכיר את אלו של אחרים. האם אני אהוב יותר מאחיי ואחיותיי? פחות מהם? כשהשאלה הזאת נשאלת, חזקה עליה שתוביל ליריבות אחים. אבל <b>זו השאלה הלא־נכונה, וטוב לה שלא תישאֵל</b>. האהבה איננה מדידה ואינה בת־השוואה. יעקב הוא יעקב, יורש הברית. עשו הוא עשו, עם ירושתו וברכותיו שלו. עַם הברית צריך להיאבק כיעקב בתוך עומק נפשו כדי לגלות את הפנים, את השם ואת הברכה שהם שלו. כדי שיעקב יוכל להיות שלם עם עשו ועם עצמו, עליו להתגבר תחילה על התשוקה המימטית, לנטוש את יריבות האחים וללמוד שהוא איננו עשו אלא ישראל: זה הנאבק עם אלוהים ולעולם אינו מוותר עליו ועל עצמו.
<h3>פרק ח; היפוך תפקידים</h3>
<span class="poetry indentAll">אל תדון את חברך עד שתגיע למקומו. (משנה, אבות ב, ה)</span>
בסיפור יוסף ואחיו, יריבות האחים נפרסת כבמחזה. אין בתורה עוד סיפור ארוך כל כך — הוא תופס שליש מחומש בראשית — ועם זאת מהודק כל כך. כמו פרק אחרון בסימפוניה גדולה, הוא ממקד את כל המתחים מן הפרקים הקודמים ונאבק בהם עד שהם מגיעים לכלל יישוב.
הסצנה האחרונה, שבה יוסף מבטיח לאחיו שסלח להם — ״אַל תִּירָאוּ, כִּי הֲתַחַת אֱלֹהִים אָנִי? וְאַתֶּם חֲשַׁבְתֶּם עָלַי רָעָה, אֱלֹהִים חֲשָׁבָהּ לְטֹבָה״ (בראשית נ׳, יט–כ) — הוא סגירה שלֵווה ובלתי־צפויה לספר בראשית. במבט לאחור דומה שהספר כולו, מרצח הבל בידי קין, הוביל אל ההתרה הזאת, אל האחים הלומדים ליישב עימות, להתפייס, לתת מקום לזולת, לסלוח. רק מכאן אפשר להמשיך הלאה, אל ספר שמות. ספר בראשית עסק בהולדתה של <b>משפחת</b> הברית. ספר שמות ייגש אל הולדת <b>אומת</b> הברית. המסר הבלתי־אמור, אך משתמע, של ספר בראשית, הוא זה: רק כאשר משפחות לומדות לחיות בשלום יכולה אומה להיוולד.
סיפור יוסף לא רק ארוך מקודמיו. הוא גם שונה באופן מהותי. מי שבחר בין יצחק ובין ישמעאל היו אלוהים ושרה; בין יעקב לעשו בחרה רבקה. בשני המקרים, האב היה דווקא קרוב אל הבכור: אברהם לישמעאל, יצחק לעשו. בסיפור יוסף, לעומת זאת, התפקידים מתהפכים. הפעם יעקב האב אוהב את הצעיר. ובעצם, הוא עושה זאת שלוש פעמים. הוא מעדיף את רחל על פני אחותה הבכירה לאה, את יוסף על פני אחיו הגדולים, ואת אפרים הצעיר על פני מנשה הבכור. כל חייו של יעקב הם סדרת וריאציות על נושא הסכנה שבַּהעדפה והסבל שהיא יוצרת.
מכל עיוניו הסיפוריים של ספר בראשית בנושא יריבות האחים ותוצאותיה, סיפור יוסף הוא גם המעמיק חקר ביותר. הוא כזה בזכות הטכניקה הסיפורית שלו. אלוהים, שבסיפורים הקודמים עמד בקדמת הבמה, עובר אל אחורי הקלעים ומותיר אותנו להתמקד בדרמה האנושית בהיפָּרסה. זהו סיפור מותח ומרתק — אב נלהב, בן מפונק, אחים ממורמרים, קנאה ותוצאותיה הבלתי־נחזות. ההבניה הספרותית של סיפור יוסף היא המשוכללת בכל סיפורי התורה; קריאתו, יותר מקריאתו של כל סיפור אחר בתורה, דומה לקריאת רומן. ואין זה מקרה. במקרא, צורת הסיפור נגזרת מתפקידו. לאחר שגולל בפנינו כמה דרמות של יריבות אחים, הוא מזמין אותנו עתה להעמיק את הבנת הנושא באמצעות הזדהות עם הדמויות, אמפתיה כלפי רגשותיהן, והתבוננות במה שמשתבש כאשר ילד אחד מועדף על פני האחרים. אלוהים אינו נעדר. להפך, שליטתו במהלך העניינים הדוקה כאן מאין כמוה, אך היא תמיד עקיפה: באמצעות השתלת חלום במקום אחד והעמדת עובר־ושב תמים במקום אחר, בעזרת הצלחת יוסף בכל אשר הוא עושה ומתן כוח בידיו לפרש את חלומותיהם של אחרים. המהלכים אלוהיים, הרגשות אנושיים מאוד.
וזה קורה בגלל אהבה. ספר בראשית אינו משמיענו אפילו פעם אחת שאברהם אהב את שרה. פעם אחת ויחידה הוא מציין שיצחק אהב את רבקה.<sup style="color: gray;">2</sup> <b>שלוש פעמים</b> אנו קוראים כי יעקב אהב את רחל,<sup style="color: gray;">3</sup> ושלוש פעמים — שהוא אהב את יוסף.<sup style="color: gray;">4</sup> התנ״ך הוא ספר של אהבה: ״וְאָהַבְתָּ אֵת ה׳ אֱלֹהֶיךָ בְּכָל לְבָבְךָ וּבְכָל נַפְשְׁךָ וּבְכָל מְאֹדֶךָ״ (דברים ו׳, ה); ״וְאָהַבְתָּ לְרֵעֲךָ כָּמוֹךָ״ (ויקרא י״ט, יח); ״כְּאֶזְרָח מִכֶּם יִהְיֶה לָכֶם הַגֵּר הַגָּר אִתְּכֶם וְאָהַבְתָּ לוֹ כָּמוֹךָ״ (שם לד). אבל אהבה אינה חפה מבעיות. כשהיא ניתנת לאחד ולא לאחֵר, לאחד <b>יותר</b> מלאחר, היא יוצרת מתחים העלולים להתפרץ באלימות. יעקב הוא האוהב הגדול בספר בראשית, אך אהבתו מולידה עימות בין לאה לרחל וסכסוך בין יוסף לאחיו. המסר של ספר בראשית הוא שהאהבה היא הכרחית אך אינה מספקת. נדרשת גם רגישות כלפי אלה המרגישים לא־אהובים.
סיפור יוסף מתחיל באות מבשר רעות מילולית שהניסוח מרמז עליו ברמז דק: ״<b>וַיֵּש</b><span style="״font-size:11px״">ֶׁ</span><b>ב</b> יַעֲקֹב בְּאֶרֶץ <b>מ</b><span style="״font-size:11px״">ְ</span><b>גוּרֵי</b> אָבִיו״ (בראשית ל״ז, א). בישיבה יש שלווה; במגורים — מָגוֹר. יצחק ואברהם ידעו פחד ומָגוֹר, ויעקב, כך אנו נרמזים פה, ביקש לשבת בשלווה. הוא כבר נס על נפשו פעמיים, פעם מפני עשו אחיו ופעם מפני לָבָן דודו וחותנו, ועכשיו הוא כמֵה לחיים שקטים. הוא לא ישיג אותם. חז״ל אמרו, ״ביקש יעקב לֵישֵׁב בשלווה — קפץ עליו רוגזו של יוסף״.<sup style="color: gray;">5</sup>
במשיכות מכחול בודדות משרטטת התורה תמונה של מתח בתוך המשפחה. יעקב אוהב את יוסף, בנו האחד־לפני־האחרון. הסיבה האמורה בכתוב היא שיוסף היה ליעקב ״בֶן זְקֻנִים״ (ל״ז, ג). אך הסיבה המהותית יותר, והבלתי־אמורה, היא שיוסף היה בנה של אהובתו רחל. במפגשנו הראשון אתו הוא רועה את צאן אביו עם בני השפחות בלהה וזלפה: כבר עכשיו, הוא ובני לאה שומרים מרחק זה מזה.
שלוש תקריות מעצימות את העימות. בראשונה, הוא מוציא ״אֶת דִּבָּתָם [של אחיו] רָעָה אֶל אֲבִיהֶם״ (ל״ז, ב). הוא מסַפר מעשיות. התקרית השנייה היא הסימן הנראה לעין להעדפתו של אביו, כתונת הפסים שיעקב עושה לו (ל״ז, ג). הכותונת היא בעיני האחים פרובוקציה מתמדת. התקרית השלישית היא החלומות שיוסף חולם. תחילה על אלומות אחָיו המשתחוות לאלומתו, ואחַר על השמש, הירח ואחד־עשר הכוכבים המשתחווים לו. חמור מכך: יוסף מספר את החלומות לאחים. בשלב זה איננו יודעים אם החלומות הם סימן לבאות, או רק יומרה ילדותית נועזת. הכתוב מסתיר מאתנו לעת עתה פיסת מידע שתסיר את העמימות. רק בעוד ארבעה פרקים (מ״א, לב) נגלה כי חלום שתוכנוֹ שב ונשנה בדימויים שונים הוא נבואה מאלוהים. לוּ ידענו זאת מן ההתחלה היה ניטל מן הסיפור המתח: היכולת שלו לגרום לנו להזדהות עם שני הצדדים גם יחד. בינתיים אין לנו מושג לאיזו כף לדון את יוסף. אנחנו יודעים רק איך שופטים אותו אחרים.
אביו אוהב אותו; אחיו שונאים אותו. זה נאמר לנו שוב ושוב, ובעוצמה מצטברת. תחילה, ״וַיִּשְׂנְאוּ אֹתוֹ וְלֹא יָכְלוּ דַּבְּרוֹ לְשָׁלֹם״ (ל״ז, ד). התקשורת קרסה, ובתנ״ך כשהשפה כושלת האלימות מושלת. בשנית, אחרי סיפור החלום הראשון, ״וַיּוֹסִפוּ עוֹד שְׂנֹא אֹתוֹ״ (ל״ז, ה). ואז, אחרי החלום השני, ״וַיְקַנְאוּ בוֹ אֶחָיו״ (ל״ז, יא). האיבה כבר מוחשית, והיא עומדת להתפוצץ.
הכתוב מעמיד ניגוד בין אהבה לשנאה. פעמיים אנו קוראים שיעקב אהב את יוסף, ופעמיים שאחיו שנאו אותו. הם שנאו אותו <b>מפני</b> שאביהם אהב אותו. כפי שנראה בפרק הבא, אותו צמד פעלים, לאהוב ולשנוא, כבר הופיע בסיפור על שתי נשות יעקב, האחיות רחל ולאה (בראשית כ״ט, ל–לא). זהו עניין מכריע; לב הבעיה שספר בראשית דורש וחוקר. לברוא עולם, רומז ספר בראשית, הרי זה דבר קל. נחוץ לזה פרק אחד ודי. קשה שבעתיים לברוא מערכת יחסים אנושית. אהבת יעקב ליוסף — זכה, אנושית, סבירה — מייצרת קנאה ושנאה. זוהי התמודדות ישירה וישרה עם המורכבות ההופכת את ספר בראשית לטקסט דתי עמוק כל כך. היא מסרבת לפַשט את המצב האנושי.
השיא מגיע כשיעקב שולח את יוסף לדרוש בשלום אחיו הרועים את צאנו ליד שכם. לראשונה עומדים יוסף והאחים להיות ביחד, לבדם, הרחק מהבית. האחים מזהים את יוסף מרחוק, על פי הכותונת. הלשון כאן אירונית להפליא. ״וַיִּרְאוּ אֹתוֹ מֵרָחֹק וּבְטֶרֶם יִקְרַב אֲלֵיהֶם וַיִּתְנַכְּלוּ אֹתוֹ לַהֲמִיתוֹ״ (ל״ז, יח). משפט זה, כמוהו כרבים אחרים בסיפור יוסף, הוא בעל מובן כפול. על פני השטח, מובנו כפשוטו: הם ראו אותו מתקרב, ותכננו לרצוח אותו. אולם ברובד אחר, זוהי אמירה פילוסופית על אהבה ושנאה. הם היו מסוגלים לזמום רצח־אח משום שראו אותו מרחוק. הם לא אפשרו לו להתקרב. הוא היה בעיניהם איוּם יותר מכפי שהיה בעיניהם אדם. הם יכלו לראות את גלימתו, אך במונחיו של עמנואל לוינס, הם עדיין לא יכלו לראות את ״פניו״, את האחרוּת שלו, את הממשות שלו כאדם.<sup style="color: gray;">7</sup> הריחוק הפיזי מאפשר למנוע התקרבות רגשית.
אם אנו מפקפקים בכפל המשמעות של הפסוק הזה, בא פסוק כ הקרוב אליו מאוד ומסיר את הספק. האחים אומרים ״וְעַתָּה לְכוּ וְנַהַרְגֵהוּ וְנַשְׁלִכֵהוּ בְּאַחַד הַבֹּרוֹת וְאָמַרְנוּ חַיָּה רָעָה אֲכָלָתְהוּ, <b>וְנִרְאֶה מַה יִּהְיוּ חֲלֹמֹתָיו</b>״ (ל״ז, כ). האירוניה כאן מפורשת. משמעות אחת למילים הללו בעיני האחים, ומשמעות הפוכה לגמרי בעינינו הקוראים. כשאנו מגיעים לסוף הסיפור וחוזרים לתחילתו לקרוא אותו שוב, אנו מבינים שאותה פעולה עצמה שנועדה לסכל את התגשמות החלומות, באמצעות הרג החולם, היא שהתניעה רצף אירועים שעתיד היה לגרום להתגשמות זו. הנה לנו רֵעַ עברי לסיפור אדיפוס. לאיוס, אביו של אדיפוס, שמע מהאורקל בדלפי שהוא עתיד להירצח בידי בנו. כדי להפר את עצת הגורל הוא נוטש את בנו התינוק וממסמר אותו אל סלע כדי שימות. אלא שהדבר מחולל רצף מאורעות המוביל להתגשמות דבר האורקל. האירוניה זהה בשני המקרים. ההבדל הוא שהסיפור היווני טרגי, והסיפור המקראי לא.
מנקודה זו ואילך, הסיפור מתקדם מהר דרך סדרה של תהפוכות מפתיעות. בהשפעת ראובן נמנעים האחים מלהרוג את יוסף. תחת זאת הם משליכים אותו לאחד הבורות, כדי שיישאר שם וימות (ראובן התכוון להוציא את יוסף מן הבור ולהצילו, אבל החמיץ את השעה). ואז מציע יהודה למכור אותו לעבדות. יוסף נלקח למצרים. שם הוא נעשה מנהל משק ביתו של פוטיפר, משרי פרעה. אשת פוטיפר מנסה לפתות אותו אך הוא מסרב לבגוד באדונו. על כן הוא עצמו נבגד. אשת פוטיפר מאשימה אותו בניסיון אונס. הוא מושלך לכלא, ושם מפגין שנית את כישוריו הניהוליים.
הוא כשרוני גם כפרשן חלומות, ומפענח בהצלחה חלומות של שניים מהאסירים שאתו, שרי המַשקים והאופים המודחים של פרעה. כעבור שנתיים מוטרד פרעה עצמו מצמד חלומות שחלם. הוא אינו מרוצה מהפירושים שמציעים לו חרטומי החצר. שר המשקים, שחזר בינתיים לתפקידו, נזכר ביוסף. יוסף מוּצָא מבית הסוהר ומציע לפרעה פתרון המתקבל על דעתו: ששבע השנים הקרובות תהיינה שנות שובע, ואחריהן תבאנה שבע שנות רעב. בלי לבזבז זמן עובר יוסף להצעת פתרון: להפריש חמישית מן היבולים בשנות השפע, לאחסן את התבואה הזאת, וכך להבטיח מזון בשנות הבצורת.
פרעה המשתאה ממנה את יוסף למשנה למלך ומלביש אותו גלימת מלכות. הוא נותן לו שם חדש, צפנת פענח. יוסף מתחתן עם אישה מצרייה, אסנת, בתו של כוהן מצרי. השנים עוברות, השפע בא, ואחריו מתחיל הרעב. גם בארץ כנען שוררת בצורת, ויעקב שולח את עשרת בניו למצרים, לקנות מזון. שם הם באים בצל קורתו של הממונה על הכלכלה המצרית ומציגים את עצמם בפניו. הוא מספר להם שהוא אחיהם האבוד יוסף ומבקש מהם להביא למצרים את יתר בני־המשפחה. הללו מגיעים. יעקב ויוסף, בנו האבוד, שוב ביחד. המשפחה מתיישבת במצרים בחסות יוסף.
סוף הסיפור. החלומות התגשמו. יוסף עלה לגדולה בקנה מידה בינלאומי. כפי שחזה בנעוריו, בני־משפחתו השתחוו לו. הבן הצעיר הצליח, לא רק בזירה המשפחתית ובכיבוש לב האב, אלא גם במונחים ארציים. אחיו הגדולים — לא הצליחו. הנה לנו עוד סיפור הדחה טיפוסי — אלמלא צרה אחת: <b>זה בכלל לא הסיפור</b>. הוא היה כזה, אילו ציית המקרא למוסכמות הספרותיות. אך המקרא אינו מציית למוסכמה. הוא חותר תחתיה, ועושה זאת מטעמים מוסריים עמוקים. ובסיפור יוסף, אחרון הסיפורים על יריבות אחים בספר בראשית והמפורש מכולם, החתרנות מעודנת מאי פעם.
מה שבאמת קרה כשהאחים הגיעו למצרים נוגד לחלוטין את הציפייה האינטואיטיבית:
<span class="poetry indentAll">וְיוֹסֵף הוּא הַשַּׁלִּיט עַל הָאָרֶץ, הוּא הַמַּשְׁבִּיר לְכָל עַם הָאָרֶץ. וַיָּבֹאוּ אֲחֵי יוֹסֵף וַיִּשְׁתַּחֲווּ לוֹ אַפַּיִם אָרְצָה. וַיַּרְא יוֹסֵף אֶת אֶחָיו <b>וַיַּכִּרֵם, וַיִּתְנַכֵּר</b> אֲלֵיהֶם וַיְדַבֵּר אִתָּם קָשׁוֹת. וַיֹּאמֶר אֲלֵהֶם, ״מֵאַיִן בָּאתֶם?״ <br>וַיֹּאמְרוּ, ״מֵאֶרֶץ כְּנַעַן, לִשְׁבָּר אֹכֶל״. <br><b>וַיַּכֵּר</b> יוֹסֵף אֶת אֶחָיו, וְהֵם לֹא <b>הִכִּרֻהוּ</b>. (בראשית מ״ב, ו–ח)</span>
לא לכך ציפינו. הרי מעגל הסיפור מתקרב אל נקודת הסגירה. יוסף נעשה שליט. אחיו השתחוו לו. נותר רק שיעקב ובנימין הצעיר יבואו למצרים. שם יצהירו גם הם אמונים ליוסף, והסוף שנחזה בהתחלה יתממש. מהלך הסיפור עד כה גורר אותנו אל הציפייה הזאת בצווארונינו.
אך לא כך קורה. יוסף מאשים את האחים שהם מרגלים. הוא שם אותם במעצר למשך שלושה ימים. ואז הוא אומר להם שאם רצונם להוכיח את טענתם שבאו רק לקנות אוכל, עליהם להביא אליו את אחיהם הצעיר. זה לא הגיוני. שאלת קיומו של אח נוסף אין לה דבר וחצי דבר עם השאלה אם האחים הם מרגלים. הרי גם אם יביאו אתם למצרים נער, מנַיין לַמשנֶה למלך מצרים לדעת אם הוא אמנם אחיהם? אולם מוזרותה של הדרישה איננה מעוררת ספקות בלב האחים. הם יודעים שהם בצרה; זה הכול. אחד מהם, שמעון, נכלא כבן־ערובה כדי להבטיח את שובם. בדרכם לארץ כנען הם מגלים שהכסף ששילמו תמורת התבואה הוחזר לאמתחותיהם. הם חרדים: ״מַה זֹּאת עָשָׂה אֱלֹהִים לָנוּ?״ (מ״ב, כח).
הם מגיעים אל בית יעקב ומספרים לאביהם את אשר קרה. ענן קודר, מבשר רעה, צונח על יעקב. הוא כבר איבד שניים מבניו, ואין הוא בוטח עוד באחים. הדרישה להוריד את בנימין למצרים נוגעת בעצב הרגיש ביותר של יעקב. בנימין הוא בנה השני של רחל האהובה, והאחרון שנותר לו ממנה. היא מתה בלדתה אותו. איך ייתן לו ללכת ויסתכן באבדנו? ואיך ימנע ממנו ללכת ויסתכן ברעב? ראובן מציע ליעקב שניים מבניו כבני־ערובה: שיעקב יהרגם אם בנימין לא יחזור. זו הצעה חסרת טעם, ויעקב דוחה אותה. לבסוף אומר יהודה שהוא עצמו יהיה ערב לשובו של בנימין בשלום. יעקב מסכים.
הם מגיעים למצרים. בראותו אותם מצווה יוסף על אחד מאנשיו ללוותם אל ביתו. הם נבהלים; הם חושדים שגורל רע מחכה להם. אך לא. יוסף מרעיף עליהם הכנסת אורחים נדיבה. שמעון מוצא מן הכלא ומצטרף אליהם. הם אוכלים, קונים את התבואה ועוזבים. אלא שבצאתם מן העיר דולק אחריהם סוכן משק הבית של יוסף ומאשים אותם בגניבת גביע כסף (שקודם לכן הוטמן במתכוון באמתחתו של בנימין, בהוראת יוסף). הגביע מתגלה בחיפוש. נכאי רוח הם חוזרים לארמון, ומודיעים ליוסף שיהיו לו לעבדים. אך יוסף אומר להם: לא, אתם חופשיים. ״הָאִישׁ אֲשֶׁר נִמְצָא הַגָּבִיעַ בְּיָדוֹ הוּא יִהְיֶה לִּי עָבֶד, וְאַתֶּם עֲלוּ לְשָׁלוֹם אֶל אֲבִיכֶם״ (מ״ד, יז). זהו רגע של משבר, ויהודה מפגין בו מנהיגות. בנאום נלהב ורהוט הוא אומר שלא יוכל לחזור הביתה בלי אחיו הקטן. הוא ערב באופן אישי לשובו בשלום, מה גם שאביו אוהב אותו כל כך עד שימות אם יהודה יחזור בלעדיו. ״וְעַתָּה יֵשֶׁב נָא עַבְדְּךָ״, כלומר אני, יהודה, ״תַּחַת הַנַּעַר עֶבֶד לַאדֹנִי, וְהַנַּעַר יַעַל עִם אֶחָיו״ (מ״ד, לג). כאן יוסף אינו יכול עוד להתאפק, ומגלה את זהותו. האחים נאלמים בתדהמה, אך יוסף עומד על כך שאין הם צריכים להרגיש אשמים:
<span class="poetry indentAll">אֲנִי יוֹסֵף אֲחִיכֶם אֲשֶׁר מְכַרְתֶּם אֹתִי מִצְרָיְמָה. וְעַתָּה אַל תֵּעָצְבוּ וְאַל יִחַר בְּעֵינֵיכֶם כִּי מְכַרְתֶּם אֹתִי הֵנָּה, כִּי לְמִחְיָה שְׁלָחַנִי אֱלֹהִים לִפְנֵיכֶם. כִּי זֶה שְׁנָתַיִם הָרָעָב בְּקֶרֶב הָאָרֶץ, וְעוֹד חָמֵשׁ שָׁנִים אֲשֶׁר אֵין חָרִישׁ וְקָצִּיר. וַיִּשְׁלָחֵנִי אֱלֹהִים לִפְנֵיכֶם לָשׂוּם לָכֶם שְׁאֵרִית בָּאָרֶץ וּלְהַחֲיוֹת לָכֶם לִפְלֵיטָה גְּדֹלָה. וְעַתָּה, לֹא אַתֶּם שְׁלַחְתֶּם אֹתִי הֵנָּה, כִּי הָאֱלֹהִים. וַיְשִׂימֵנִי לְאָב לְפַרְעֹה וּלְאָדוֹן לְכָל בֵּיתוֹ וּמֹשֵׁל בְּכָל אֶרֶץ מִצְרָיִם. (מ״ה, ד–ח)</span>
מה מתרחש כאן, בהסתעפות המוזרה הזו, חסרת הטעם לכאורה, בסיפור יוסף? למה סיבך יוסף את אחיו בהאשמת שווא? לשם מה המרמה והמזימה? למה להכריח את האחים להביא את בנימין? במה זה מקדם את הסיפור, או מחדש לנו דבר חשוב? הרי אם סיפור הגשמת חלומות לפנינו, כל עלילת המשנה הזאת רק מעכבת את ההתגשמות.
ההסבר הראשון העולה על הדעת הוא נקמה: יוסף מתעמר באחים כי זממו להרגו ומכרו אותו. אך הכתובים פוסלים אפשרות זו. בכל שלב ושלב בביצוע התחבולה הגדולה שלו, יוסף בוכה. הוא בוכה בפגישה הראשונה (מ״ב, כד), בוכה שוב בפגישה השנייה (מ״ג, ל), ושב לבכות בסוף נאומו של יהודה (מ״ה, ב). נוקמים אינם בוכים. יוסף עושה דבר שלדידו הוא כואב מבחינה אישית אך חיוני מבחינה מוסרית. אין לו שום מחשבת זדון על אחיו, והוא מצהיר על כך בהתגלותו אליהם. הוא סלח להם. מדוע אפוא הפחיד אותם כל כך? למה העמיד אותם בניסיון שכזה?
בפרק ב טענתי ששורש האלימות נעוץ בצורך שלנו להתקיים בקבוצות, המוביל לאלטרואיזם תוך־קבוצתי ולאיבה בין־קבוצתית. צורתו הפתולוגית של צורך זה היא, כפי שראינו בפרק ג, הדואליזם המחלק את האנושות לבני־אור ובני־חושך, לטובים ללא רבב לעומת רעים שאין בהם מתום. <b>נובע מכך שהחוויה המוסרית העמוקה ביותר, היחידה שבכוחה לנצח את הדואליזם, היא היפוך תפקידים</b>. דמיינו צלבן בימי הביניים, או גרמני ב־1939, המגלה שהוא יהודי. אין חוויה משנת־חיים יותר ממציאת עצמך <b>בצד השני</b>.
וזה בעצם מה שיוסף אילץ את אחיו לעשות. הוא הוליך אותם בגיא הצלמוות המייסר, אך מהפֵּך־הלבבות, של היפוך התפקידים. הם חשדו בו קודם שהוא מתנשא וזומם — עכשיו ילמדו איך זה להיות חשוד. הם תכננו למכור אותו לעבדות — עכשיו ילמדו איך מרגיש מי שעומד להימכר לעבדות. הם הסבו לאביהם את היגון הנורא של אבדן בן — עכשיו יחזו שוב ביגון הזה מרסק אותו, הפעם בלי שעשו דבר. ומעל לכול, הם נהגו באחיהם כבזָר — ועכשיו הם <b>ילמדו שהזר, צפנת פענח, המשנה למלך מצרים, הוא אחיהם</b>.
מהי מטרתו של היפוך התפקידים הזה? מאחורי מעשיו של יוסף מסתתר לו רעיון עתיק, רעיון העומד בבסיס התנ״ך כולו, הנישא בפי נביאי ישראל (ובספר יונה בפרט), רעיון אשר הפך בימי המשנה והתלמוד למושא לחשיבה שיטתית: רעיון התשובה. מקבילותיו, מבחינה מילולית לפחות, הן המֶטָאנוֹיָה בנצרות והתָאוּבָה באיסלאם. בשפה חילונית: שינוי מוסרי וצמיחה מוסרית.
מכּתביו של פאולוס, ובייחוד מה<b>איגרת אל הרומים</b>, אנו יודעים שהייתה לו התמודדות קשה וממושכת עם תופעת האשמה. תדיר, אמר, איננו עושים את מה שאנחנו יודעים שעלינו לעשות. הגוף איננו נשמע להוראותיה של הנשמה, והתוצאה היא אַשְמה. בייחוד נכון הדבר בדת כמו היהדות, המלאה במצוות. עצם קיומה של מצווה, טען פאולוס, מחולל את ההתנגדות לה. אִמרו לאדם שאסור לו לעשות דבר מה — ופיתיתם אותו לעשותו. איך אפשר לחיות עם נטל כזה על המצפון?
המַענה של פאולוס היה ליצור, בעצם, יהדות בלי מצוות: דת לנשמה ולא לגוף, דת של אמונה ולא של מעשים. לחז״ל היה מענה אחר. נכון, אנחנו חוטאים. לכל אחד מאתנו יש יצר הרע. אבל כבר אמר אלוהים לקין, ״לַפֶּתַח חַטָּאת רֹבֵץ וְאֵלֶיךָ תְּשׁוּקָתוֹ וְאַתָּה תִּמְשָׁל בּוֹ״ (בראשית ד׳, ז). אלוהים אינו תובע מאתנו שלמות. ספר בראשית כולו מתנקז אל הרעיון שאלוהים מנמיך את רף הדרישות אל הגובה האפשרי, ואינו מעמיד לכולנו קוד היאה לקדושים בלבד. כשאנחנו חוטאים, כל שעלינו לעשות הוא להכיר בחטאנו, לבטא חרטה, ולקבל על עצמנו להתנהג טוב יותר בעתיד — בקיצור, לחזור בתשובה. כך מגדיר זאת הרמב״ם:
<span class="poetry indentAll">ומה היא התשובה? הוא שיעזוב החוטא חטאו, ויסירנו ממחשבתו, ויגמור בלבו שלא יעשהו עוד, שנאמר ״יַעֲזֹב רָשָׁע דַּרְכּוֹ, וְאִישׁ אָוֶן מַחְשְׁבֹתָיו״ (ישעיה נ״ה, ז)... וצריך להתוודות בשפתיו, ולומר עניינות אלו שגמר בלבו.</span>
התשובה היא עמדה כלפי העבר והחלטה באשר לעתיד. אם כן, מה יוכיח שהחרטה כנה? התשובה טמונה במושג ״תשובה גמורה״, שאינה טהרת הלב כי אם שינוי פשוט ומוחשי במעשים. הנה שוב הרמב״ם:
<span class="poetry indentAll">איזו היא תשובה גמורה? זה שבא לידו דבר שעבר בו, ואפשר בידו לעשות, ופירש ולא עשה מפני התשובה, לא מיִרְאָה ולא מכישלון כוח.<sup style="color: gray;">13</sup></span>
תשובה גמורה מתקיימת כשאדם מוצא את עצמו באותו מצב שחטא בו, אך מתנהג אחרת. זוהי הוכחה שבמעשים לשינוי שבלב.
וזה מה שעושה יוסף לאחיו. הוא מוליך אותם במסלול התשובה, שינוי הלב. וכך, במפגשו הראשון אתם, אחרי שהאשימם בריגול, הם עוברים את השלב הראשון בתשובה:
<span class="poetry indentAll">וַיֹּאמְרוּ אִישׁ אֶל אָחִיו: ״אֲבָל אֲשֵׁמִים אֲנַחְנוּ עַל אָחִינוּ, אֲשֶׁר רָאִינוּ צָרַת נַפְשׁוֹ בְּהִתְחַנְנוֹ אֵלֵינוּ וְלֹא שָׁמָעְנוּ. עַל כֵּן בָּאָה אֵלֵינוּ הַצָּרָה הַזֹּאת״. (בראשית מ״ב, כא)</span>
אלו הם הכרת החטא, החרטה והווידוי. הכתוב מוסיף כי למשמע הדברים הללו פנה יוסף מעם אחיו ובכה, וכי האחים לא ידעו זאת. לא רק שהם לא זיהו כי המצרי הבכיר הוא אחיהם, הם גם לא ידעו שהוא מבין את לשונם.
הקרקע הוכשרה למערכה הבאה. האחים, שמכרו את אחיהם לעבדות — מה יעשו אם יהיו נתונים שוב במצב דומה? יוסף מתכנן את הסצנה הזאת בתשומת לב קפדנית. עליו ליצור מצב שבו האחים יכולים לקנות את חירותם תמורת מסירת אחד מהם לעבדות. האח הזה צריך שלא להיבחר באקראי, אלא להיות דווקא אח שהם מקנאים בו, כפי שקינאו ביוסף. לכן בחר יוסף בבנימין, בנה האחר של רחל המועדפת על יעקב. ועוד רכיב היה עליו להוסיף. מה שהרגיז אותם לפני שנים רבות היה גילומה הגשמי של ההעדפה: כתונת הפסים. על כן — ואת הפרט הזה קשה להסביר בדרך אחרת — כאשר חזרו האחים עם בנימין והתיישבו לסעודה, ״וַיִּשָּׂא מַשְׂאֹת מֵאֵת פָּנָיו אֲלֵהֶם, <b>וַתֵּרֶב מַשְׂאַת בִּנְיָמִן מִמַּשְׂאֹת כֻּלָּם חָמֵשׁ יָדוֹת</b>״ (מ״ג, לד).
יוסף מנהל כאן, בעצם, ניסוי מבוקר ב״תשובה גמורה״. כאשר הגביע נמצא באמתחת בנימין, והאחים אומרים ״הִנֶּנּוּ עֲבָדִים לַאדֹנִי — גַּם אֲנַחְנוּ, גַּם אֲשֶׁר נִמְצָא הַגָּבִיעַ בְּיָדוֹ״ (מ״ד, טז), יוסף עונה ״חָלִילָה לִּי מֵעֲשׂוֹת זֹאת! הָאִישׁ אֲשֶׁר נִמְצָא הַגָּבִיעַ בְּיָדוֹ הוּא יִהְיֶה לִּי עָבֶד, וְאַתֶּם עֲלוּ לְשָׁלוֹם אֶל אֲבִיכֶם״ (מ״ד, יז). הוא נותן להם הזדמנות ללכת חופשיים לנפשם אם יהיו מוכנים להותיר את בנימין כעבד. זהו רגע מבחן, וברגע הזה חשובה מאוד העובדה שדווקא יהודה קם ועושה מעשה, מפני שיהודה הוא שהציע בזמנו למכור את יוסף לעבד (ל״ז, כו–כז). נאומו הארוך והמרגש מגיע לשיא כשהוא אומר ״וְעַתָּה יֵשֶׁב נָא עַבְדְּךָ תַּחַת הַנַּעַר עֶבֶד לַאדֹנִי, וְהַנַּעַר יַעַל עִם אֶחָיו״ (מ״ד, לג). ברגע שיהודה הראה כי בשובו לאותה סיטואציה עצמה הוא בוחר אחרת, ומוכן להקריב את החופש שלו ובלבד שאחיו לא יימסר לעבדות — המבחן נגמר, ויוסף יכול לחשוף את זהותו. יהודה מילא בדקדקנות את תנאיה של התשובה הגמורה.
משום כך יכול עכשיו יוסף לומר לאחיו שחטאם נסלח. הוא חוזר ואומר זאת כשיעקב הולך לעולמו. האחים חששו שיוסף לא ויתר על שאיפת הנקם שלו, ושהוא רק משעֶה אותה עד מות אביהם.<sup style="color: gray;">14</sup> לכן במות האב שב יוסף ומאשר את מחילתו להם, ועושה זאת בהוד של חסד:
<span class="poetry indentAll">וַיֹּאמֶר אֲלֵהֶם יוֹסֵף, ״אַל תִּירָאוּ. כִּי הֲתַחַת אֱלֹהִים אָנִי? וְאַתֶּם חֲשַׁבְתֶּם עָלַי רָעָה — אֱלֹהִים חֲשָׁבָהּ לְטֹבָה, לְמַעַן עֲשֹׂה כַּיּוֹם הַזֶּה לְהַחֲיֹת עַם רָב. וְעַתָּה אַל תִּירָאוּ. אָנֹכִי אֲכַלְכֵּל אֶתְכֶם וְאֶת טַפְּכֶם״. וַיְנַחֵם אוֹתָם וַיְדַבֵּר עַל לִבָּם. (נ׳, יט–כא)</span>
בצלילים שלווים אלו נחתם ספר בראשית.
שלוש הדרמות של יריבות האחים נגמרו כולן בנימה מפויסת — בכל פעם דרגה עמוקה יותר של פיוס. אצל יצחק וישמעאל הפיוס רק נרמז בתורה. הכתוב מסתפק בציון עמידתם זה לצד זה על קברו הרענן של אביהם. חז״ל נדרשו להשלים את הסיפור בעזרת פיסות המידע והסימנים המוכמנים בטקסט. אשר לעשו ויעקב, עליהם מסופר לנו שנפגשו והתחבקו, אולם הם נפרדו והלכו איש לדרכו. ולבסוף, אצל יוסף ואחיו, תהליך ההתפייסות כולו מסופר בפרטנות רבה. הנושא כאן איננו <b>סליחה</b>: יוסף סלח לאחיו בלי שהם ביקשו, בלי שהתנצלו, וזמן רב לפני שסיפר להם מיהו. הנושא הוא <b>תשובה</b>. הסליחה קלה; התשובה, שהיא שינוי אישיותי אמיתי, קשה הרבה יותר. ועליה עומדת השקפתו של המקרא.
בבראו אותנו ״בצלמו״ נתן לנו אלוהים חופש: החופש לעשות את הטוב, הכולל מעצם טיבו גם את החופש לעשות את הרע. בפרקים הראשונים בספר בראשית אנו חשים בצערו ובאכזבתו של אלוהים כאשר אדם וחווה תחילה, ואחריהם קין, ואז דור המבול, משתמשים בחופש שלהם כדי להחזיר לתוהו את סדרי עולמו של אלוהים. ועדיין, התורה לעולם אינה רומזת שאלוהים עשוי היה לברוא את ההומו־ספיינס בלי חופש. האל החופשי רוצה בעבודתו החופשית של האדם החופשי. הרעיון שאלוהים יברא מיליארדי רובוטים המתוכנתים להגיד תהילתו הוא, בעיניים מקראיות, אבסורד. רק ישות בעלת חופש היא באמת ״אחר״; והחופש והכבוד הסגולי של האחרוּת הם ערכים מרכזיים במיזם האלוהי.
מעטים הדברים שהוכחשו פעמים רבות יותר, ובמגוון רחב יותר של צורות, מהחופש האנושי. הגורל, ה״אנאנקה״ של היוונים הקדומים, נתון בידי האלים או הכוכבים; כך טענו הוגים משחר ההיסטוריה. בהמשך יוחס הגורל לדטרמיניזם אלוהי (קלווין) או פיזיקלי (שפינוזה), לכוחות כלכליים (מרקס), לחוויות הגיל הרך (פרויד) או למטען הגנטי (הניאו־דרוויניסטים). לעומת כל אלה טוען המקרא כי אם כל מעשינו הם רק תוצאות של סיבות שאין לנו שליטה בהן, כי אז אנו חיים בעולם טרגי, והזמן איננו אלא מחזור של הישָנוּת נצחית. אל מול האפשרות הזאת מעמיד המקרא את אמונתו: את האמונה באלוהים, האל הנותן חופש. אם אנחנו יכולים לשַנות ולהשתנות, העתיד אינו חייב להיות שידור חוזר של העבר. האפשרות לחזור בתשובה היא ההוכחה שאנו יכולים להשתנות. יהודה המציע להקריב את החופש שלו כדי שבנימין יֵצא לחופשי איננו אותו יהודה שהיה עשרים ושתיים שנים קודם לכן. ואם כל אחד יכול לשנות את עצמו, כולם ביחד יכולים לשנות את העולם. התנ״ך הוא טקסט היסוד של החופש האנושי בתרבות המערב. ויותר משהוא מספר את סיפור אמונתו של האדם באלוהים, הוא מספר את סיפור אמונתו של אלוהים באדם.
סיפור יוסף חותם את המהלך הגדול של ספר בראשית, בהראותו שיריבות אחים איננה גזירת גורל. אנחנו יכולים להשתנות, לחזור בתשובה ולצמוח. האחים מוכיחים שהם השתנו כאשר הם אינם מוכנים עוד שבנימין, הממלא עתה את הפונקציה של יוסף, ייעשה אף הוא עבד. יוסף, בפעולת הפיוס שלו, מראה שאינו שבוי בידי העבר ואינו מבוסֵס במשקעיו. אמירתו ״וְאַתֶּם חֲשַׁבְתֶּם עָלַי רָעָה — אֱלֹהִים חֲשָׁבָהּ לְטֹבָה״ מראה מה רב כוחה של נקודת המבט הדתית לשַלְחֵן, להלחין מחדש, את אירועי ההיסטוריה, וכך להשתחרר מהדינמיקה האלימה של הנקמה והנטירה. אם כן, במובן ממשי, החופש הוא יותר מהיכולת לבחור בין עתידים חלופיים. הוא גם היכולת לעצב את הבנת העבר, לרפא משהו ממורשת הכאב שלו. נקודה זו חשובה במיוחד בהקשר של יריבות האחים בין היהדות, הנצרות והאיסלאם. העבר איננו מכתיב את העתיד. להפך, עתיד של פיוס יכול, לפחות במידה מסוימת, לגאול את העבר בדיעבד.
אורכו ומשקלו של סיפור יוסף בתוך המבנה הכולל, המחושב היטב, של ספר בראשית, מעידים כי הוא מרפה לא רק את המתח שבין בני דור אחד, אלא גם את המתיחויות שהציקו לדורות שקדמו לו. ספר בראשית עוסק בכישלונות ובהפקת לקחים מכישלונות, בַּגילוי שאנחנו יכולים לשנות. יעקב מגלה זאת אחרי לילה ארוך של היאבקות עם מלאך. בניו מגלים זאת אחרי תקופה ארוכה של מתח ופחד. בתהליך הלימוד שלהם הם רוקמים את התמה הגדולה ביותר של התנ״ך: את תבוסתה של הטרגדיה בפני התקווה.
זה קורה באמצעות היפוך תפקידים. התכונה היסודית ביותר של התודעה היא שאינני יכול להרגיש את כאבו של אדם אחר. אני יכול להרגיש רק את שלי. זהו מקורה של הנטייה האנושית לחלק את העולם בין אחים ובין אחרים, בין שְׁאֵרים לַשְּׁאָר, בין רֵעים לרָעים, בין ה״אנחנו״ שאני משתייך אליו לבין ה״הם״, האחר, שאליו אינני משתייך. זה הטעם לכך שבני משפחת הברית, בני־ישראל, מתחילים את חייהם המשותפים כאומה כעבָדים במצרים: שיחושו על בשרם מהו להיות בצד השני.
ואת זאת כופה יוסף על אחָיו לעשות. הוא מחנך אותם לאחֵרוּת באמצעות היפוך תפקידים. הם חייבים לעבור את מה שהוא עבר כשנמכר לעבד בארץ זרה הרחק מהבית. זו לא הייתה נקמה; יוסף לא רצה נקמה וגם לא היה לו צורך בה. זו הייתה הדרך היחידה לגרום להם להבין כיצד נחווה הרוע מן העֵבר האחר של המתרס, מן הצד של הקרבן. זהו הפרוזדור שמוכרחים לעבור בו בדרך אל טרקלין התשובה — אפשרות התשובה, ההשתנות הפנימית, שקיומה הוא ההוכחה המשכנעת ביותר לחופש שלנו. קין היה מסוגל לרצוח כי לא היה מסוגל להרגיש את כאבו של אחיו: ״הֲשֹׁמֵר אָחִי אָנֹכִי?״ רק את כאבו שלו, כאב דחיית מנחתו, ידע להרגיש. <b>הדרך ללמוד שלא לעשות את הרע היא לחוות מאורע מנקודת מבטו של הקרבן</b>. תשובתו של יהודה, שהוכיח שהוא <b>כן</b> שומר אחיו בנימין, גואלת לא רק את חטאו על פתח הבור בעמק דותן, אלא גם את חטאו של קין בתחילת החומש.
בסיפור יוסף יש תחבולה מילולית מתוחכמת. היא מתרחשת בסצנה המכריעה, כאשר האחים מופיעים לפני יוסף בפעם הראשונה, וחושבים אותו למצרי. ישנה תופעה בלשנית נדירה הקרויה קוֹנְטְרוֹנִים: מילה שיש לה שני מובנים סותרים. בעברית היא מתקיימת בעיקר בשורשים, אשר מקבלים בבניינים שונים מובנים מהופכים. כך לשָרֵש פירושו לעקור משורש, בשעה שלהשריש ולהשתרש פירושם להכות שורש באדמה. לקַלֵּס הוא לשבח אך קֶלס הוא לַעג ולהתקלס הוא ללעוג. כזה הוא גם השורש נכ״ר. להכיר הוא היפוכו של להתנכר, ומוכָּר — היפוכו של נכרי. הנה כך מתואר המפגש, בשני פסוקים עוקבים שכבר ציטטנו לעיל, ובהם ארבע הופעות של השורש נכ״ר:
<span class="poetry indentAll">וַיַּרְא יוֹסֵף אֶת אֶחָיו וַיַּכִּרֵם וַיִּתְנַכֵּר אֲלֵיהֶם וַיְדַבֵּר אִתָּם קָשׁוֹת. וַיֹּאמֶר אֲלֵהֶם: ״מֵאַיִן בָּאתֶם?״ וַיֹּאמְרוּ: ״מֵאֶרֶץ כְּנַעַן לִשְׁבָּר אֹכֶל״. וַיַּכֵּר יוֹסֵף אֶת אֶחָיו, וְהֵם לֹא הִכִּרֻהוּ. (מ״ב, ז–ח)</span>
רב כוחו של הקונטרונים הזה. השאלה המרכזית בספר בראשית היא — האם בני־האדם הם חברים או זרים? אחים או אחרים? היא מנסרת בחללו של הספר עוד מפרקי קין והבל, בני־האדם הראשונים שנולדו. כאשר יהודה הציע למכור את יוסף, הוא אמר במילים המצלצלות באוזנינו באירוניה מזעזעת, ״לְכוּ וְנִמְכְּרֶנּוּ לַיִּשְׁמְעֵאלִים וְיָדֵנוּ אַל תְּהִי בוֹ, <b>כִּי אָחִינוּ בְשָׂרֵנוּ הוּא</b>״ (ל״ז, כז). אין הדברים רחוקים מתהייתו של קין ״הֲשֹׁמֵר אָחִי אָנֹכִי?״ ספר בראשית הוא מסה מעמיקה על הכרה ועל התנכרות, הוא מסע אל הנכונות להכיר בכבודו של האחר במקום לראות אותו כאיוּם.
האירוניה של יוסף היא שאחיו לא הכירוהו במצרים כאחיהם. <b>הם הכירו אותו רק כנכרי</b>, כמושל מצרי ששמו צפנת פענח הלובש מדי שרד מצרִיִים, אשר מן הסתם אינו יודע את לשונם. בסופו של סיפור הביאם יוסף לידי ההכרה כי כשם שאח יכול להיות ״אחֵר״ (כשרואים אותו ״מֵרָחֹק״ ומותירים אותו מרוחק), כך יכול גם האחר להתגלות כאח.
כפל משמעותו של הפועל נכ״ר מנקז אל תוכו את מלוא כוחו הדרמטי של ספר בראשית כמחקר על הכרה ועל ניכור, על קרבה ועל מרחק. הוא אומר לנו שאם רק נקרַב אל הזולת ונטה אוזן לקולו, נגלה שמתחת לעור כולנו אחים ואחיות, בנים ובנות למשפחת האדם שאלוהים הוא לה כהורה. כשאחרים נעשים אחים, כשסיוף מתהפך לפיוס, מתחיל המסע אל החברה־כמשפחה, ודרמת הגאולה הלאומית יכולה לצאת לדרך.
<h3>פרק ט; דחייתה של הדחייה</h3>
<span class="poetry indentAll">קָרוֹב ה׳ לְכָל קֹרְאָיו, לְכֹל אֲשֶׁר יִקְרָאֻהוּ בֶאֱמֶת. (תהלים קמ״ה, יח)</span>
המקרא נועד ביסודו <b>להישמע</b> יותר משנועד להיקרא. הוא נוצר בצומת ההיסטורי שבין האוראליות לאוריינות. כשהוא החל להיכתב, האלפבית עוד היה המצאה חדשה. האלפבית הראשון בעולם היה שמי, כפי שמרמז עצם המונח אלף־בית. הפועל ״לקרוא״, הוראתו המקורית העיקרית הייתה לקרוא בקול למישהו. ״מקרא״ עניינו אפוא הזמנה, הכרזה, הוצאת קול קורא. עד היום, בשבתות ובחגים (ובגרסה מקוצרת עוד שלוש פעמים בשבוע), פרשת השבוע נקראת בקול רם בבתי הכנסת, מתוך גווילי קלף הכתובים ביד. כדי להבין את המקרא צריך לפעמים <b>להקשיב</b> לו ולא רק לקרוא בו.
עיבוד המידע בקריאה בעיניים שונה מזה שבשמיעה. כשאנחנו קוראים, אנחנו יכולים לראות את הטקסט כולו — את המשפט, את הפִּסקה — ברגע אחד. כשאנחנו שומעים, זה בלתי־אפשרי. אנחנו שומעים רק מילה אחת בכל רגע נתון, ואיננו יודעים מראש איך משפט או פסקה ייגמרו. כמה מן האפקטים הספרותיים החזקים ביותר בתנ״ך מתחוללים כאשר מילות פתיחה של משפט מעוררות אצלנו ציפייה לסוף מסוים, אך להפתעתנו הסוף אחר.
דוגמה מפליאה לכך נמצאת בספר בראשית, וזורה אור יקרות על הנושא שלנו, יריבות אחים. במקרה הזה אין מדובר באחים כי אם באחיות: רחל ולאה, שתי בנות לָבן.
יעקב ברח אל בית לבן דודו מאימת נקמתו של עשו אחיו. שם הוא פוגש את בתו הצעירה של לבן, רחל, ומתאהב בה. לבן מציע עסקה: עבוד למעני שבע שנים, ואתן לך אותה לאישה (בראשית כ״ט, יח–יט). יעקב עושה כך, אך בליל הכלולות מחליף לבן את רחל בלאה. בבוקר יעקב מגלה את המרמה ומוחה, ״מַה זֹּאת עָשִׂיתָ לִּי?״ ולבן משיב באירוניה לא מסותרת, ״לֹא יֵעָשֶׂה כֵן<span style=״font-size:13px״> </span><b>בִּמְקוֹמֵנוּ</b> לָתֵת הַצְּעִירָה לִפְנֵי הַבְּכִירָה״ (כ״ט, כה—כו). זוהי רמיזה להונאת יצחק בידי יעקב, שגרם לו לתת את ברכת הבכור לצעיר. מידה כנגד מידה. המרַמה מרומה.
לבן מסכים לתת ליעקב את רחל תמורת שבע שנות עבודה נוספות. הוא יכול להתחתן אתה כבר בתחילת שבע השנים הללו, ובלבד שימתין לפחות עד תום שבעת ימי המשתה של נישואיו ללאה. השבוע חולף. יעקב מתחתן עם רחל. ואז אנו קוראים —
<span class="poetry indentAll">וַיָּבֹא גַּם אֶל רָחֵל, וַיֶּאֱהַב גַּם אֶת רָחֵל... (כ״ט, ל)</span>
אם נקפיא את המשפט בנקודה הזאת, נתפתה לחשוב ששתי האחיות היו שוות בעיני יעקב. המילה החוזרת ונשנית ״גם״ מאותתת כך. לַמרמה — כך אנו חושבים ברגע הזה — יש סוף טוב. יעקב התחתן עם שתי האחיות. הוא אוהב את שתיהן. נראה כי בין לאה לרחל לא תהיה יריבות אחים. אפשר לאהוב שתי נשים באותה מידה. ואז באה המילה הבאה ומטיחה את הציפיות אל הקרשים:
<span class="poetry indentAll">...מִלֵּאָה.</span>
זוהי צללית מהופכת של בדיחה. היא נועדה לגרום לנו לבכות, לא לצחוק. אבל ההפתעה היא הפתעה. יעקב, שברח מיריבות אחים אחת, יצר שלא במתכוון יריבות אחים חדשה. תחביר המשפט משובש במתכוון. אי־אפשר לומר על יחס אחד שהוא בעת ובעונה אחת ״גם״ ו״[יותר] מ־״. אפשר לאהוב את א <b>וגם</b> את ב — או לחלופין לאהוב את א <b>יותר מ</b>את ב. לא שני הדברים ביחד. הסתירה צורמת ומעוררת תהייה. יעקב אינו אוהב את שתי האחיות באותה מידה. אולי הוא אוהב את שתיהן, אבל תשוקתו האמיתית היא אל רחל. הפסוק הבא מחדד את הסתירה אפילו יותר:
<span class="poetry indentAll">וַיַּרְא ה׳ כִּי שְׂנוּאָה לֵאָה... (כ״ט, לא)</span>
ביטוי זה <b>אינו יכול</b> להיות מובן כפשט מילותיו. הרי הפסוק הקודם אמר שלאה לא הייתה שנואה, אלא אהובה. המפרשים התמודדו עם הקושי הזה. הם הסבירו ש״שנואה״ משמעו ״אהובה פחות״.<sup style="color: gray;">3</sup> ועדיין, אף כי הכתוב בלתי־אפשרי מבחינה סמנטית, יש לו משמעות פסיכולוגית. לאה, האהובה פחות, <b>הרגישה דחויה</b>. המילים ״וירא ה׳״ כוונתן שה׳ הזדהה עם תחושת ההשפלה של לאה. למעשה ההונאה של לבן היו תוצאות אנושיות טרגיות. לאה בוכה בלבה על הבעל שרכשה בנכלולי אביה, ולבו נתון לאחרת.
רק עכשיו, בדיעבד, מובנת לנו חשיבות התיאור החיצוני של לאה שהתורה מספקת בפגישתנו הראשונה אתה:
<span class="poetry indentAll">וּלְלָבָן שְׁתֵּי בָנוֹת; שֵׁם הַגְּדֹלָה לֵאָה וְשֵׁם הַקְּטַנָּה רָחֵל. וְעֵינֵי לֵאָה רַכּוֹת, וְרָחֵל הָיְתָה יְפַת תֹּאַר וִיפַת מַרְאֶה. (כ״ט, טז–יז)</span>
המילה ״רכות״ יכולה להתפרש בדרכים רבות: יפות,<sup style="color: gray;">4</sup> חלשות<sup style="color: gray;">5</sup> או רגישות. אך יש גם פירוש משמעותי יותר לענייננו. רש״י ורד״ק מסבירים בעקבות מסורת מדרשית<sup style="color: gray;">7</sup> כי לאה הייתה נוחה לבכות. רגשותיה היו פגיעים, ולא היו לה החוסן הנפשי והעור העבה המאפשרים לשאת חיים עם בעל המעדיף את אחותך־צרתך על פנייך. המקרא מתאר זאת בעדינות יוצאת דופן. מצָבה ואופייה של לאה משורטטים במשיכות מכחול בודדות, שכל אחת מהן מתגלה רק בהאזנה קפדנית.
הסיפור איננו נגמר כאן. בפסוקים הבאים מדובב המקרא את צערה של לאה באמצעות השמות שהיא נותנת לילדיה. לראשון היא קוראת ראובן, ״כִּי אָמְרָה כִּי <b>רָאָה ה׳ בְּעָנְיִי</b>, כִּי עַתָּה יֶאֱהָבַנִי אִישִׁי״. לַשֵּׁני שמעון, ״<b>כִּי שָׁמַע ה׳ כִּי שְׂנוּאָה אָנֹכִי</b> וַיִּתֶּן לִי גַּם אֶת זֶה״. לשלישי קראה לוי, באמרה ״עַתָּה <b>הַפַּעַם יִלָּוֶה אִישִׁי אֵלַי</b>״ (כ״ט, לב–לה). יגון משוך על המילים הללו.
אותה נימה נשמעת כאשר ראובן, בכור בניה של לאה, מוצא דודאים בשדה. הדודאים נחשבו לשיקוי אהבה, ועל כן מסר אותם ראובן לאמו, בתקווה שתצליח בעזרתם למשוך אליה את אביו. רחל, שכאבה כאב אחר, כאב העקרוּת, ראתה את הדודאים וביקשה מלאה שתיתן לה מהם. לאה גערה בה, ״הַמְעַט קַחְתֵּךְ אֶת אִישִׁי וְלָקַחַת גַּם אֶת דּוּדָאֵי בְּנִי?״ (ל׳, טו). האומללות כמו בוקעת מן המילולי אל המוחש.
המעגל נסגר רק כעבור מאות שנים, בימי משה, בספר דברים, ובהקשר משפטי:
<span class="poetry indentAll">כִּי תִהְיֶיןָ לְאִישׁ שְׁתֵּי נָשִׁים, הָאַחַת אֲהוּבָה וְהָאַחַת שְׂנוּאָה, וְיָלְדוּ לוֹ בָנִים הָאֲהוּבָה וְהַשְּׂנוּאָה, וְהָיָה הַבֵּן הַבְּכוֹר לַשְּׂנִיאָה — וְהָיָה בְּיוֹם הַנְחִילוֹ אֶת בָּנָיו אֵת אֲשֶׁר יִהְיֶה לוֹ לֹא יוּכַל לְבַכֵּר אֶת בֶּן הָאֲהוּבָה עַל פְּנֵי בֶן הַשְּׂנוּאָה הַבְּכֹר; כִּי אֶת הַבְּכֹר בֶּן הַשְּׂנוּאָה יַכִּיר לָתֶת לוֹ פִּי שְׁנַיִם בְּכֹל אֲשֶׁר יִמָּצֵא לוֹ, כִּי הוּא רֵאשִׁית אֹנוֹ, לוֹ מִשְׁפַּט הַבְּכֹרָה. (דברים כ״א, טו–יז)</span>
הפסוקים ההלכתיים הללו רוויים זכרי־לשון מספר בראשית ומהיריבות בין לאה לרחל ובין בניהן. מילת המפתח ״שְׂנוּאָה״ מופיעה בשתיהן, ואלו הן הופעותיה היחידות בכל התורה כולה. הביטוי ״רֵאשִׁית אֹנוֹ״ זהה לזה שנקט יעקב על ערש דווי בהתייחס לראובן, בכורו ובכורה של לאה (בראשית מ״ט, ג–ד). ההכפלה ״פִּי שְׁנַיִם״ מזכירה את דברי יעקב ליוסף, בכורה של רחל, ״וַאֲנִי נָתַתִּי לְךָ שְׁכֶם אַחַד עַל אַחֶיךָ״, כלומר חלק נוסף על חלקו בירושה, כאילו היה הוא שני אחים (בראשית מ״ח, כב). יעקב עושה זאת באמצעות מתן מעמד של שבטים לשני בני יוסף, מנשה ואפרים (מ״ח, ה). האינטר־טקסטואליות של המצווה בספר דברים ברורה כשמש.
וברורה גם ההשתמעות: התנהגותו של יעקב <b>איננה</b> מופת לצאצאיו. מה שהוא עשה אז, אסור עכשיו.<sup style="color: gray;">8</sup> <b>לא עוד דרמות של בנים נבחרים ודחויים, תופעות של העדפה ופסיכודינמיקה של יריבות אחים</b>. ספר דברים מביא את עלילת ספר בראשית להשלמתה המאוחרת. לא עוד יתפרץ הצעיר על פני הבכור.
הדרמה שבין לאה לרחל היא תמציתה של הדרמה המתמשכת שספר בראשית הוא סדרת וריאציות עליה. <b>הכול מתחיל באהבה</b>. כפי שציַנו קודם, דת אברהם מבוססת על אהבה — שלוש אהבות. ״וְאָהַבְתָּ אֵת ה׳ אֱלֹהֶיךָ בְּכָל לְבָבְךָ וּבְכָל נַפְשְׁךָ וּבְכָל מְאֹדֶךָ״ (דברים ו׳, ה); ״וְאָהַבְתָּ לְרֵעֲךָ כָּמוֹךָ״ (ויקרא י״ט, יח); ״כְּאֶזְרָח מִכֶּם יִהְיֶה לָכֶם הַגֵּר הַגָּר אִתְּכֶם וְאָהַבְתָּ לוֹ כָּמוֹךָ כִּי גֵרִים הֱיִיתֶם בְּאֶרֶץ מִצְרָיִם״ (שם לד).
אך אין די באהבה, וסיפור לאה מסביר מדוע. יעקב אהב את רחל. הוא אהב אותה ממבט ראשון. אין עוד סיפור אהבה כזה בתורה. אל אברהם ושרה אנו מתוודעים כשהם כבר נשואים. אשתו של יצחק נבחרת לו בידי עבד אביו. אבל יעקב אוהב. הוא רגשני יותר מהאבות הקודמים. זאת הבעיה. האהבה מאחדת אבל גם מפרידה. היא גורמת לשאינו־אהוב, ואפילו לאהוּב־פחות, להרגיש דחוי, נטוש, נשכח, בודד. משום כך אי־אפשר לבנות חברה, קהילה או אפילו משפחה על האהבה לבדה.
אם נסקור את אחת־עשרה הופעותיו של השורש אה״ב בספר בראשית נגלה דבר יוצא דופן. <b>בכל פעם שנזכרת אהבה, היא מחוללת עימות</b>. יצחק אהב את עשו אך רבקה אהבה את יעקב. יעקב אהב את יוסף, בכורה של רחל, יותר משאהב את שאר בניו. כך נוצרו שתיים מיריבויות־האחים הגורליות ביותר בהיסטוריה שלנו.
אבל אפילו אלו מתגמדות כאשר אנו מביטים בהופעתה הראשונה של המילה במקרא — במילות הפתיחה של פרשת העקידה: ״קַח נָא אֶת בִּנְךָ אֶת יְחִידְךָ אֲשֶׁר אָהַבְתָּ אֶת יִצְחָק...״ (בראשית כ״ב, ב). רש״י, בעקבות המדרש, הנובע מתוך הדמיון בין עקידת יצחק ובין ספר איוב, אומר כי השטן קטרג באוזני אלוהים על אברהם שעשה משתה כדי לחגוג את יום היגמל בנו: ״מכל סעודה שעשה אברהם לא הקריב לפניך פר אחד או איל אחד!״.<sup style="color: gray;">9</sup> על פי המדרש, ניסיון העקידה שאברהם הועמד בו נועד להראות שאין אמת בהאשמתו של השטן כי אברהם אוהב את בנו יותר משהוא אוהב את אלוהיו.
המונותיאיזם האברהמי מושתת על אהבה, ויש לכך סיבות תיאולוגיות עמוקות. בעולם המיתוס, האלים היו עוינים כלפי בני־האדם, או במקרה הטוב אדישים להם. באתיאיזם בן־זמננו, היקום והחיים קיימים בלי שום סיבה. אנחנו תאונות של חומר, פירות של מקרה עיוור וברירה טבעית. התנ״ך, לעומת זאת, אומר לנו שאנחנו כאן כי אלוהים ברא אותנו באהבה. אהבתו מובלעת בעצם הווייתנו.
אבל באהבה אין די. אי־אפשר לבנות משפחה, ודאי לא חברה, על האהבה לבדה. לשם כך נדרש גם צדק. האהבה חובקת את הקרוב, הצדק חובק עולם. האהבה פרטיקולרית, הצדק אוניברסלי. האהבה היא לזה ולא לאחר, הצדק שווה לכול. חיינו המוסריים מתחוללים, במידה רבה, במתח הזה שבין האהבה לצדק. צדק בלי אהבה הוא נוקשות. אהבה בלי צדק היא עוול, או כך לפחות היא תיראה לַנֶּאֱהָב־פחות. זה הדבר שהתורה מכריחה אותנו להבין בקראנו את המילים ״וַיַּרְא ה׳ כִּי שְׂנוּאָה לֵאָה״.
וַיַּרְא ה׳: הוא הכיר בסבלה, ופיצה אותה בילדים — שאחד מהם, לוי, יוליד את שלושת מנהיגיהם הדגולים של בני־ישראל, משה, אהרן ומרים, ואת שושלת הכהונה שלהם; ועוד אחד מהם, יהודה, יהיה אביהם של מלכי ישראל.
עתה מובן לנו מדוע נגמר ספר בראשית כפי שהוא נגמר, בפיוס בין יוסף לאחיו. סיפור יוסף מביא לשיא דרמה שהחלה כאשר נשא יעקב שתי נשים, לאה ורחל, ואת השנייה בהן אהב מהראשונה. מה שקרה בין האחיות קרה לימים בין ילדיהן. האהבה הכרוכה בבחירה, בהעדפת האחד על האחֵר, נחווית בידי הלא־אהוב כדחייה:
<span class="poetry indentAll">וְיִשְׂרָאֵל <b>אָהַב</b> אֶת יוֹסֵף מִכָּל בָּנָיו... וַיִּרְאוּ אֶחָיו כִּי אֹתוֹ אָהַב אֲבִיהֶם מִכָּל אֶחָיו,<b> וַיִּשְׂנְאוּ</b> אֹתוֹ וְלֹא יָכְלוּ דַּבְּרוֹ לְשָׁלֹם. (בראשית ל״ז, ג–ד)</span>
האהוב־פחות מרגיש שנוא, ועל כן הוא שונא. כאשר האחים זוממים להרוג את יוסף ולבסוף מוכרים אותו לעבדות, סיפור יוסף ואחיו כמעט מחזיר אותנו לעולמם של קין והבל. לכאן מובילה הדרך המתחילה ביריבות אחים. <b>מכאן ואילך לא תהיה בחירה</b>, לא תהיינה עוד דרמות של בנים בכורים וצעירים. בהגיענו לספר שמות, <b>בני</b>־ישראל כבר נקראים <b>באופן קיבוצי</b> בפי ה׳ ״בְּנִי בְכֹרִי יִשְׂרָאֵל״ (שמות ד׳, כב). התמונה החותמת את ספר בראשית, שהאחים מפויסים בה וחיים יחד בשלום, מציינת את <b>דחייתה של הדחייה</b>. מעתה, כל בני משפחת הברית יהיו נבחרים. לימים, בזמן חטא העגל, כשה׳ אמר למשה ״וְעַתָּה הַנִּיחָה לִּי וְיִחַר אַפִּי בָהֶם וַאֲכַלֵּם וְאֶעֱשֶׂה אוֹתְךָ לְגוֹי גָּדוֹל״ (שמות ל״ב, י), משה הזכיר לו את בריתו עם אברהם, יצחק ויעקב. מכאן והלאה לא יידחו בני עם הברית — כולם יהיו נבחרים.
זהו שיקוף מדויק של סוף מחזור הסיפורים שבתחילת חומש בראשית, המתחיל באדם וחווה ומגיע לשיאו בברית שאלוהים כורת עם נוח. בסבב ההוא, אלוהים בחר פעמיים: הוא בחר בהבל והעדיף אותו על פני קין, ובחר בנוח על פני כל שאר בני־האדם. אולם אחרי המבול חלה תמורה מכרעת:
<span class="poetry indentAll">וַיָּרַח ה׳ אֶת רֵיחַ הַנִּיחֹחַ, וַיֹּאמֶר ה׳ אֶל לִבּוֹ: ״לֹא אֹסִף לְקַלֵּל עוֹד אֶת הָאֲדָמָה בַּעֲבוּר הָאָדָם, כִּי יֵצֶר לֵב הָאָדָם רַע מִנְּעֻרָיו. וְלֹא אֹסִף עוֹד לְהַכּוֹת אֶת כָּל חַי כַּאֲשֶׁר עָשִׂיתִי. עֹד כָּל יְמֵי הָאָרֶץ, זֶרַע וְקָצִיר וְקֹר וָחֹם וְקַיִץ וָחֹרֶף וְיוֹם וָלַיְלָה לֹא יִשְׁבֹּתוּ״. (בראשית ח׳, כא–כב)</span>
עיקרון חדש נכנס למערכת היחסים שבין אלוהים לאנושות. קודם, יצר לבו הרע של האדם היה סיבה לקלל את האדמה ולהשחיתה. מעתה, זוהי דווקא סיבה <b>שלא</b> לעשות זאת. אלוהים סולח, עוד לפני מעשה. מידת הדין מפנה את מקומה למידת הרחמים. בכרתו את בריתו עם נוח, <b>אלוהים דוחה את הדחייה</b>.
האהבה, אותו רגש הקושר בין נפשות, המביא חיים חדשים לעולם, איננה פשוטה וגם איננה מחוללת רק טוב לכולם. אם אנחנו בני־אדם, איננו יכולים שלא לאהוב את א בדרך שונה משאנו אוהבים את ב, מעצם היותם של א ו־ב שונים. כמובן, אפשר לאהוב באופן אפלטוני ולדאוג לכולם באופן שוויוני. אך זו כבר לא תהיה אהבה <b>אנושית</b>, אהבת בעל ורעיה, אהבת הורה וילד. עולם שאהבת הזרים תשתווה בו לאהבת החברים, עולם שיאהבו בו רחוקים כפי שאוהבים קרובים, עולם שאדם אוהב בו את ילדי השכן כפי שהוא אוהב את ילדיו, לא יהיה עולם אנושי. יהיה עולם זה מה שיהיה, לא על עולם כזה נסב התנ״ך. התנ״ך עניינו אותו ״בול עץ עיקש״ — האדם, האנושות. הוא מציג לנו שאלה: איך עלינו לחיות — אנו, שהננו אנושיים, שיש לנו תשוקות וחשקים ותענוגות ואהבות, ועל כן גם פגיעויות? אהבה נטולת הבחנות, אהבה מרוחקת שאין עמה העדפות כלל, על כורחה אין היא אהבה לאדם אחר בייחודו הפרטי.
אבל לאהבה אנושית יש מחיר. לאהוב את א בדרך שונה משאוהבים את ב פירושו ליצור את האפשרות כי ב — עשו, ישמעאל, לאה, אחֵי יוסף — ירגיש דחוי. אם יש דבר אחד העולה בבירור מהסיפורים שניתחנו, הרי זה שאלוהים מרגיש את מצוקתו של הדחוי. גאונותו הסיפורית של חומש בראשית נעוצה בדיוק בכך: היא מכריחה אותנו לחוות היפוך תפקידים. איננו רואים את העולם רק מתוך עיניו של הנבחר. אנחנו מזדהים עם ישמעאל, עם עשו, עם לאה, האנשים שבצדה האחר של המשוואה, ואם אנו מקשיבים לקולו של המקרא באוזניים כרויות ובלב פתוח, <b>איננו יכולים אלא להזדהות אתם</b>. אנחנו מרגישים את תחושת־הדחויים שלהם. ספר בראשית יוצא מגדרו, מחסכנותו התיאוּרית הידועה, כדי לגרור אותנו אל עולמם, אל צרתם, אל תחושת הנטישה שלהם.
משום כך ספר בראשית הוא ספרן של שתי בריתות (בשאלה מדוע שתיים נעיין בפרק יא) — בין אלוהים לאנושות, ובין אלוהים לבני־ישראל. אלוהים מאשר את שתיהן בלי תנאי. האנושות היא ״צלמו״, בני־ישראל הם ״בנו״. המסקנה שספר בראשית כולו מוליך אליה היא <b>דחיית הדחייה</b>.
ספר בראשית, הספר המכונן את המונותיאיזם האברהמי, עוסק ישירות ברבים מהנושאים שעיַנו בהם בחלקו הראשון של הספר — הסוגיות שבשורש הדואליזם הפתולוגי. ראשית, הספר הוא דחייה תקיפה של הדה־הומניזציה, הדמוניזציה וחלוקת האנושות בין טובים־לגמרי לרעים־לחלוטין, בין בני־אור לבני־חושך. אף לא אחת מהדמויות המרכזיות בדרמות של ספר בראשית היא טוב מוחלט או רע גמור. גם בטובים ביותר יש פגמים. גם לרעים ביותר יש מעלות. כפי שהזכרנו בפרק ג, אברהם ויצחק מציגים את נשותיהם כאילו היו אחיותיהם. יעקב מרמה את אביו העיוור. בנקודות מפתח בסיפורים, אהדתנו מופנית אל ישמעאל ואל עשו. יוסף, המופיע תחילה כעֶלם רַהַבְתן, גדל להיות האיש שהציל אזור שלם מרעב. יהודה, האיש שהציע למכור את אחיו יוסף לעבדות, נעשה לגיבור המוסרי המוכן לבלות את שארית חייו כעבד ובלבד שאחיו בנימין יֵצא לחופשי. אין בדמויות הללו שום דבר צפוי, שום קו חד־ממדי. כל אחד מהאנשים האלה הוא מחקר במורכבות מוסרית. עכשיו אנחנו מבינים למה. חלוקת העולם לקדושים מול חוטאים, לגאולים מול מקוללים, לבני־אלוהים מול בני־השטן, היא הצעד הראשון במורד הדרך אל אלימות בשם האל.
ספר בראשית מכיל גם טיעון רב־עוצמה נגד הצעד השני במדרון הזה: ההתקרבנות. בני־האדם הראשונים רואים את עצמם כקרבנות. אדם וחווה חוטאים, אך כשאלוהים מעמת אותם עם המעשה הם מתחמקים מאחריות. אדם אומר, ״הָאִשָּׁה אֲשֶׁר נָתַתָּה עִמָּדִי — הִוא נָתְנָה לִּי מִן הָעֵץ וָאֹכֵל״. האישה אומרת, ״הַנָּחָשׁ הִשִּׁיאַנִי וָאֹכֵל״ (בראשית ג׳, יב–יג). שניהם מגדירים את עצמם כקרבנות. לעומת זאת, בסוף החומש, יוסף שאמנם היה קרבן מסרב להגדיר את עצמו ככזה. הוא אומר לאחָיו, ״וְאַתֶּם חֲשַׁבְתֶּם עָלַי רָעָה — אֱלֹהִים חֲשָׁבָהּ לְטֹבָה, לְמַעַן עֲשֹׂה כַּיּוֹם הַזֶּה לְהַחֲיֹת עַם רָב. וְעַתָּה אַל תִּירָאוּ. אָנֹכִי אֲכַלְכֵּל אֶתְכֶם וְאֶת טַפְּכֶם״ (נ׳, כ–כא). זוהי תמורה בעלת חשיבות עצומה. במקום לשאול על סבלותיו ״מי עשה לי את זה?״ יוסף שואל ״איזה מעשה של גאולה אִפשר לי מהלך העניינים הזה לעשות?״ הוא מסתכל קדימה, לא לאחור. במקום להאשים אחרים, הוא מקבל עליו אחריות. יוסף מגלם את הדחייה המקראית הגדולה הראשונה של תרבות הקרבניוּת, של אותו דפוס התנהגות שגרם לבני־האדם הראשונים לאבד את גן העדן.
ולבסוף, ספר בראשית מלמד אותנו שיריבות האחים איננה נגזרת הכרחית של המצב האנושי. כי ארבעת סיפורי יריבות האחים המופיעים בו אינם עשויים במתכונת המקובלת, גם אם כך הוא למראית עין. בהצטרפם הם מספרים לנו סיפור גדול מהם. אפשר לראות זאת בעזרת תרגיל פשוט: התבוננות <b>בתמונה האחרונה בכל סיפור</b>. בסוף הסיפור הראשון, סיפור קין והבל, הבל מת וקין נושא את אות הרוצח. בסוף הסיפור השני, יצחק וישמעאל עומדים יחד על קבר אביהם. הסיפור השלישי מסתיים כשיעקב ועשו נפגשים, מתחבקים ונפרדים לדרכם. ובסוף הסיפור הרביעי, יוסף ואחיו עוברים יחד תהליך של סליחה ופיוס. זהו רצף ספרותי מובנה היטב, רצף הדרגתי המציג מסר שאין לטעות בו: <b>יריבות אחים היא אולי טבעית, אך אין היא הכרחית</b>. אפשר להדביר אותה: בנדיבות רוח, במאמצי פיוס פעילים, ובהבנה — המומחזת במאבקו הלילי של יעקב עם המלאך — כי התשוקה המימטית היא שגיאה תפיסתית. אין שום צורך לחמוד את ברכותיו של האחר. לכל אחד מאתנו ברכות משלו.
כל אלה סוללים את הדרך לסיפור האחים החמישי בתורה, המזדהר לתפארת מעל כל האחרים: משה, אהרן ומרים, שלא הייתה ביניהם כל יריבות. להפך, מרים היא שהשגיחה על משה הצעיר וּוידאה שיֵדע מיהם הוריו ומהו עמו. אהרן הוא ששימש דוברו של משה במצרים, והיה לראשון הכוהנים העומד בהנהגת העם לצד אדון הנביאים. ההשתמעות היא כי <b>רק לאחר שאומה התגברה על היריבויות הפנימיות היא מוכנה למסע מֵעבדוּת לחירות</b>.
קין והבל אפוא אינם המילה האחרונה על המצב האנושי; הם רק המילה הראשונה. ״הִנֵּה מַה טּוֹב וּמַה נָּעִים שֶׁבֶת אַחִים גַּם יָחַד״ (תהלים קל״ג, א), אומר משורר התהלים, ולאורו של ספר בראשית נוסיף על כך: ומה נדיר. אבל זה אפשרי; ורק כשהאפשרִיוּת הזאת <b>תיראה לעין</b> יוכל הסיפור האנושי להמשיך. ספר בראשית, סיפורן של מערכות היחסים האנושיות, הוא ההקדמה הנחוצה לספר שמות, סיפורן של אומות ומערכות מדיניות. לכל אחד מבני יעקב — כמו גם לכל אחת משבעים האומות והלשונות של פרק י בספר בראשית — אופי משלו ותרומה משלו. כל אחד מהם יהיה לשבט, ורק כקונפדרציה של שבטים יוכל עם ישראל להתקיים; כשם שהעולם כולו יוכל להתקיים רק כקונפדרציה של אומות.
ספר בראשית איננו סתם ספר היסטוריה או קוסמולוגיה. הוא מסה פילוסופית מורכבת ורב־שכבתית, הבנויה בצורה סיפורית. הוא מאותם ספרי הגות המציגים את אמיתותיהם כסיפור, לא כשיטה, וזאת מטעם פילוסופי במהותו: זהו ספר של <b>משמעויות</b>, ומשמעויות אפשר להנחיל רק דרך סיפור — עלילה הנפרסת על פני זמן, מציגה לקוראיה את נקודות המבט השונות של הדמויות, ומעודדת פרשנויות מגוונות של סיפור ושל סיפור־נגד. שלא כשיטות פילוסופיות, שאפשר רק להבינן או לא להבינן, הסיפור המקראי מתפקד ברבדים שונים ורבים של הבנה. הבנתנו מעמיקה ככל שאנו צומחים. התודעה המקראית היא <b>כרונולוגית</b>, לא <b>לוגית</b>. זיקותיה אינן מופשטות ומושגיות, אלא מפגשים ממשיים של הטלת ספק ושל מענֶה, שבמהלכם החכמה מבשילה והיחסים מתחדדים ומתעדנים.
בפרק א של בראשית אלוהים בורא עולם של סדר טבעי — ואז, החל מפרק ב, הוא מזמין אותנו לברוא עולם של סדר חברתי, עולם שבו כל הוויה מוצאת את מקומה בתכנית הגדולה. אין ישות המכוונת לדחיקת ישויות אחרות או להחלפתן. זהו אידיאל נעלה, אך לא בלתי־אפשרי. ספר בראשית מראה לנו איך חותרים אליו בזירה האנושית, בסדרה של סיפורים על אהבה: אהבה אמיתית, בלי רומנטיזציה ובלי אידיאליזציה. לא רק השנאה מחוללת עימות. גם האהבה. ממנה נולדו הדרמות הגדולות של יצחק וישמעאל, של יעקב ועשו, של לאה ורחל, של יוסף ואחָיו. שוב ושוב מאלץ אותנו הספר להשתתף בהיפוך תפקידים: לראות לא רק מנקודת המבט של הנבחר, אלא גם מנקודת מבטו של זה שלא נבחר. לשמוע את בכיים של הגָר ושל ישמעאל, את זעקתו המרה של עֵשו ואת יִפחותיה של לאה אֶל הַכָּר. יוסף גורם לאחיו לחוות את מה שעוללו לו, כי רק מי שהרגיש מהו להיות קרבן יכול לחוות את שינוי הלב, את מהלך התשובה, שימנע ממנו לעשות את זולתו לקרבן.
בסופו של דבר, ספר בראשית מאשר את השונות המהותית בין בני־האדם ובין תרבויות העולם. כולנו שונים, אבל כל אחד מאתנו נושא בהווייתו את חותמו של האל האחד. אלוהים דואג לכל ברואיו. בפרק ה טענתי שיריבות האחים נמצאת בגרעינה של המתיחות בין היהדות, הנצרות והאיסלאם, והיא שהובילה להיסטוריית הדמים של השנאה בעלת המניעים הדתיים. בארבעת פרקי החלק השני, המסתיים פה, הראיתי ממה צמחה תפיסה זו של יריבות, ומדוע היא שגויה. על פני השטח, ספר בראשית הוא סדרה של סיפורים על אח צעיר המדיח את הבכור ממעמדו. מתחת לפני השטח, בסדרה של סיפורי־נגד, הוא מספר לנו את הסיפור ההפוך, זה המערער על מסגרת החשיבה האומרת ״או אתה או אני. אם תנצח אפסיד ואם תפסיד אנצח״. הדבר אולי נכון באשר למשאבים מוגבלים כגון הון וכוח. אין הוא נכון לאהבתו של אלוהים, הנענית לעקרון הריבוי.
הנטייה לחשוב במונחים של יריבות אחים מושרשת בנפש האדם, ואפילו בדנ״א שלו. גם אנשים טובים לוקים בה. גם אנשים דתיים. על כן אי־אפשר להפריכה לגמרי, אלא רק לחתור תחתיה, וזאת בעזרת סיפורים החושפים את מלוא משמעותם רק בפני מי שעבר תהליך ארוך של צמיחה מוסרית. אין זה מפתיע שהפרשנות שהצעתי כאן חמקה מעיני רוב רובם של הקוראים במקרא. אבל הסיפורים הללו קיימים; לא כפיתי אותם על הטקסט באופן מלאכותי. ראינו אפוא כיצד מערער התנ״ך ערעור תיאולוגי על הלך המחשבה האומר שבני־אדם שאינם שייכים לקהילה הדתית שלי אינם לגמרי אנושיים. זוהי תשובתו של אלוהים לאלה הנוקטים אלימות בשמו. אלוהים אינו מוכיח את אהבתו לאנשים באמצעות שנאה לאנשים אחרים. בל נעשה זאת אנו, השואפים ללכת בדרכיו.
<h2>חלק שלישי; הלב הפתוח</h2>
<h3>פרק י; הגֵר</h3>
<span class="poetry indentAll">גֵּר אָנֹכִי בָאָרֶץ; אַל תַּסְתֵּר מִמֶּנִּי מִצְו‍ֹתֶיךָ. (תהלים קי״ט, יט)</span>
יוֹבִּיק, ״התנועה למען הונגריה טובה יותר״, היא מפלגה לאומנית קיצונית שתוארה כפשיסטית, ניאו־נאצית, גזענית ואנטישמית, אף כי היא מתנגדת לתיוגים הללו. היא האשימה את היהודים שהם חלק מ״קנוניה של אינטרסים כלכליים מערביים״ המנסה לשלוט בעולם: העלילה שכבר עשתה לה כנפיים ב<b>פרוטוקולים של זקני ציון</b>. בבחירות לפרלמנט ההונגרי באפריל 2014 היא קיבלה יותר מ־20 אחוז מהקולות והייתה למפלגה השלישית בגודלה.
עד 2012, אחד החברים הבולטים במפלגה היה פוליטיקאי בשנות העשרים המאוחרות לחייו, צ׳וֹנָאד סֶגֶדִי. הוא היה כוכב עולה במפלגה, סגן היו״ר שלה, ודובר בו נכבדות כמנהיגה העתידי. כמה מיריביו במפלגה רצו לבלום את התקדמותו, ונברו בעברו כדי לחפש איזה כתם. הם גילו שסבתו מצד אמו הייתה יהודייה, ניצולת אושוויץ. כך גם סבו מצד אמו. כמחצית ממשפחת אמו נרצחה בשואה. היריבים החלו להפיץ באינטרנט שמועות על מוצאו. עד מהרה הגיעו הדברים לידיעתו של סגדי, והוא החליט לבדוק את נכונותם. וכך, ביום בהיר אחד ב־2012, גילה סגן יושב ראש המפלגה האנטישמית יוביק שהוא יהודי.
הוא למד לדעת שאחרי שחרור אושוויץ החליטו סבו וסבתו, לשעבר יהודים אורתודוקסים, להסתיר את זהותם. כשאמו של צ׳ונאד סגדי הייתה בת ארבע־עשרה סיפר לה אביה את הסוד, אך הורה לה שלא לגלותו לאיש. עכשיו ידע סגדי את האמת על עצמו. הוא החליט לפרוש מהמפלגה וללמוד על היהדות. הוא הלך לרב מקומי מחב״ד, שלמה כובש, שחשב תחילה שהפוליטיקאי שונא ישראל מתלוצץ. בכל זאת הוא סידר לסגדי מקום בשיעורי יהדות והזמין אותו לבית הכנסת. בהתחלה, מספר כיום סגדי, אנשים היו בהלם. התייחסו אליו ״כאל מצורע״. אבל הוא התעקש. כיום הוא הולך לבית הכנסת, שומר שבת, יודע עברית, נושא את השם דוד. בשנת 2013 הוא גם נימול.
כשהוא סיפר לראשונה על מוצאו היהודי, אחד מחבריו במפלגת יוביק אמר, ״הכי טוב יהיה אם נירה בך, כדי שתוכל להיקבר כהונגרי טהור״. אחֵר דחק בו להתנצל בפומבי. הערה זו, הוא אומר, היא שגרמה לו לעזוב את המפלגה. ״חשבתי — ׳חכה רגע, אני אמור להתנצל על שמשפחתי נרצחה באושוויץ?׳״ כשההבנה שהוא יהודי החלה לשנות את חייו, הוא החל גם להבין את העולם אחרת. כיום, הוא אומר, פעילותו הפוליטית מתמקדת בהגנה על זכויות אדם לכל אדם. ״אני מודע לאחריותי, ואני יודע שאצטרך לתקן זאת בעתיד״.
סגדי הוא האנטישמי שגילה שהוא יהודי.
סיפורו של סגדי איננו קוריוז. הוא מביא אותנו היישר אל לב המאפליה של המצב האנושי, אל ההבנה מדוע נכתבו הסיפורים המקראיים שלמדנו כפי שנכתבו.
לאנושות יש נטייה לאלימות. ההיסטוריון ויל דוראנט העריך פעם שלמן תחילת ההיסטוריה היו רק 29 שנים בלי מלחמות. בשנת 1989, כשחומת ברלין נפלה, ברית־המועצות התמוטטה והמלחמה הקרה הגיעה לקצה, טענו כמה פרשנים רציניים — בייחוד התפרסם בכך פרנסיס פוקויאמה — שהגענו ל״קץ ההיסטוריה״, כלומר לקץ עידן המלחמות בין אומות ובין אידיאולוגיות. כלכלת השוק והדמוקרטיה הליברלית ניצחו, והן עתידות לשרור בעולם כולו. רבע מאה לאחר מכן, המערב עצמו מתמודד עם גל גואה של טרור. שורה של מדינות במזרח התיכון שקעו לתוהו ובוהו. קיצוניות דתית המתעבת את ערכי המערב מרימה ראש.
טענתנו כאן היא שהטוב והרע שבנו באים מאותו מקור: מהנטייה שלנו ליצור קבוצות, ולחשוב טובות על קבוצתנו ורעות על האחרות. המוסר, במילותיו של ג׳ונתן היידט, מחַבֵּר ומעַוֵר. הוא מחבר אותנו לאחרים בחיבור של אלטרואיזם הדדי. אבל הוא גם מעוור אותנו מלראות את אנושיותם של המצויים מחוץ לחיבור הזה. הוא הופך את ה״אני״ של האינטרס האישי ל״אנחנו״ של הטוב המשותף. אבל עצם המעשה של יצירת ״אנחנו״ יוצר בו בזמן גם ״הם״, האנשים שאינם כמונו. אפילו הדתות האוניברסליסטיות ביותר, המיוסדות על עקרונות האהבה והחמלה, ראו לא פעם את המצויים מחוץ לגבולן כשטנים, ככופרים, כאנטיכריסט, כבני־החושך, כאלה שלא נושעו. בשם האלוהים הן ביצעו מעשי אכזריות שלשמעם תצילינה האוזניים.
יש זמנים שבהם רק דבר אחד יכול להביס את הדואליזם ואת הנטייה לחלק את העולם לשניים: היפוך תפקידים. <b>כדי להירפא מפוטנציאל האלימות שלי כלפי האחר, אני צריך להיות מסוגל לדמיין את עצמי כאחר</b>. בן־ההוטו ברואנדה צריך היה לחוות מהו להיות בן־טוטסי. הסרבי צריך היה לדמיין את עצמו כקרואטי או כמוסלמי. האנטישמי צריך היה לגלות שהוא יהודי.
פילוסופיית המוסר לא הצליחה להתמודד עם התופעה הזאת. מאפלטון ואילך חוקרים הפילוסופים את הגורמים הרבים העושים אותנו למוסריים: ידע, הרגל, מידה טובה, אמפתיה, סימפטיה, רציונליות, אינטואיציה. אבל כבר ראינו איך כל הדברים הללו נכשלו בגרמניה בשנות השלושים, לא רק בקרב ההמונים אלא אפילו בין גדולי ההוגים בני־הזמן. זהו כוחו של הדואליזם לחתור תחת החוש המוסרי ולהרדימו. אם אנו מחלקים את העולם לבני־אור ובני־חושך, אנו מסוגלים לדה־הומניזציה ולדמוניזציה של האחר, רואים את עצמנו כקרבנות, ומבצעים מעשים של רוע אלטרואיסטי. הדואליזם חי ובועט בחלקים ניכרים של העולם. יש לו מקור דתי, או שהוא לפחות מדבר בשפה דתית, והוא מוביל, בהסלמה מתמדת, לטרור, לאכזריות, למלחמות אזרחים ולתוהו ובוהו.
<b>בסיפורים שלמדנו, התנ״ך יורד אל שורשי התופעה הזאת, ומכריח אותנו להיכנס אל אנושיותו של האחר</b>: ישמעאל, הגר, עשו, יוסף ואחיו, לאה וילדיה. אנחנו יודעים ששרה ויצחק הם חלק מן הברית, והגר וישמעאל אינם. אבל אהדתנו מופנית דווקא אליהם בכמה מן הסצנות מכמירות הלב ביותר במקרא, כגון תעייתם של הגר וישמעאל הצמאים במדבר.
ראינו את זאת גם אצל יצחק ועשו, בסצנה הגדולה של לקיחת הברכות במרמה. ראינו איך יוסף ואֶחיו מתגברים על הניכור ההדדי. ראינו איך לאה משוועת לאהבה וה׳ שומע את קולה. אלה הם סיפורים מרשימים במיוחד, מפני שהם כופים עלינו להיכנס אל מערכי לִבָּן של הדמויות שלא נבחרו, אלו שנדמה שנשארו בחוץ, שהודחו. הם עושים לנו את מה שעשה לסגדי הגילוי שהוא יהודי. הם דוחפים אותנו לפעולה המחשבתית של היפוך התפקידים. הם מראים לנו שאנושיות, אור וסגולה אינם דברים המוגבלים לצד שלנו בלבד. הם קיימים גם בצד השני. הם מאנישים את האחר.
והם מנצחים את הדואליזם. הקוראים בתנ״ך מוטרדים לא פעם מכך שלגיבורים יש פגמים ולנבלים יש מעלות. לעתים נדמה שעשו מתנהג באופן מוסרי יותר מיעקב. יוסף מוציא את דיבת אחיו ומרגיז את בני־משפחתו בספרו להם את חלומותיו. יהודה, שיתגלה בסוף כגיבור, הוא בהתחלה אדם המציע למכור את אחיו לעבדות. זהו מאפיין כללי של סיפורי המקרא, לא רק בספר בראשית — ובמסגרת המצומצמת של ספרנו זה לא נוכל להרחיב על כך.
קוראים מסוימים, שאינם אוהדים את היהדות, רואים זאת כסימן לבלבול מוסרי של התנ״ך: בעיניהם זהו חוסר ביטחון בנוגע לשאלה מה טוב ומה רע. אבל ההפך הוא הנכון. התנ״ך עוסק ברובד היסודי ביותר של שאלות המוסר. הוא מכריח אותנו להבין שהאחר, הזר, זה העומד מחוץ למעגל ישועת־הנפש שלנו, גם הוא אנושי; שלהיות אנושי הוא להיות תערובת של טוב ורע — ולהיאבק עם הנתון הזה כמו שיעקב נאבק עם המלאך. רק בהביננו זאת אנו נעשים חסינים מפני הדואליזם ומפני שנאה שמניעיה דתיים או אידיאולוגיים.
ראינו שהמוסר מתחיל בשארֵי הבָּשָׂר, באלה שיש לי קשר גנטי אתם. הוא מתרחב אל הקבוצה כולה על בסיס אלטרואיזם הדדי, מידה כנגד מידה, והאמון שיוצרים המפגשים החוזרים. לבסוף, בתהליך שבמקורו היה מושתת על זהות דתית, הוא מתרחב לעיר ולאומה. מנקודת מבט אבולוציונית, הדת אפשרה את היווצרות הדבר המרכזי המייחד את בני־האדם מיתר החיות החברתיות. היא פתרה את בעיית האמון בקרב ציבור אנשים גדול, באמצעות פריצת מסגרת המידה־כנגד־מידה ויצירת קהילת המאמינים הרחבה. הביטוי הנעלה ביותר לכך, העומד במרכז האתיקה היודיאו־נוצרית, הוא המצווה ״ואהבת לרעך כמוך״.
אולם התנ״ך צועד עוד הרבה מעבר לכך. לא קשה לאהוב את רענו כמונו, כי מבחינות רבות רענו הוא אכן כמונו. הוא (או היא) ואנחנו משתייכים לאותו עם, לאותה תרבות, לאותה מערכת כלכלית ולאותה ישות מדינית, לגורל אחד במלחמה ובשלום. אנחנו שייכים לאותה קהילת־גורל, וחֵלק לנו באותו טוב־משותף. קל לאהוב את הרע; קשה <b>לאהוב את הזר</b>.
יש לנו נטייה תורשתית להתנהגות הגנתית־תוקפנית בעמדנו לנוכח מי שאינו כמונו, שאינו מן הקבוצה שלנו, שאינו מחובר אליה בקוד משותף של זהות והדדיות. הזר הוא תמיד איום פוטנציאלי. הדבר שהוא מאיים עליו תלוי בזמן ובמקום: לפעמים הוא מאיים על חיינו, במקרים אחרים על אדמתנו או על פרנסתנו, ואולי, כשמדובר במהגרים ובמבקשי מקלט, רק על תחושת הביתיות שלנו: הפנים, הקולות והריחות שאנו מורגלים בהם וטוב לנו אתם.
וכאן נקודת התורפה של תורות המוסר הקלאסיות. הן אינן מבחינות בין קרוב לשאינו קרוב, בין אח לאחר, בין שכן לזר. הן קוראות להתנהגות אלטרואיסטית <b>בתוך</b> הקבוצה. הן אומרות לנו: נהגו בַּדומה לכם בְּדומה למנהגכם בכם. אך ההתמודדות עם שאלת ההתנהגות האלטרואיסטית <b>מחוץ</b> לקבוצה לוקה אצלן בחסר. מדוע <b>ראוי</b> להתנהג יפה כלפי מי שאינו כמוני? מפני שהוא אדם, מפני שאנו יכולים לחוש אמפתיה הדדית, מפני שבאופן עקרוני אנו נוהגים באנשים כבמטרות ולא כבאמצעים. כל הדברים הללו נכונים ומשכנעים ואציליים. אבל לא נרגיש אותם אם נחליט שהאחר הוא פחות מאדם, שהוא שונה מהותית, שהוא כוח של רוע, שהוא איום. ועל כן גם אנשים רציונליים, האוהבים את בני־עמם, עלולים לבצע פשעים נגד האנושות בשם עמם — וגם אנשים הדבקים באלוהים תוקפים לפעמים בני אמונות אחרות, ממירים את דתם בכפייה ומעלים על המוקד חשודים בכפירה בשם גדולתו של אלוהים ולישועת נפשם של קרבנותיהם.
המילה המציינת דת בלשונות אירופה, <i>religion</i>, באה מהשורש הלטיני <i>religare</i> שעניינו חיבור וקשירה. הדת מחברת אנשים בתוך הקבוצה — נוצרי לנוצרי, מוסלמי למוסלמי, יהודי ליהודי. ליתר דיוק, היות שכמה מן המרים שבסכסוכים מתנהלים בתוך תחומיה של דת אחת, הדת מחברת בין חברי כת, כנסייה או זרם. היא מטעינה את הסולידריות הקבוצתית בקדושה. אבל היא <b>איננה</b> מספקת לאנשים סיבה לנטות חסד למי שמחוץ לקבוצה, או אפילו להפגין כלפיו סובלנות.
כמובן, הדתות המונותיאיסטיות הגדולות מאמינות באנושיות כשלעצמה, אבל תכופות נלווה לכך סייג גדול: <b>כדי להיות אנושי לגמרי, אתה חייב להאמין בדתנו</b>. אם לא, נצטרך, לכל הפחות, להכפיף אותך אלינו, לנהוג בך כדִ׳ימִי, להחשיבך לבן כת מנודים. עכשיו אנו מבינים למה. כדי שיהודי, נוצרי או מוסלמי יפנה מקום לָאַחֵר, הוא צריך לחוות היפוך תפקידים יסודי ומשדד מערכות. נוצרי ידמיין איך זה להיות יהודי בצרפת או בגרמניה בזמן מסעי הצלב. מוסלמי ידמיין את החיים כיהודי בבגדאד במאה השמינית, הנאלץ לשאת טלאי צהוב מבייש, ללכת ברחוב בעיניים מושפלות, ולעמוד בשתיקה בנוכחות מוסלמי. יהודי ידמיין כיצד חשים נוצרים ואף מוסלמים בסוריה ובעיראק של היום, שחייהם בסכנה בגלל השתייכותם הדתית.
<b>אתיקה הומניטרית, להבדיל מאתיקה קבוצתית, דורשת את הקשה מכל תרגילי הדמיון: היפוך תפקידים, שבו האדם מעמיד את עצמו במקומם של אלה שהוא מתעב, של אלה שהוא מרחם עליהם, או של אלה שהוא פשוט אינו מבין</b>. לא רק שרוב הדתות אינן עושות את הדבר הזה — הן גם הופכות אותו לכמעט בלתי־אפשרי.<sup style="color: gray;">2</sup> לדידו של מי שחושב במונחים חילוניים, יש יותר מארץ אחת, אומה אחת, שפה אחת, תרבות אחת או קוד התנהגות אחד. אין זה מן הנמנע שאנגלי ידמיין איך זה להיות צרפתי או איטלקי או אפריקני או הודי. אולם בעיני המאמין המונותיאיסטי יש רק דרך אחת להיות קדוש, לעבוד את אלוהים באמת, או להיוושע.
אמפתיה עם האחר <b>כאחר</b> נשללת על הסף. קשה להזדהות עם מי שעל פי אמונתך חי בשגיאה יסודית, בלי לייחל שימיר את דתו. אמפתיה חוצת גבולות עלולה לפעמים לאיים על שורשיה של דת, מפני שאחת המשימות המקודשות של הדת היא שמירת גבולות. המונותיאיזם אינו רלטיביזם. על כן, לאורך ההיסטוריה, הדתות המונותיאיסטיות הגדולות לא נמצאו בחיל החלוץ של הסובלנות. אפילו ג׳ון לוק, אבי דוקטרינת הסובלנות, סבר שאין לתת אזרחות אנגלית לקתולים ולאתיאיסטים.
רק על הרקע הזה ניכרת הרדיקליות העצומה של סיפורי בראשית. הם מספרים לנו — לא בהצגת תיאוריה מופשטת, אלא תוך שימוש באמצעים עלילתיים המעוררים את הזדהותנו — כי האדם <b>שמחוץ</b> לברית, הגָר, ישמעאל, עשו, גם הוא אנושי, גם הוא אהוב, גם אותו מברך אלוהים.
כל זה הוא רק הקדמה לדרמה ההיסטורית הגדולה העתידה להתפתח כאשר משפחת הברית כולה תחווה גלות ושעבוד במצרים. כל בן ובת במשפחה הגדולה הזאת יקבל שם חינוך מוסרי מעשי שאם ייזכר לאורך זמן ישנה את עמדתו המוסרית והאנושית.
<span class="poetry indentAll">וְגֵר לֹא תוֹנֶה וְלֹא תִלְחָצֶנּוּ, <b>כִּי גֵרִים הֱיִיתֶם</b> בְּאֶרֶץ מִצְרָיִם. (שמות כ״ב, כ) <br>וְגֵר לֹא תִלְחָץ, <b>וְאַתֶּם יְדַעְתֶּם אֶת נֶפֶשׁ הַגֵּר</b> כִּי גֵרִים הֱיִיתֶם בְּאֶרֶץ מִצְרָיִם. (שמות כ״ג, ט)</span>
שימו לב שמצוות אלו ניתנו סמוך ליציאה ממצרים. מובלע בהן הרעיון הרדיקלי שטיפוח האכפתיות כלפי הזר הוא הטעם לכך שבני־ישראל נאלצו לחיות בגלות ולעבוד עבודת פרך לפני שנכנסו לארצם לבנות בה חברה ומדינה. מי שלא הרגיש על בשרו מהו להיות גר בארץ נכרייה, רומז פה אלוהים, לא יצליח להתייחס כראוי לזרים בארצו. וכדי שלא תשכחו את ההרגשה הזאת, ציוויתי אתכם להזכיר לעצמכם ולילדיכם, מדי שנה בחג הפסח, את טעם העוני והמרירות. אלה שישכחו את חוויית הגרות סופם שיְעַנו את הגר; ואם צאצאי אברהם מענים את הגרים, לשם מה בחרתי בהם כבני־בריתי?
שימו לב גם לכך שהמקרא מדבר בראש ובראשונה לא על ידע, על תבונה ועל רגש, אלא על <b>זיכרון</b>. ״וְזָכַרְתָּ כִּי עֶבֶד הָיִיתָ בְּאֶרֶץ מִצְרַיִם״ (דברים ה׳, יד). צו הזכירה מהדהד כלייט־מוטיב לכל אורך המקרא. הפועל זכ״ר מופיע בו 222 פעמים. הזיכרון, במובן זה, <b>הנו</b> היפוך תפקידים: אל תפגע בזר, כי פעם היית אתה במקומו. התבונן בעולם מנקודת מבטו, כי זו הייתה נקודת מבטם של אבותיך, ואתה לא חדלת לזכור את סיפורם ולחיותו מחדש. המוסר המקראי הוא סדנה מתמשכת בהיפוך תפקידים.
למקרא יש מאפיין ספרותי בולט. זהו מה שכינתה ג׳וליה קריסטבה ״אינטרטקסטואליות״: האופן שבו טקסט אחד עשוי להיות ״ספיגה ושינוי של טקסט אחר״. את האינטרטקסטואליות במקרא, הטבועה במבנהו, מכנה מייקל פישביין ״פרשנות פנים־מקראית״. ״דברי תורה עניים במקומן ועשירים במקום אחר״, אמרו חז״ל,<sup style="color: gray;">5</sup> והתכוונו לכך שהמשמעות המלאה של מילה או של ביטוי תימצא רק בהתבוננות במכלול השלם. משמעותה של מילה המופיעה <b>פה</b> טמונה לפעמים במילה המופיעה <b>שם</b>, בריחוק עניינים וזמנים.
את הביטוי ״גֵּר וְתוֹשָׁב״ אנו פוגשים לראשונה בפרק כג בספר בראשית. שרה אך זה מתה, ואברהם צריך לקבור אותה. זוהי סיטואציה אירונית. פעמים רבות הובטחה לו הארץ, והנה עתה, כשהוא זקוק רק לחלקת קבר לאשתו, מתברר שאפילו ארבע אמות קרקע אין בבעלותו, ולא זו אף זו, היות שהוא נווד נכרי לא מובטחת לו אפילו הזכות לקנות קרקע. הוא נושא ונותן עם החִתים בחברון, ופותח את השיחה במילים אלו:
<span class="poetry indentAll">גֵּר וְתוֹשָׁב אָנֹכִי עִמָּכֶם. (בראשית כ״ג, ד)</span>
אין זה רק דיבור נוסחתי. אברהם מודה שאין לו מעמד משפטי. כזר ותושב עראי אין לו זכאות לבעלות על קרקע. הוא תלוי ברצונם הטוב של החתים, וצריך לקבל את הסכמתם אפילו לפתיחת שיחה עם בעל המערה, עֶפרון.
הניגוד הזה מעמיד אותנו, הקוראים, בפני דיסוננס קוגניטיבי שאפשר ליישבו רק בדרך אחת: להניח שהכתוב מגלם את הפְּרֶהיסטוריה של ישראל. שספר בראשית עוסק בהבטחה, לא במימושה. יום אחד זה ישתנה. ישראל יהיה לאומה ותהיה לו ארץ משלו. לצאצאי אברהם יהיה בית.
והנה, הזמן חולף. בני־ישראל יוצאים לגלות. הם נגאלים מעבדות. משה מוליך אותם ממצרים אל הארץ. עכשיו נותר רק לחכות שייכנסו הביתה. שסוף־סוף תהיה להם ארץ. הם לא יעמדו עוד במקום שעמד בו אברהם. ואז, באחד מרגעי שינוי־הפרדיגמה הגדולים במקרא, מגיעה פרשת ״בהר״ והופכת את הקערה על פיה:
<span class="poetry indentAll">וְהָאָרֶץ לֹא תִמָּכֵר לִצְמִתֻת, כִּי לִי הָאָרֶץ; כִּי <b>גֵרִים וְתוֹשָׁבִים</b> אַתֶּם עִמָּדִי. (ויקרא כ״ה, כג).</span>
מתברר שגורלה של משפחת אברהם אינו ארעי אלא קבוע: זמניות מתמדת. בני־ישראל לא ייהנו מוודאות, לא יזכו לבית קבוע ובלתי־מותנה, גם לא בארצם המובטחת. ״יָדֹעַ תֵּדַע כִּי גֵר יִהְיֶה זַרְעֲךָ בְּאֶרֶץ לֹא לָהֶם״, נאמר לאברהם בחיזיון קודר של גלות (בראשית ט״ו, יג). כשקראנו את החזון ההוא, את ברית בין הבתרים, חשבנו שהכוונה היא למצרים. עתה מתחוור לנו שהכוונה הייתה גם לארץ ישראל. זוהי האירוניה הגדולה והמהדהדת של חמשת חומשי התורה.
ושוב, הזמן חולף. בני־ישראל נכנסים לארץ. זה מתחיל כאַמְפִיקְטִיוֹניה, פדרציה רופפת של שבטים שבשעות חירום קמות להנהיגה דמויות כריזמטיות הידועות בכינוי שופטים. בימי שמואל נוצרת ממלכה. כעבור דור אחד, בימי שלטון דוד, המלוכה נעשית שושלתית, מעין ברית־לדורות, ולבירת הממלכה נבחרת ירושלים. אבן הבניין האחרונה כבר כמעט הונחה במקומה: המקדש. דוד מכין תכניות, אך מתבשר שהמלאכה תושלם רק בידי בנו. ברגע הזה, רגע השיא של תולדות ישראל, דוד מקהיל את העם ונושא תפילה:
<span class="poetry indentAll">בָּרוּךְ אַתָּה ה׳, אֱלֹהֵי יִשְׂרָאֵל אָבִינוּ, מֵעוֹלָם וְעַד עוֹלָם. לְךָ ה׳ הַגְּדֻלָּה וְהַגְּבוּרָה וְהַתִּפְאֶרֶת וְהַנֵּצַח וְהַהוֹד, כִּי כֹל בַּשָּׁמַיִם וּבָאָרֶץ, לְךָ, ה׳ הַמַּמְלָכָה... וְכִי מִי אֲנִי וּמִי עַמִּי כִּי נַעְצֹר כֹּחַ לְהִתְנַדֵּב כָּזֹאת? כִּי מִמְּךָ הַכֹּל וּמִיָּדְךָ נָתַנּוּ לָךְ. <b>כִּי גֵרִים אֲנַחְנוּ לְפָנֶיךָ וְתוֹשָׁבִים כְּכָל אֲבֹתֵינוּ</b>. כַּצֵּל יָמֵינוּ עַל הָאָרֶץ וְאֵין מִקְוֶה. ה׳ אֱלֹהֵינוּ, כֹל הֶהָמוֹן הַזֶּה אֲשֶׁר הֲכִינֹנוּ לִבְנוֹת לְךָ בַיִת לְשֵׁם קָדְשֶׁךָ — מִיָּדְךָ הוּא וּלְךָ הַכֹּל. (דברי הימים א׳ כ״ט, י–טז)</span>
אפילו בפסגת חייהם הלאומיים זוכרים בני־ישראל שהם זרים בארץ שאינה שלהם. בַּקֶּשֶׁת האינטרטקסטואלית המיוחדת הזאת, מאברהם דרך משה עד דוד, מִשַחַר טרוֹם התגבשותם לעם ועד נסיקתם למעמד של מעצמה, המסר אינו משתנה: בני עם הברית יהיו כזרים בביתם שלהם, כדי שיֵדעו לתת לזרים להרגיש כמו בבית. רק כך יוכלו לנצח את החזק שבכל דחפי הרוע: את הרגשת האיוּם מצדו של האחר, זה שאינו כמונו.
אברהם ומשה, שתי דמויות המפתח של חמשת חומשי תורה, יודעים בדיוק מהו להיות זר. מסעו של אברהם מתחיל בצו ״לֶךְ לְךָ מֵאַרְצְךָ וּמִמּוֹלַדְתְּךָ וּמִבֵּית אָבִיךָ״ (בראשית י״ב, א) — צא מכל המקומות <b>שאינך</b> זר בהם. משה, מנהיגם של בני־ישראל, אינו גדל ביניהם. הוא זר כפול: בעיני המצרים הוא זר כי הוא מן העברים, ובעיני העברים הוא זר כי מראהו כמצרי. הוא בורח למדיין, אל זָרוּת נוספת, מתחתן עם ציפורה בת כוהן מדיין, ולילד הנולד לו ולה הוא קורא גֵּרְשֹׁם, ״כִּי אָמַר: גֵּר הָיִיתִי בְּאֶרֶץ נָכְרִיָּה״ (שמות ב׳, כב).
לעם הנושא את משא המסר הזה, בני־ישראל, יש תפקיד מיוחד על במתו של אלוהים. הם נועדו להיות התגלמותה של הזרות. אופן התנהגותו של עם ישראל כלפי זרים, ואופן התנהגותן של האומות כלפי ישראל, האומה הזרה, יהיו נייר הלקמוס לרמתה המוסרית של ציביליזציה.
אמפתיה, סימפטיה, ידע ורציונליות, די בהם בדרך כלל כדי להניח לנו לחיות בשלום עם אחרים. אך לא כן בזמנים קשים. סרבים, קרואטים ומוסלמים חיו יחד בשלווה בבוסניה שנים על גבי שנים. כך גם בני־הוטו ובני־טוטסי ברואנדה. הבעיה מתעוררת בעתות שינוי ותסיסה, כאשר הבריות חרדות וחוששות. משום כך נדרשים כלי מגן מיוחדים, ועל כן כה מרבה התנ״ך לדבר על זיכרון ועל היסטוריה, הדברים הנוגעים היישר בלב זהותנו. עלינו לזכור שפעם היינו בצד האחר של המשוואה. היינו זרים: הנדכאים, הקרבנות. זכירת העבר היהודי מכריחה אותנו לחוות היפוך תפקידים. בעיצומה של החירות עלינו להזכיר לעצמנו איך הרגשנו כשהיינו עבדים.
מה שאירע לצ׳ונאד־דוד סגדי הוא בדיוק זה: היפוך תפקידים. הוא היה שונא וגילה שהוא משתייך לשנואים. התגלית מְהַפֶּכֶת־התפקידים שלו היא שריפאה אותו מן האנטישמיות. זו הייתה לו התגלות מְשַנת־חיים. התנ״ך אומר לנו שסבלם של בני־ישראל במצרים נועד אף הוא להיות חוויה משנת־חיים. העם שחַי כגר והתייסר כגר היה לעם המצֻווה לאהוב את הגר.
הדרך הטובה ביותר לרפא אנטישמיות היא לתת לאנשים להרגיש איך זה להיות יהודי. הדרך הטובה ביותר לרפא איבה כלפי זרים היא לזכור שגם אנחנו, בעיניו של מישהו אחר, זרים. זיכרון והיפוך תפקידים הם המכשירים היעילים ביותר שיש לנו לגירוש החושך האופף לעתים את נפש האדם.
<h3>פרק יא; האוניברסליות של הצדק, הפרטיקולריות של האהבה</h3>
<span class="poetry indentAll">בעולם המתהווה של סכסוכים אתניים והתנגשות ציביליזציות סובלת האמונה המערבית באוניברסליות של התרבות המערבית משלוש בעיות: היא כוזבת, היא בלתי מוסרית והיא מסוכנת... אימפריאליזם הוא התוצאה ההגיונית ההכרחית של אוניברסליזם. (סמואל הנטינגטון)</span>
מתחת לכל הדיון שלנו יושבת השאלה המתבקשת: למה אלוהים צריך לבחור מלכתחילה? לשם מה כל הדרמה הזו של בנים נבחרים ולא־נבחרים? למה יצחק ולא ישמעאל? למה יעקב ולא עשו? למה אברהם ולא אחרים? למה ישראל ולא האנושות כולה?
התופעה הזאת עוררה יותר כעסים והכפשות, בלבול ואי־הבנה, מכל תופעה אחרת בתולדות הרוח במערב. <b>למה אלוהים בוחר</b>? היהדות נראית כעומדת באמצע הדרך בין הדתות הפרטיקולריות של העולם האלילי — כל עם ואליליו שלו — ובין הדתות בעלות השאיפה האוניברסלית, האיסלאם והנצרות, הגורסות אל אחד, אמת אחת, דרך אחת, נתיב אחד לישועה, שער אחד לשמים.
השתיים, שותפותיה של היהדות למונותיאיזם האברהמי, שאלו ממנה רבות. הנצרות — את אמונתה באל אחד ואת כתבי הקודש שלה. האיסלאם — את סיפוריה ואת נביאיה. אך לא זו ולא זו לא שאלו מן היהדות את המאפיין הייחודי ביותר שלה: את <b>השילוב שהיא עושה בין תפיסה אוניברסלית של אלוהים כבורא העולם וריבונו, ובין תפיסה פרטיקולרית של הברית שכרת, תחילה עם אברהם ואחר כך עם משה ובני־ישראל</b>. קל להבין מדוע. אם אלוהים הוא אלוהי כל האנושות, ההיגיון מחייב לכאורה שכל האנושות תעבוד אותו באותה דרך.
אבל מה אם <b>המקרא חרד מפני אלימות בשם אלוהים</b>? מה אם המקרא התעמת אִתה ישירות? מה אם עלינו לקרוא בו לאור הידיעה הזאת? התעניינותו של המקרא באלימות ניכרת בו מראשיתו. מעשה הפולחן המתועד הראשון, מנחותיהם של קין והבל, הוביל היישר אל הרצח הראשון. הקשר בין דת לאלימות מוטח בקורא כבר סמוך לכריכה הקדמית של התנ״ך. לא הרבה אחרי זה המקרא מסביר את הסיבה למבול: ״וַתִּשָּׁחֵת הָאָרֶץ לִפְנֵי הָאֱלֹהִים <b>וַתִּמָּלֵא הָאָרֶץ חָמָס</b>״ (בראשית ו׳, יא). האלימות אינה עניין זניח בספר בראשית. היא מרכזית. היא גורמת לאלוהים להתחרט על ״כִּי עָשָׂה אֶת הָאָדָם בָּאָרֶץ״ (בראשית ו׳, ו).
בפרק ב ראינו <b>מדוע</b> בני־האדם אלימים. הדבר קשור לעובדת היותנו חיות חברתיות. אנחנו יוצרים קבוצות. אנחנו ישויות שבטיות. אנחנו מחולקים ללאומים שונים ולתרבויות שונות, לשפות שונות ולמערכות שונות של כללי התנהגות, והשתייכויות אלו הן נתוני היסוד של זהותנו. האנושות איננה מתקיימת באופן מופשט, וכמוה גם לא שפה או ספרות או אהבה. הזהות חיה, בעל כורחה, במערכת של ריבוי. ועל כן היא מובילה לאלימות. היא מחלקת את העולם לאנחנו והם. היא מקור המלחמה. בתקופות קיצוניות, כגון זו שלנו, היא יוצרת דואליזם פתולוגי, תופעה ההופכת בני־אדם לפראי אדם, לעתים בשם אלוהים.
עוד ראינו בפרק ב כי לאורך ההיסטוריה היו שלושה ניסיונות גדולים לברוח מן הזהות, אולם אף לא אחד מהם הצליח. הנצרות והאיסלאם אמרו, למעשה, שתיהן: אל אחד, ועל כן זהות אולטימטיבית אחת. בשל כך הן נלחמו זו בזו בימי הביניים, ובשל כך הן מתנגשות גם היום במזרח התיכון, באפריקה ובחלקים מאסיה. העיקרון ״אל אחד, אמת אחת, דרך אחת״ אינו תורם לשלום בעולם שיש בו אנשים אחרים עם דרכים אחרות. אולי יום אחד יתפסו כל בני־האדם את העולם, את עצמם ואת אלוהים באותו אופן. זהו חזון הנביאים. אבל לא עכשיו. עוד לא.
הניסיון הגדול השני הוא, כפי שראינו, הנאורות, החלופה החילונית האירופית לנצרות. הנאורות מבוססת על אוניברסליות לא של אלוהים אלא של התבונה. המדע והפילוסופיה, כך חשבו הוגי הנאורות, יצליחו היכן שנכשלו הדת וההתגלות. הם יאחדו את בני־האדם במה שעמנואל קאנט כינה ״השלום הנצחי״. הריאקציה לחזון הנאורות, כעבור כמאה שנה, הייתה הופעת הלאומנות, הגזענות והקומוניזם, שתי מלחמות העולם, השואה והגולאגים. זו הייתה שיבת המודחק.
הניסיון השלישי, המתחולל במערב בימינו אנו, נעשה בכיוון ההפוך: מוקד הזהות עובר מן הקבוצה לא אל קבוצת־העל של כלל האנושות, אלא אל היחיד. התוצאה היא אטומיזציה של החברה, התמוטטות המשפחה המסורתית, שחיקת הקהילה ואבדן הזהות הלאומית; והדבר יוצר תגובת נגד בדמות קיצוניות דתית בקרב אלה המחפשים זהות וקהילה. ישתדל המערב כאשר ישתדל, השבטים חוזרים בשעטה, גל אחר גל, בזעם גובר והולך.
בפרק הזה אטען כי המקרא מתמודד עם הסוגיה הזאת באופן ישיר ומקורי מאוד. הוא עושה זאת בפרקים ו–יא בספר בראשית, באמצעות שני סיפורים מפורסמים: המבול ומגדל בבל.
התורה פורסת את עוונות דור המבול לאור השמש. האנשים היו רשעים, אלימים וכל יצר מחשבות לִבָּם ״רַק רַע כָּל הַיּוֹם״ (בראשית ו׳, ה). כך נשמע כישלון מוסרי שיטתי.
לעומת זאת, פתיחתו של סיפור מגדל בבל נשמעת כמעט אידילית. ״וַיְהִי כָל הָאָרֶץ שָׂפָה אֶחָת וּדְבָרִים אֲחָדִים״ (י״א, א). נראה כי האחדות שוררת בכול. בוני המגדל מכוונים לבנייה, לא להרס. כלל לא ברור מה היה חטאם. ובכל זאת, בעיני המקרא האירועים בבבל מבטאים תפנית חמורה נוספת, שכן ממש לאחר מכן קורא אלוהים לאברהם לפתוח פרק חדש לגמרי בסיפורה הדתי של האנושות.
לאמיתו של דבר, צמד הסיפורים הזה, המבול ומגדל בבל, הוא זוג מתואם של סיפורים על שתי החלופות הגדולות: זהות בלי אוניברסליות ואוניברסליות בלי זהות. התיאור המוצלח ביותר של דור המבול נכתב בידי הוגה שכלל לא התכוון לכך — האיש שהניח את יסודות הפוליטיקה המודרנית, תומס הוֹבְּס, ביצירתו הקלאסית משנת 1651 <b>לווייתן</b>. לדבריו, לפני היות המוסדות הפוליטיים, בני־האדם היו ב״מצב הטבעי״. הם חיו כיחידים או בקבוצות קטנות. בהעדר שליט יציב, ממשלה אפקטיבית וחוקים אכיפים, הם חיו בתוהו ובוהו אלים ומתמיד — ״מלחמת הכול בכול״ של תחרות על משאבים המצויים בצמצום. היה ״פחד מתמשך, וסכנת מוות אלים״. זהו בדיוק התיאור הניתן במקרא לחיים לפני המבול. <b>כשאין חסות של שלטון חוק, העולם מלא חמס</b>.
סיפור מגדל בבל מעיין במציאות ההפוכה. בדרך כלל הוא הובן שלא כהלכה. על פי הקריאה הרווחת, זהו סיפור אטיולוגי המסביר מה גרם לאנושות, שהייתה במקורה ״שָׂפָה אֶחָת וּדְבָרִים אֲחָדִים״, להתפצל לשפות רבות. זו קריאה מתקבלת על הדעת, אך שגויה. שהרי <b>כבר הפרק הקודם</b>, פרק י, תיאר את התפצלות האנושות לשבעים אומות, ״אִישׁ לִלְשֹׁנוֹ לְמִשְׁפְּחֹתָם בְּגוֹיֵהֶם״. כדי לתרץ זאת חייבת הקריאה הרווחת להסביר שסדר הפרקים אינו כרונולוגי.<sup style="color: gray;">2</sup> אלא שאין שום סיבה לחשוב כך.
ההפך הוא הנכון: התופעה של שפה אחת ודברים אחדים, המתוארת בתחילת פרק יא, איננה מצב טבעי ראשוני אלא מציאות כפויה. האחדת השפה הייתה מנהגן של האימפריות הקדומות. עדויות היסטוריות מימי האימפריה האשורית החדשה מלמדות שכובשים כפו את לשונם על העמים המנוצחים. כתובת מן התקופה מתעדת כי אשורבניפל השני ״גרם לכל העמים <b>לדבר שפה אחת</b>״. כתובת־גליל של סרגון השני אומרת, ״יושבי ארבע כנפות הארץ, דוברי לשונות נכר שלא יבינו איש את אשר ידבר רעהו... אשר לקחתי לשלל בפקודת אשור אדוני ובכוח סמכותי אילצתי <b>לדבר שפה אחת</b>״. האימפריה האשורית החדשה הפגינה את עליונותה בהתעקשה כי כל העמים והאוכלוסיות שכבשה ידברו את לשונה. סיפור מגדל בבל הוא ביקורת על האימפריאליזם.
רמז דק לכך מצוי גם בהקבלה הלשונית בין דבריהם של בוני מגדל בבל — בני דור הפלגה, כפי שהם מכונים במסורת הרבנית — לבין דברי פרעה ששעבד את בני־ישראל. אנשי בבל אמרו איש אל רעהו: ״<b>הָבָה</b> נִבְנֶה לָּנוּ עִיר וּמִגְדָּל וְרֹאשׁוֹ בַשָּׁמַיִם וְנַעֲשֶׂה לָּנוּ שֵׁם<b> פֶּן</b> נָפוּץ עַל פְּנֵי כָל הָאָרֶץ״ (בראשית י״א, ד). פרעה אמר לעמו על בני־ישראל: ״<b>הָבָה</b> נִתְחַכְּמָה לוֹ<b> פֶּן</b> יִרְבֶּה״ (שמות א׳, י). בכל המקרא אין עוד פסוק הכתוב במבנה ״הבה... פן...״. הזיקה בין הפרשיות מודגשת מכדי שתהיה מקרית. בבל ומצרים, שתיהן אימפריות המשעבדות אוכלוסיות שלמות וגוזלות מהן את זהותן ואת חירויותיהן. <b>בדור המבול היה חופש בלי משטר; בדור הפּלגה ובמצרים הפרעונית היה משטר בלי חופש</b>.
זהו אפוא הסיפור שהמקרא מספר: בראשית י מתאר את התפלגות האנושות לשבעים אומות ושבעים לשונות. בראשית יא מספר כיצד כבשה מעצמה אימפריאלית אומות קטנות, כפתה עליהן את לשונה ואת תרבותה, וכך הפֵרה את רצונו של אלוהים כי בני־האדם יכבדו את יחידיותם של כל אומה ושל כל יחיד. כאשר, בסוף הסיפור, אלוהים בלל את שפתם של הבונים, הוא לא יצר מצב עניינים חדש אלא השיב את הישן על כנו.
על פי פרשנות זו, סיפורי המבול ומגדל בבל אינם סיפורים היסטוריים גרידא. בהצטרפם יחדיו הם מהווים הצהרה פילוסופית על זהות ועל אלימות. המבול הוא מה שקורה כשיש ״אנחנו״ ו״הם״ ואין חוקים משותפים השומרים את השלום. התוצאה היא אנרכיה ואלימות. מגדל בבל הוא מה שקורה כשקבוצה מנסה לכפות משטר אוניברסלי, מכריחה את ה״הם״ להיות ״אנחנו״. התוצאה היא אימפריאליזם ואבדן החירות. זכרו את דברי סמואל הנטינגטון שציטטנו בראש פרקנו: ״בעולם המתהווה של סכסוכים אתניים והתנגשות ציביליזציות <b>סובלת האמונה המערבית באוניברסליות של התרבות המערבית משלוש בעיות: היא כוזבת, היא בלתי מוסרית והיא מסוכנת</b>... אימפריאליזם הוא התוצאה ההגיונית ההכרחית של אוניברסליזם״. <b>כשתרבות אחת נכפית על הכול ורומסת את הרבגוניות של הלשונות והמסורות, זוהי מתקפה נגד ההבדלים שאלוהים חנן אותנו בהם</b>. בלשונו של הקוראן: ״הוי האנשים, בראנו אתכם מתוך זכר ונקבה, וחילקנו אתכם לעמים ושבטים למען תבחינו ביניכם״.
המבול ומגדל בבל הם אפוא שתי קרניה של הדילמה האנושית הבסיסית. אנחנו שונים. אנחנו שבטיים. ושבטים מתנגשים. התוצאה היא אלימות — שבמבול כמעט השמידה את האנושות. אולם אם נבטל את ההבדלים ונכפה על הכול תרבות יחידה, חילונית או דתית, התוצאה תהיה רודנות ודיכוי. המקרא הוא ניסיון ייחודי למצוא מפלט מהדילמה הזאת — מתוך כך שהוא מראה איך יכולות להתקיים יחדיו אחדותו של האל ורבגוניותה של האנושות.
הרבגוניות היא הנותנת לחיים על פני האדמה את צבעם ואת מרקמם. האמנות, המוסיקה, הסיפורים, החגים, האוכל, השתייה, המחול: כל אלה פרטיקולריים. אף לא אחד מהם הוא אידיאה אוניברסלית מופשטת. הפילוסוף המנוח סידני מורגנבסר, איש אוניברסיטת קולומביה, היה בעל חוש הומור נפלא (סמוך למותו הוא שאל פילוסוף אחר, ״למה אלוהים נותן לי לסבול כל כך? רק משום שאינני מאמין בו?״) פעם לקח את תלמידיו למסעדה והזמין מרק. איזה מרק, שאל אותו המלצר, מרק עוף, מרק ירקות או חמיצה? — לא זה ולא זה ולא זה, השיב מורגנבסר. פשוט מרק. המלצר, שלא היה פילוסוף, התייאש. אך התלמידים הבינו את הנקודה. אין סתם ״מרק״ שאיננו מרק מסוים. אי־אפשר לדבר בשפה מופשטת על מרק, וגם לא על זהות. ההצהרה ״אני אדם״ אין די בה לכונן זהות. היו מן הפילוסופים היוונים הקדומים שסברו כך, אך הדבר היה אפשרי רק משום שהם סברו שהיוונים הם היחידים הראויים באמת להיקרא בני־אדם. הזהויות מרובות, ומרובות־פנים. זהו היסוד לרבגוניות ההכרחית של האנושות.
אם כן, איך נמנע את האלימות המתחוללת כשקבוצות שונות נפגשות ומתנגשות? התשובה שהמקרא מציע היא שיש דבר העומד מעל ומעבר להבדלים בינינו. הדבר הזה הוא אלוהים, והוא טבע את צלמו בכל אחד מאתנו. ומשום כך חייו של אדם קדושים, ונפש אחת שקולה לעולם שלם. אחדות האל תובעת מאתנו לכבד את הזר, את הנכרי, את השונה, מפני שאף על פי שהוא אינו עשוי בצלמנו — מוצאו, אמונתו או תרבותו אחרים משלנו — הוא עשוי בצלם אלוהים.
אלוהים הוא אפוא אוניברסלי. אבל יחסינו אתו הם פרטיקולריים. המקרא מבטא זאת בשני הכינויים העיקריים שהוא נותן לאלוהים: אלוהים וה׳ (שם הויה). אלוהים הוא הפן האוניברסלי. בספר בראשית, אלוהים מדבר אל אבימלך מלך גרר (כ׳, ג). יוסף, הדוחה את מַדוּחיה של אשת פוטיפר, אומר לה ״וְאֵיךְ אֶעֱשֶׂה הָרָעָה הַגְּדֹלָה הַזֹּאת וְחָטָאתִי לֵאלֹהִים?״ (ל״ט, ט). פרעה אומר לעבדיו בהתפעלות על יוסף, במַנותו אותו למִשנהו, ״הֲנִמְצָא כָזֶה אִישׁ אֲשֶׁר רוּחַ אֱלֹהִים בּוֹ?״ (מ״א, לח). המוסר הכללי מתואר כ״יִרְאַת אֱלֹהִים״ (כ׳, יא). ״אלוהים״ הוא מונח אוניברסלי לחלוטין, ההולם כל מערכת יחסים בין אלוהים לאדם — במסגרת ברית אברהם או מחוצה לה.
ה׳, לעומת זאת, הוא כינוי פרטיקולרי. כך מכונה אלוהים בהקשר של ברית אברהם תחילה וברית משה לאחר מכן. זהו שם פרטי, לא שם עצם כללי. הוא אמור בשפת האינטימיות והקִרבה. כשהמקרא מבקש לתאר יחסי אדם-אל מן הסוג שמרטין בובר כינה יחסי אני-אתה, הוא משתמש בשם ה׳.
משום כך מתאר ספר בראשית <b>שתי</b> בריתות, הראשונה עם נוח ודרכו עם האנושות כולה, השנייה עם אברהם וצאצאיו נושאי בריתו, שאינם האנושות כולה כי אִם עַם פרטיקולרי אחד בתוכה. ברית נוח (בראשית ט׳) נוקטת לשון ״אלוהים״ לכל אורך הדרך, ואילו ברית אברהם משתמשת בשם ה׳ (בראשית ט״ו, יח; י״ז, א–ב). ברית נוח מבטאת את אחדות האל, ואת האחריות וצלם־האלוהים של האדם. ברית אברהם מבטאת את הפרטיקולריות של יחסינו עם אלוהים, המתבטאת בזהות המסוימת שלנו, בהיסטוריה ובשפה ובספרות. כתוצאה מכך, במקרא יש שני מעגלים של מוסריות: <b>מוסר</b> כללי החל על כל אדם, מבני־ישראל ושאינו מבני־ישראל, ו<b>אתיקה</b> שהיא קוד התנהגות מסוים המעצב את מערכות היחסים בתוך הקבוצה. בלשון הפילוסופיה העכשווית, המוסר הוא דק (מופשט, כללי) ואילו האתיקה עבה (גדושה במרקם מקומי ובפרטים ייחודיים).
המוסר החל על כל אדם, על פי המקרא, הוא צדק, הגינות והימנעות מפגיעה בזולת. זה היה הדבר הראשון שאברהם נועד להנחיל לצאצאיו: ״וְשָׁמְרוּ דֶּרֶךְ ה׳ לַעֲשׂוֹת צְדָקָה וּמִשְׁפָּט״ (בראשית י״ח, יט). צדק, הגינות והימנעות מפגיעה הם הדברים שאנו חבים לכל אחד, יהודי וגוי, מאמין ואתיאיסט, חבר וזר, בן־ארצנו ובן־נכר.
האתיקה החלה <b>בתוך</b> קהילת הברית נוגעת למושגים עבים יותר כגון קדושה, יראה, נאמנות וכבוד. זוהי אתיקה של הקדוש, לא אתיקה של הטוב. זהו גם סוג האתיקה שהמהפכנים הצרפתים כינו ״אחווה״. המקרא אומר לא פעם דברים כגון ״וְכִי יָמוּךְ אָחִיךָ...״ כמו היו כל בני־ישראל אחים. היא מחילה את שפת הקִרבה המשפחתית על הקבוצה כולה. ברית אברהם איננה רק ברית משפחתית. אין היא עניין של ייחוס ביולוגי בלבד. אפשר להתגייר. רות לא הייתה ישראלית אתנית. היא הייתה מואבית. אך היא נהייתה חלק מקהילת הברית וזכתה להיות הסבתא רבא של דוד, גדול מלכי ישראל. מכאן שכשהמקרא משתמש בלשון משפחתית הוא עושה זאת באופן מטפורי; אך זוהי מטפורה רבת־כוח. יהודים חשים אחריות הדדית כאילו היו משפחה מורחבת אחת.
התנ״ך משלב אפוא בין שני היסודות הנבדלים של החיים המוסריים־אתיים. ישנו הצדק, וישנה האהבה. הצדק הוא אוניברסלי. האהבה פרטיקולרית. הצדק חייב להיות מנותק ואחיד ולחול על הכול בשווה. אסור שהאהבה תיגע בו. אם שופט מכריע בדין לטובת בעל־דין מסוים מפני שהוא בן־משפחתו או חברו, אין זה צדק אלא סילוף של הצדק. האהבה, לעומת זאת, פרטיקולרית לגמרי. קראו בדואט הנפלא שאנו מכירים בשם ״שיר השירים״, ותשמעו את האוהב והאוהבת מפליגים בשבחי הדברים היפים בעיניהם איש אצל רעותו ואישה אצל דודה: השיער, הצוואר, המצח, הרגליים. לאוניברסליות אין כאן דריסת רגל. כאן, במשכן האהבה, עניין לנו ב״פרטיה הפרטיים של הטָרֶפֶת״, כדברי המשורר ואלאס סטיבנס. מכאן ש״אלוהים״, הפן האוניברסלי של אלוהים, מבטא את מידת הדין שלו, וה׳, הפן הפרטיקולרי, מבטא את ההיבט האוהב שלו, את מידת הרחמים.
עתה נבין מדוע לאחר מגדל בבל והניסיון לכפות שפה אחת על אוכלוסייה רבגונית בוחר ה׳ באברהם וקורא לו ללכת־לו ממולדתו אל מקום שהוא יהיה בו גר ותושב, שונה מן היתר. נוח ובריתו מגלמים את האוניברסליות ואת הצדק. אברהם וצאצאיו יגלמו את הפרטיקולריות ואת האהבה.
ברית נוח היא הקוד האוניברסלי של המקרא, תשתיתו של הסדר החברתי הצודק. שבע מצוות בני־נוח, כפי שהבינון חז״ל, מעמידות אמות מידה כלליות לחברה הוגנת: כבוד בסיסי לאלוהים, לחיי אדם, למשפחה, לרכוש, לרווחת בעלי החיים ולשלטון החוק. אלה הם עקרונות כלליים, לא ספציפיים: דקים, לא עבים. הם חלים על כל אדם באשר הוא עשוי בצלם אלוהים, ועל כן ראוי לכָבוד סגולי ולהתחשבות. אלה הם כללים אוניברסליים של מה שאנו מכנים כיום תחומי אחריות וזכויות.
אבל הם חלים על מה שיש לנו במשותף, לא על מה שעושה אותנו לנבדלים. ועל כן התנ״ך צועד צעד נוסף, מהאוניברסלי אל הפרטיקולרי: אל סיפור אברהם ושרה ובני־ישראל, סיפור מסעם על פני הזמן והמרחב אל הארץ המובטחת. הוא מספר מהם חיים אנושיים בריבונות מתמשכת, ובאומְנָה צמודה, של אלוהים. יש בו דין וצדק, אבל גם, ובעיקר, אהבה.
אין משתמע מן המקרא שסיפור אברהם או סיפור בני־ישראל הם הסיפור היחיד. להפך; כדבר ה׳ בפי הנביא עמוס (ט׳, ז): ״הֲלוֹא כִבְנֵי כֻשִׁיִּים אַתֶּם לִי, בְּנֵי יִשְׂרָאֵל, נְאֻם ה׳. הֲלוֹא אֶת יִשְׂרָאֵל הֶעֱלֵיתִי מֵאֶרֶץ מִצְרַיִם, וּפְלִשְׁתִּיִּים מִכַּפְתּוֹר, וַאֲרָם מִקִּיר!״ ה׳ הוא הכוח הפעיל גם בהיסטוריה של עמים אחרים. כשם שאת ישראל העלה ממצרים, כך העלה את הפלשתים מאיי כפתור ואת הארמים מקיר. ה׳ שולח נביא, יונה, אל אויבתה של ישראל, אל אשור, כדי לשכנע את בניה לחזור בתשובה ולהינצל מאסון. ישעיהו אפילו מנבא כי יום יבוא וה׳ יגאל את אויבתה הגדולה האחרת של ישראל, את מצרים, מנוגשיה — ממש כפי שפדה את בני־ישראל מהדיכוי המצרי:
<span class="poetry indentAll">בַּיּוֹם הַהוּא יִהְיֶה מִזְבֵּחַ לַה׳ בְּתוֹךְ אֶרֶץ מִצְרָיִם וּמַצֵּבָה אֵצֶל גְּבוּלָהּ לַה׳. וְהָיָה לְאוֹת וּלְעֵד לַה׳ צְבָאוֹת בְּאֶרֶץ מִצְרָיִם: כִּי יִצְעֲקוּ אֶל ה׳ מִפְּנֵי לֹחֲצִים — וְיִשְׁלַח לָהֶם מוֹשִׁיעַ וָרָב וְהִצִּילָם. וְנוֹדַע ה׳ לְמִצְרַיִם, וְיָדְעוּ מִצְרַיִם אֶת ה׳ בַּיּוֹם הַהוּא, וְעָבְדוּ זֶבַח וּמִנְחָה וְנָדְרוּ נֵדֶר לַה׳ וְשִׁלֵּמוּ. וְנָגַף ה׳ אֶת מִצְרַיִם נָגֹף וְרָפוֹא, וְשָׁבוּ עַד ה׳ וְנֶעְתַּר לָהֶם וּרְפָאָם. בַּיּוֹם הַהוּא תִּהְיֶה מְסִלָּה מִמִּצְרַיִם אַשּׁוּרָה, וּבָא אַשּׁוּר בְּמִצְרַיִם וּמִצְרַיִם בְּאַשּׁוּר וְעָבְדוּ מִצְרַיִם אֶת אַשּׁוּר. בַּיּוֹם הַהוּא יִהְיֶה יִשְׂרָאֵל שְׁלִישִׁיָּה לְמִצְרַיִם וּלְאַשּׁוּר, בְּרָכָה בְּקֶרֶב הָאָרֶץ. אֲשֶׁר בֵּרֲכוֹ ה׳ צְבָאוֹת לֵאמֹר: בָּרוּךְ עַמִּי מִצְרַיִם וּמַעֲשֵׂה יָדַי אַשּׁוּר וְנַחֲלָתִי יִשְׂרָאֵל. (ישעיה י״ט, יט–כה)</span>
גם אין משתמע מן המקרא שלמשפחת אברהם יש מונופול על המידות הטובות. אחת הגיבורות של יציאת מצרים, אישה שבלעדיה לא היה משה רבנו יכול להיעשות מנהיג, היא בת פרעה. רחב, שנתנה מחסה למרגלים ששלח יהושע, היא זונה מיריחו (יהושע ב׳). יעל, הגיבורה שהצילה את ישראל מיד סיסרא, היא קֵינית (שופטים ד׳). אוריה, שנאמנותו המוחלטת לדוד עומדת בניגוד כה חריף לבגידתו של דוד בו, הוא חתי (שמואל ב׳ י״א). איוב, הדוגמה הבולטת ביותר במקרא לאדם צדיק, איננו מבני־ישראל.
משה מותח ביקורת מתמדת על בני־ישראל. הוא אומר להם, ״לֹא בְצִדְקָתְךָ וּבְיֹשֶׁר לְבָבְךָ אַתָּה בָא לָרֶשֶׁת אֶת אַרְצָם״ (דברים ט׳, ה). עמדה זו שבה ומהדהדת בפי הנביאים, עד למלאכי, מאחרוני אחרוניהם: ״כִּי מִמִּזְרַח שֶׁמֶשׁ וְעַד מְבוֹאוֹ גָּדוֹל שְׁמִי בַּגּוֹיִם... וְאַתֶּם מְחַלְּלִים אוֹתוֹ!״ (מלאכי א׳, יא–יב).
השלכותיה של נקודה זו עצומות. <b>עם נבחר הוא היפוכו של גזע אדונים</b>, ראשית מפני שאין כאן גזע אלא ברית; שנית, כי הוא קיים כדי לעבוד את האלוהים, לא כדי לשעבד אחרים. גזע אדונים סוגד לעצמו; עם נבחר סוגד להוויה שמעבר לו. גזע אדונים מעריץ את החוזק; עם נבחר דואג לחלש. גזע אדונים מאמין בזכויותיו; עם נבחר יודע רק שיש לו אחריות. אצל גזע אדונים, הסגולות החשובות הן הגאווה, הכבוד והתהילה; אצל עם נבחר, הסגולה המוערכת היא הענווה. גזע אדונים מקים מבנים מונומנטליים, חורת כתובות ניצחון ויוצר ספרות של האדרה עצמית. עם ישראל יצר ספרות העסוקה, במידה שאין דוגמתה בהיסטוריה, בביקורת עצמית.
אם כן, למה יצחק ולא ישמעאל? למה יעקב ולא עשו? כי ישמעאל ועשו הם אנשים חזקים ובעלי תושייה השורדים בזכות כשרונם ומיומנותם שלהם. אנשי הברית נועדו להעיד בגופם על משהו שמעבר לו. יצחק ויעקב אינם חזקים. מעדיפות אותם האימהות שלהם, לא אבותיהם. הם הצעירים, לא הבכורים. לאבות ניתנו שתי ברכות מאת ה׳: ארץ וצאצאים. אולם שרה, רבקה ורחל היו עקרות, והאבות לא היו בעלי הארץ. אברהם היה צריך לשאת ולתת על הזכות לרכוש חלקת קרקע ולקבור את אשתו. יצחק ספג תגובות אלימות מצד האוכלוסייה המקומית כאשר חזר ופתח את הבארות שחפר אביו. יעקב נאלץ לשלם מאה קשיטה כדי לקנות פיסת קרקע ולנטות עליה את אוהלו.
משה, האיש שנשא את דבר ה׳, הוא האיש שהעיד על עצמו ״לֹא אִישׁ דְּבָרִים אָנֹכִי... כְבַד פֶּה וּכְבַד לָשׁוֹן אָנֹכִי״ (שמות ד׳, י). עם ישראל נועד להיות העם שכוחו איננו שייך לו, כפי שמשה נועד להיות איש הדברים שמילותיו אינן משלו. הוא עתיד היה להיות עם שקיומו מנוגד לטבע. הוא היה קטן. ארצו, נקודת מפגש אסטרטגית בין יבשות ובין אימפריות, תקרוץ תמיד לכובשים. שלא כבמצרים וכבמסופוטמיה, אין בה נהרות גדולים המשקים אותה דרך קבע, והיא תלויה בחסדי הגשם. בניו של עם ישראל ימצאו את עצמם תולים את עיניהם בשמים ולא כובשים אותן בקרקע. במורשתו הלאומית לא תהיה תודעת ארץ של קבע ושל דרך־טבע, אלא של ארץ על תנאי (״כִּי גֵרִים וְתוֹשָׁבִים אַתֶּם עִמָּדִי״, ויקרא כ״ה, כג). בני־ישראל יהיו תמיד תלויים בכוחות שמעבר להם. עם נבחר אינו גזע אדונים כי אם היפוכו: קהילה משרתת. על שום כך תקפו תמיד את היהדות אלה שקיומה היה עלבון להם: אלה שראו את עצמם כגזע אדונים, כמעצמה אימפריאלית, או כנוצריה היחידים של האמת האלוהית.
כאן טמון הרעיון המובלע במבנהו הסיפורי של ספר בראשית. הוא פותח בארכיטיפים אוניברסליים — אדם, חווה, קין, הבל, המבול, ברית נוח והביקורת על בבל, ורק אז פונה אל הפרטיקולריות של ברית אברהם, כדי לומר לנו כי <b>האנושיות המשותפת לכולנו קודמת להבדלים הדתיים בינינו</b>. דת השוללת מאחרים את אנושיותם רק מפני שאמונתם אחרת אינה מבינה את אלוהי אברהם.
היהודים נעשו למקרה־המבחן של אמיתה זו. הם היו שונים: מונותיאיסטים בעידן אלילי, ואז לא־נוצרים באירופה הנוצרית. כיום הם הלא־מוסלמים הבולטים ביותר במזרח תיכון איסלאמי. היחס כלפי היהודים הוא, זה דורות רבים, הצַיָן הברור ביותר למידת נכונותה של תרבות, של דת או של אימפריה להאציל כבוד אדם או זכויות על זה־שאיננו־כמוה. הסיפור השוזר את ספרי המקרא, סיפור האל השופך את אהבתו על החלשים, המעטים, הפגיעים, השונים, הוא העושה את התנ״ך לנראטיב התקווה הגדול של המערב.
האהבה שהנביאים דיברו עליה, אהבתו של ה׳ לעם ישראל התזזיתי וקשה העורף, היא אהבת השונה בגלל שונותו, לא אהבת הזהה בגלל זהותו. <b>האהבה היא פרטיקולרית</b>. משום כך, לאחר שנתן לאנושות בברית נוח את החוקים הכלליים לחברה מוסרית, פנה אלוהים לאברהם וציווה אותו ואת צאצאיו להיות דוגמאות חיות לחיים מתוך אהבת אלוהים — אהבה דו־כיוונית.
<b>אין מערכת יחידה ופשוטה שתכבד בו בזמן את המשותף לכולנו ואת ההבדלים בינינו</b>. שבטיות — זהות בלי אוניברסליות — מובילה לאלימות. אימפריאליזם — אוניברסליות בלי זהות — מוביל לאבדן החופש ולרמיסתה של עצם הרבגוניות העושה אותנו לאנושיים. לכן מציג התנ״ך שתי בריתות ולא אחת: אחת המכבדת את האנושיות המשותפת שלנו, ואחת המקדשת את הרבגוניות ואת הפרטיקולריות של האהבה. <b>והברית האוניברסלית באה קודם</b>. אהבת ה׳ חייבת להישען על כבוד אלוהים ועל הוקרת כל הברואים בצלמו וכדמותו.
הביטוי ״צלם אלוהים״ פרדוקסלי, כמעט סותר את עצמו. לאלוהים אין צלם ודמות: זוהי אקסיומה במקרא. התכחשות לכך, קרי עשיית צלם של אלוהים או סגידה לצלם שכזה, היא התגלמות העבודה הזרה. כשמשה שואל את אלוהים מיהו, תשובתו היא ״אֶהְיֶה אֲשֶׁר אֶהְיֶה״ (שמות ג׳, יד). אלוהים עומד מעל לכל הגדרה ומשבצת. אילו היה לו צֶלם, הוא היה נראה כך ולא אחרת; הוא היה כאן ולא שם; הוא היה בצבע הזה, בצורה ההיא, בצביון ההוא, לא באחרים. חכמינו הבינו את מלוא ההשתמעות של הדבר:
<span class="poetry indentAll">לפיכך נברא אדם יחידי, ללמדך שכל המאבד נפש אחת מישראל, מעלה עליו הכתוב כאילו איבד עולם מלא... ומפני שלום הבריות, שלא יאמר אדם לחברו אבא גדול מאביך... ולהגיד גדולתו של הקדוש ברוך הוא, שאדם טובע כמה מטבעות בחותם אחד וכולן דומין זה לזה, ומלך מלכי המלכים הקדוש ברוך הוא טבע כל אדם בחותמו של אדם הראשון ואין אחד מהן דומה לחברו.<sup style="color: gray;">8</sup></span>
כשם שהקב״ה אינו ניתן לקטלוּג, כך גם האדם.
המקרא הכין לנו הפתעה נוספת. אותו ביטוי, צלם אלוהים, האמור בבריאת האדם, אמור שוב כעבור שמונה פרקים — לאחר המבול, כחלק מבריתו של אלוהים עם נוח:
<span class="poetry indentAll">שֹׁפֵךְ דַּם הָאָדָם — <br>בָּאָדָם דָּמוֹ יִשָּׁפֵךְ. <br>כִּי בְּצֶלֶם אֱלֹהִים <br>עָשָׂה אֶת הָאָדָם. (בראשית ט׳, ו)</span>
הצהרה זו נשמעת כאשרור של ההצהרה בבראשית א, אך למען האמת הרי היא היפוכה. בבראשית א נאמר לנו ש<b>אנחנו</b> עשויים בצלם אלוהים. בבראשית ט נאמר לנו ש<b>האדם האחֵר</b> עשוי בצלם אלוהים. בראשית א מדבר על יתרון האדם על הבהמה ושלטונו בעולם הטבע (״וּמִלְאוּ אֶת הָאָרֶץ וְכִבְשֻׁהָ״). בראשית ט מציג את האיסור לרצוח. בין שני הפרקים נמצאת טרגדיה. בני־האדם ניצלו את שלטונם על הטבע כדי לנסות להשתלט על בני־אדם אחרים. התוצאות — מקין עד המבול — היו אלימות ורצח. כאלה הן עד היום. על כן, בראשית ט <b>איננו חזרה על בראשית א, אלא היפוכו</b>.
בראשית א עניינו העצמי; בראשית ט — האחר האנושי. <b>מי שאיננו עשוי בצלמי עשוי בכל זאת בצלם אלוהים</b> — זה הבסיס לברית אלוהים עם נוח; זוהי תביעה אוניברסלית, מכל התרבויות, אם רצונן לכבד את אלוהים שנתן לנו את חיינו. טרור, רצח חפים מפשע והקרבת חיי אדם למטרות פוליטיות אינם רק פשעים. הם גם חילול הקודש. מי שרוצח את צלם אלוהים בשם אלוהים מבצע חילול־קודש כפול.
המבנה הייחודי של הרוחניות המקראית — המתח המכויל־היטב בין האוניברסליות של הצדק ובין הפרטיקולריות של האהבה — הוא הדרך המשכנעת ביותר שאני מכיר לתת ביטוי דתי <b>גם</b> לאנושיות המשותפת לכולנו <b>וגם</b> להבדלים הדתיים בינינו. כיצד זה מתבטא בעולם המעשה?
נתבונן בחייו של אברהם. קוראי התנ״ך מכירים את סיפורו טוב כל כך, שאינם מבחינים בדרך כלל כמה הוא מוזר. לפנינו אבי המונותיאיזם, והנה, על פי פשוטו של מקרא, אברהם איננו מנתץ שום אליל, איננו מתווכח עם שום פוליתיאיסט, איננו מגייס שום תלמיד<sup style="color: gray;">9</sup> ואיננו מייסד שום תנועה דתית חדשה. הוא חי בין אנשים שאמונותיהם ואורחות חייהם זרים לשלו, אך הוא איננו מוכיח אותם, לבד ממקרה אחד, כאשר עבדי אבימלך, המלך שאברהם כרת אתו חוזה, תופסים את הבארות שחפר (בראשית כ״א, כה). הוא דורש מהם שיתנהגו על פי אמות המידה של המוסר הכללי, לא של האתיקה או של הקדושה.
כאשר בוחר אחיינו לוט לגור בקרב אנשי סדום, שהמקרא מתאר כ״רָעִים וְחַטָּאִים לַה׳ מְאֹד״ (י״ג, יג), אברהם אינו מעיר לו. הוא גם אינו מוקיע אותם. להפך, הוא יוצא למלחמה למענם (פרק י״ד). כשהוא שומע שאלוהים מתכנן להענישם, הוא מתחנן להצלתם ומתריס כלפי אלוהים אמירה מן הנועזות במקרא כולו: ״הֲשֹׁפֵט כָּל הָאָרֶץ לֹא יַעֲשֶׂה מִשְׁפָּט?״ (י״ח, כה).
אברהם איננו שואף לכפות את דעותיו על אחרים. אבל בני זמנו מרגישים שיש בו משהו מיוחד, אלוהי. מלכיצדק מלך שלם מברך אותו במילים ״בָּרוּךְ אַבְרָם לְאֵל עֶלְיוֹן קֹנֵה שָׁמַיִם וָאָרֶץ״ (י״ד, יט). החתים בחברון אומרים לו, ״נְשִׂיא אֱלֹהִים אַתָּה בְּתוֹכֵנוּ״ (כ״ג, ו). אברהם מרשים את הבריות באורחות חייו, לא באורחות החיים שהוא כופה על אחרים או אפילו מפציר בהם לאמץ. הוא שואף <b>להיות נאמן לאמונתו ובו בזמן להיות ברכה לאחרים בלי קשר לאמונתם</b>. דומני שזו מַתכונת מוצלחת גם למאה העשרים ואחת.
ניכר כי הייתה אהבה עמוקה בין אברהם לה׳, והיא אשר עוררה לימים לא רק יהודים, אלא גם נוצרים ומוסלמים, בדרכיהם השונות, לראות את עצמם כיורשיו. אבל כל מי שמאמץ את אברהם חייב לשאוף לחיות כמו אברהם. אין דבר זר יותר לרוח המונותיאיזם של אברהם ממה שנעשה היום בשמו של הג׳יהאד. ברבריות וברוטליות, אימוץ דרך הטרור ורצח חפים מפשע, רצח בדם קר של בעלי השקפה אחרת, רדיפת כוח בשמה של אימפריה, והרעיון שאפשר לכפות אמת בכוח — כל אלה הם יסודות פגאניים שמקומם לא יכירם בעולמם של אברהם ושל אלוהי אברהם. אין בהם לא צדק ולא אהבה. הם מחללים את שם האלוהים.
להיות מבני אברהם פירושו להיות פתוח לשכינת האל בכל מקום שהיא מתגלה בו. אמונתם של בני אברהם מסופרת בסדרת סיפורים שעניינם זרים שמתגלה כי אינם מה שחשבו שהם. תמר איננה זונה. רות איננה נכרייה. משה אינו מצרי. שלושת אורחיו של אברהם אינם רק אנשים. לפעמים מתברר שזרים הם בעצם מלאכים. בת פרעה מתגלה כגיבורה. דוד, הילד שאיש אינו משגיח בו, נהיה גדול מלכי ישראל. הצו האתי העולה מאמונה שכזו הוא: חפשו את חותמו של אלוהים בפניו של האחר. אל תאמינו אף פעם שאלוהים יכול להיות מוגדר רק בידי אנשים שהם כמוכם ומוגבל לתחומם בלבד. אלוהים גדול יותר מכל אומה, לשון, תרבות ואמונה. הוא שוכן בקרב קבוצתנו, אבל הוא שוכן גם מעבר לה.
וכיוון שהאופן המקשר את המחשבה האנושית והרגשותיה עם האורה האלוהית הבלתי גבולית, ועליונה מכול, מוכרח להיות בגוונים משונים, בשביל כך שונות הן ארחות החיים הרוחניים בכל עם וקיבוץ רשום, כתב הרב קוק. ״יש צדיקים בעובדי כוכבים שיש להם חלק לעולם הבא״, אמרו חז״ל.<sup style="color: gray;">11</sup> רבי עקיבא, בן הדור שלאחר החורבן, אמר ״חביב אדם שנברא בצלם... חביבין ישראל שנקראו בנים למקום״.<sup style="color: gray;">12</sup> כך הגדירו יהודים את עצמם בעבר ובהווה. אנחנו מרגישים קרובים במיוחד לאלוהים, אך באותה מידה אנחנו גם מאמינים שיש לו מערכת יחסים עם האנושות כולה, כמוגדר בברית נוח.
לפעמים משרטט המקרא דיוקנאות של גויים שדתיותם מובהקת מזו של יהודים. ביום הקדוש בשנה, יום כיפור, אנחנו קוראים בספר יונה — הוא הנביא שנשלח אל אויבי ישראל, אל האשורים בנינוה, כדי להטיף להם לחזור בתשובה. יונה מנסה לברוח. מי רוצה לראות בכפרת אויביו? אך אלוהים איננו מוכן להניח לו להימלט. יונה מעביר את המסר לאנשי נינוה, חמש מילים בלבד, וכל העם חוזר בתשובה. בכל המקרא אין מקרה שבו בני־ישראל מגיבים בזריזות כזו לקריאה נבואית. קריאת הסיפור הזה דווקא בשיאה המקודש של השנה מביאה את האדם לידי ענווה. על גאוותנו הטבעית בהשתייכותנו לקבוצה שלנו, לעם הברית, לגוי הקדוש, מוטחת הידיעה כדלי מים קרים: לפעמים דווקא בני קבוצות אחרות מיטיבים מאתנו להיענוֹת לדבר ה׳.
את זאת עושה המבנה הדואלי של הרוחניות העברית. הוא מודה בהכרחיותה של הזהות הנטועה בכאן ובעכשיו. לא כולנו זהים. יש אנחנו והם. אבל אלוהים הוא אוניברסלי כשם שהוא פרטיקולרי, ומכאן שהוא עשוי להימצא בקרב ה״הם״ ולא רק בקרב ה״אנחנו״. אלוהים נשגב מן הפרטים הפרטיקולריים שלנו. על כן הוא מתגלה תכופות במקומות שאיננו מצפים לו בהם כלל. לפעמים הוא מדבר בקולו של זר, של איש פלאי הנאבק עם יעקב בלילה, או מגרונו של הלך שיוסף נתקל בו בשדה, או אפילו מפיו של נביא פגאני כבלעם. הדיאלקטיקה הייחודית בתנ״ך בין האוניברסליות לפרטיקולריות, דיאלקטיקה שרבים השמיצוה ובודדים הבינוה, היא הדבר הנחוץ לנו עכשיו, אם רצוננו בזהות משמעותית אך נטולת אלימות.
כי אף שה׳ הוא אלוהינו, הוא גם אלוהי העולם כולו, הנגיש לכולם: האל המברך את ישמעאל, האל המורה לבני־יעקב שלא לשנוא את צאצאי עשו, האל המאמין לתפילתם של זרים, ושליחיו נראים כזרים. רק אמונה המכירה בשני סוגי הברית, הברית האוניברסלית והברית הפרטיקולרית, מסוגלת להבין כי צלם אלוהים יכול להימצא גם אצל מי שאמונתו אינה אמונתי ושִיחוֹ עם אלוהים שונה משִׂיחי.
האנושות מתקיימת בשדה הדו־קוטבי שבין שתי עובדות יסוד אלו: עובדַת הבסיס המשותף לכל בני־האדם ועובדַת ההבדלים ביניהם. <b>אילו היינו שונים לגמרי, לא היינו מסוגלים לתקשר בינינו. אילו היינו דומים לגמרי, לא היה לנו מה לומר</b>. ברית נוח מדברת אל המכנה המשותף שלנו, וברית אברהם — אל ההבדלים. וזהו ההבדל היסודי בין המונותיאיזם האברהמי ובין השבטיות (כל אומה ואלוהיה שלה) מצד אחד, והאוניברסליזם (אל אחד, ועל כן דרך אחת) מהצד האחר. לא השבטיות ולא האוניברסליזם הולמים את טבע האדם. השבטיות יוצרת עולם השקוע תמיד במלחמה (האל שלי חזק מהאל שלך). האוניברסליזם מסתכן בגלישה לתפיסה דואליסטית, של עולם המחולק בין גאולים למקוללים (האמת כולה שלי, הטעות כולה שלך), תפיסה המולידה מלחמות קודש, מסעות צלב וג׳יהאד.
מה אם אלוהי הצלבנים, הטרוריסטים, האינקוויזיטורים, שורפי המכשפות ואנשי הג'יהאד הוא גם אלוהי קרבנותיהם? ה"מה אם" הזה הוא מציאות קיימת, והאנושות לא תשרוד מחוצה לה. כי אנחנו סופיים, אך אלוהים הוא אינסופי. אנחנו מוגבלים, אך אלוהים בלתי־מוגבל. תהיה דתנו מושלמת ככל שתהיה, יש משהו אלוהי השוכן מחוצה לה, והוא ידוע לאלוהים אך אינו ידוע לצל החולף, הענן הכלֶה, הקרוי אנושות.
<h3>פרק יב; טקסטים קשים</h3>
<span class="poetry indentAll">שְׁנֵינוּ קוֹרְאִים בַּתָּנָ״ךְ יוֹם וָלֵיל / אַךְ אֲנִי קוֹרֵא אוֹר וְאַתָּה קוֹרֵא צֵל. (ויליאם בלייק<sup style="color: gray;">1</sup></span>)
לעולם אל תאמר אני שונא, אני הורג, כי כך אומרת הדת שלי. כל טקסט צריך פרשנות. כל פרשנות צריכה חכמה. כל חכמה צריכה משא ומתן זהיר בין נסיבות הזמן לבין מה שמעל לזמן. הפונדמנטליזם קורא טקסטים כאילו אלוהים היה דבר פשוט כמונו. אך ככל הנראה הוא איננו כזה.
לדתות, ובייחוד לדתות הספר, יש טקסטים קשים: פסוקים, מצוות, אירועים, סיפורים, שאם מבינים אותם כפשוטם ומיישמים אותם הם פוגעים בתחושות המוסריות הבסיסיות שלנו, ואף סותרים את הדת על פי מיטב הבנתנו אותה. בתנ״ך יש דוגמאות רבות לכך. ישנה מלחמת נקם נגד המדיינים. ישנה מלחמת החורמה שנצטוו ישראל לאסור על שבעת עממי כנען. ישנו ספר יהושע עם מלחמות הכיבוש שלו, וישנו הנקם הקטלני בעמלקים בספר שמואל. כל אלה נראים לנו ברבריים ובלתי הולמים כל אתיקה של חמלה, וקשה לנו ליישבם עם דוקטרינת המלחמה הצודקת שצמחה במסורת היהודית ובמסורת הנוצרית.
ישנם דינים נוספים שחכמינו תהו על מוסריותם. ישנו, למשל, בספר דברים דין בן סורר ומורה, הבן הנידון למוות בגלל מה שנראה לנו הקוראים כעבריינות נוער גרידא. חז״ל השתוממו כל כך על דין זה, שאינו נראה הולם את עקרונות הצדק, עד שהיו בהם שגרסו כי בן סורר ומורה לא היה ולא עתיד להיות, ודינו נכתב רק למטרות לימודיות.<sup style="color: gray;">2</sup>
טקסטים קשים יש למכביר גם בברית החדשה, בקוראן ובחדית — וכדי שלא יחוללו הרס יש לפרשם בזהירות. ואכן, כל דת מבוססת־טקסט מפתחת מסורות פרשנות משלה. ההיצמדות לתורה שבכתב תוך דחיית התורה שבעל פה, כדרך הצדוקים והקראים, נחשבה בעיני חז״ל לכפירה. הם אמרו, ״המתרגם פסוק כצורתו הרי זה בָּדַאי״.<sup style="color: gray;">3</sup> הנקודה ברורה: אין טקסט בלי פרשנות; אין פרשנות בלי מסורת; או, כלשונה של <b>האיגרת השנייה אל הקורינתים</b>, ״הָאוֹת מְמִיתָה, אֲבָל הָרוּחַ מְחַיָּה״.
יהודים, נוצרים ומוסלמים נפתלו כמעט כל ימי קיומן של דתותיהם עם המשמעויות של כתבי הקודש שלהם, ופיתחו בתוך כך שיטות משוכללות של הרמנויטיקה ושל פסיקה. לנצרות של ימי הביניים היו ארבע רמות פרשנות — מילולית, אלגורית, מוסרית ואסכטולוגית. לאיסלאם ישנו הפִקְהְּ, ישנן ארבע אסכולות הפסיקה הסוניות ומקבילותיהן השיעיות, וישנם עקרונות התקליד, האִג׳תִהאד והקיאס. טקסטים קשים צריכים פירוש; בלעדיו, הם מובילים לאלימות. אלוהים האציל עלינו את הסמכות ואת האחריות לעשות זאת. אנחנו שומרים על מילותיו למען עולמו.
על כן הפונדמנטליזם כה מסוכן וכה לא־מסורתי. הוא מתבטא בדברים רבים בהקשרים שונים, אבל אחד מהם הוא הנטייה לקרוא כתובים כפשוטם וליישם אותם ישירות: לקפוץ מהתגלות ליישום בלי לעצור בדרך בתחנת הפרשנות. בדתות רבות, והיהדות ביניהן, הדבר נחשב לכפירה. ברובן הוא שוסע שסע. בדתות רבות ניטשו מאבקים פנימיים על סוגיות מסוג זה. בדרך כלל, המסקנה הייתה שכדי לדעת איך לתרגם מילים למעשים ופסוקים לפסקים יש צורך בחכמה רבה ובעיגון ממשי במסורת.
טעם אחד לכך הוא כמובן שאֵלֶּה הם בדרך כלל טקסטים עתיקים מאוד, שכוונו במקורם לתקופה ולתנאים שונים מאוד מאלה שאנו חיים בהם. דיני המלחמה בספר דברים ודרכי המלחמה בספר יהושע, לדוגמה, שייכים לתקופה שהמלחמה הייתה שיטתית, מקומית ואכזרית. טבח אוכלוסיות היה שכיח. טעם נוסף הוא שמדובר בכתבים הטעונים בסמכותו של אלוהים בכבודו ובעצמו. איך נוטלים את דבר הנצח ומיישמים אותו כאן ועכשיו? יישום כזה לעולם אינו פשוט ומתבקש מעצמו. לכן ליוו את בני־ישראל, במשך רוב תקופת המקרא, נביאים שהשמיעו לא את דבר ה׳ אל נצח הדורות — את זאת כבר עשה משה — אלא את דבר ה׳ לזמן <b>הזה</b>, זמנם שלהם. יש דברים שעשויים להיות מוצדקים בעידן של נבואה, אך אינם מוצדקים בשום אופן בזמנים אחרים.
אך גם בלי הממד האמוני, כלל גדול הוא שכל יישום של טקסט עתיק בתקופה אחרת הוא בעל כורחו גם מעשה של פרשנות. זוהי בעיה מרכזית גם במשפט החילוני, והיא מעסיקה כל בית משפט עליון. איך מבינים היום חוק שנחקק אז? נתקל בה גם כל במאי תיאטרון המתלבט איך מעלים את <b>הסוחר מוונציה</b>, למשל, בפני קהל עכשווי. בכל המקרים הללו, השאלה היא איך ליישם את המילה של אז בעולם של היום, איך לגשר על פני תהום הרמנויטית של זמן ושל תמורות. הדתות פיתחו לשם כך כללי פרשנות ומִבנֵי סמכות. בלעדיהם, עינינו הרואות, כל קבוצה יכולה לעשות בשם הדת כמעט ככל העולה על רוחה: לברור טקסטים, להוציאם מן ההקשר, לקרוא אותם כפשוטם ולהתעלם מכל השאר. בלי כללים, עקרונות וסמכות, כתבי קודש מאצילים כריזמה אלוהית־כביכול על מעשים שמטרותיהם אנושיות גרידא. כמאמר שייקספיר, ״השד יודע לצטט תנ״ך כשזה מועיל לו״.
הפונדמנטליזם הוא חוסר סבלנות אידיאולוגי כלפי כל התהליך הזה. הוגה רדיקלי מחליט שהממסד הדתי מושחת. בעיניו, הממסד הדתי השלים עם העולם, התפשר על עקרונותיו ולא מימש את העקרונות הקדומים של הדת. לכן, הוא מסיק, יש לחיות על פי המילים הקדושות כפי שהיו לפני שפורשו והוגמשו. אפילו ישו הנוצרי אמר לחסידיו, ״אל תחשבו שבאתי להטיל שלום על הארץ. לא באתי להטיל שלום אלא חרב״. לכל מסורת תהיה תמיד אפשרות קריאה עימותית ולעומתה אפשרות קריאה מְסַגלת.
תנועות דתיות רדיקליות הפועלות בתוך דת ממוסדת נוטות בדרך כלל להיות כיתתיות וקטנות. המייחד את הרגע הנוכחי בהיסטוריה הוא אותו דבר עצמו שייחד את הרפורמציה בתולדות הנצרות: שבעת ובעונה אחת, בערך, מופיעות ביחד דתיוּת של חזרה אל הטקסט הקדום ומהפכה בטכנולוגיית המידע המאפשרת לרדיקלים לעקוף את אמצעי התקשורת המסורתיים: את דרשות הכנסייה בעת מהפכת הדפוס, ואת האימאמים המקומיים ואת זקני הקהילה בעת מהפכת האינטרנט. לפתע פתאום נוסקים הרדיקלים לגבהים ופונים אל ההמונים, בעוד הממסד הדתי מקרטע אחריהם כישיש קצר נשימה.
ישנו גורם נוסף, שנמצא ברקע של כל שלוש הדתות המונותיאיסטיות האברהמיות, והוא עצם הדיסוננס בין עולם המסורת ובין תחום החולין. תחילה מתפתח הרושם שאי־אפשר לדת ולחברה לשכון בכפיפה אחת. ואז מגיעה נקודת השבירה, והאמונה נתפסת כמי שכבר אינה מסייעת לסדר החברתי או התרבותי, אלא מנוגדת אליו. כך, למשל, נולד המונח פונדמנטליזם עצמו: הוא נטבע בתחילת המאה העשרים כדי לתאר ריאקציה בתוך הכנסייה הפרוטסטנטית באמריקה כלפי השחיקה, לכאורה, שגרמו המדע המודרני וביקורת המקרא לאמונה. תנועה דומה התקיימה ביהדות האורתודוקסית נגד הסתגלות למשנתה העיונית של ההשכלה או לאילוצים החברתיים הכרוכים באמנציפציה.
באיסלאם, חלק נכבד מהאנרגיה שיצרה את הרדיקליות החדשה בא מן ההתפכחות מהחילון ומההתמערבות שפקדו את החברות המסורתיות לאחר מלחמת העולם הראשונה ונפילת האימפריה העותומאנית. בכל המקרים, הניאו־מסורתנים הרדיקלים הוטרדו מהשאלה המהדהדת: ״מה תועלת תצמח לאדם אם ירוויח את כל העולם ויפסיד את נפשו?״ הפונדמנטליזם עולה כשאנשים מרגישים שהעולם קיבל רישיון לרמוס את המילה, את דבר האלוהים. הם, כתגובת נגד, נחושים לרמוס את העולם באמצעות המילה.
המסורת פועלת באופן אחר. כדי להבינה נבחן דוגמה אחת: היחס למלחמה במסורת היהודית; סוגיה הנוגעת בלב מערכת היחסים שבין דת לאלימות.
נפתח ונאמר כי למרות חזותם המיליטריסטית של המוקדמים בספרי התנ״ך, הערך המכונן בהם הוא תמיד השלום. כבר בספר ויקרא מצויה הברכה ״וְנָתַתִּי שָׁלוֹם בָּאָרֶץ וּשְׁכַבְתֶּם וְאֵין מַחֲרִיד וְהִשְׁבַּתִּי חַיָּה רָעָה מִן הָאָרֶץ וְחֶרֶב לֹא תַעֲבֹר בְּאַרְצְכֶם״ (כ״ו, ו). ברכת כוהנים נחתמת במילים ״וְיָשֵׂם לְךָ שָׁלוֹם״ (במדבר ו׳, כו). נביאי ישראל בני המאה השמינית לפני הספירה היו האנשים הראשונים בהיסטוריה שחזו שלום עולמי. הדוגמה הקלאסית היא נבואתו של ישעיהו על העמים, ״וְכִתְּתוּ חַרְבוֹתָם לְאִתִּים וַחֲנִיתוֹתֵיהֶם לְמַזְמֵרוֹת לֹא יִשָּׂא גוֹי אֶל גּוֹי חֶרֶב וְלֹא יִלְמְדוּ עוֹד מִלְחָמָה״ (ישעיה ב׳, ד). חזונו כי באחרית הימים ״לֹא יָרֵעוּ וְלֹא יַשְׁחִיתוּ בְּכָל הַר קָדְשִׁי כִּי מָלְאָה הָאָרֶץ דֵּעָה אֶת ה׳ כַּמַּיִם לַיָּם מְכַסִּים״ (י״א, ט) הוא ביטוי להיפרדותו ההחלטית של המקרא מאתוס המלחמה ששרר בעולם העתיק. מחוץ לתחומי המסורת היודיאו־נוצרית תישמע גישה כזו רק בשנת 1795, במסתו החילונית של קאנט <b>על השלום הנצחי</b>.
המחשה נאה לתמורה שחלה ביחסו של עמנו למלחמה נקבל אם נשווה בין שני כתובים המתארים רגע אחד: הודעתו של אלוהים למלך דוד שהוא לא יבנה את המקדש, והבטחתו לו שבנו שלמה יבנה אותו. בספר שמואל ה׳ מסביר:
<span class="poetry indentAll">כִּי לֹא יָשַׁבְתִּי בְּבַיִת לְמִיּוֹם הַעֲלֹתִי אֶת בְּנֵי יִשְׂרָאֵל מִמִּצְרַיִם וְעַד הַיּוֹם הַזֶּה, וָאֶהְיֶה מִתְהַלֵּךְ בְּאֹהֶל וּבְמִשְׁכָּן. בְּכֹל אֲשֶׁר הִתְהַלַּכְתִּי בְּכָל בְּנֵי יִשְׂרָאֵל, הֲדָבָר דִּבַּרְתִּי אֶת אַחַד שִׁבְטֵי יִשְׂרָאֵל אֲשֶׁר צִוִּיתִי לִרְעוֹת אֶת עַמִּי אֶת יִשְׂרָאֵל לֵאמֹר ״לָמָּה לֹא בְנִיתֶם לִי בֵּית אֲרָזִים״? (שמואל ב׳ ז׳, ו–ז)</span>
כלומר, ה׳ איננו צריך משכן פאר כמו אלו שנבנו לאלילי קדם. הוא אינו גר בבית ארזים, כי בַּלבבות מִשְכָּנוֹ. אלא שבספר דברי הימים, שנכתב מאוחר יותר, נשמע מפי דוד עצמו הסבר נוסף:
<span class="poetry indentAll">וַיְהִי עָלַי דְּבַר ה׳ לֵאמֹר: ״דָּם לָרֹב שָׁפַכְתָּ, וּמִלְחָמוֹת גְּדֹלוֹת עָשִׂיתָ. לֹא תִבְנֶה בַיִת לִשְׁמִי, כִּי דָּמִים רַבִּים שָׁפַכְתָּ אַרְצָה לְפָנָי״. (דברי הימים א׳ כ״ב, ח)</span>
אין בהכרח סתירה בין שני הקטעים. המפרשים לא התקשו ליישבם יחד. אבל יש דגש חדש, והשינוי מוחשי. מלחמה היא לפעמים כורח בל יגונה, אבל מקומה לא יכירנה בקודש. מי ששפך ״דמים רבים״ אינו יכול לבנות בית לאלוהים.
חז״ל, כעבור מאות שנים, הלכו צעד נוסף. אפשר לזהות את מועד התפנית. בסביבות שנת 100 לספירה הודח רבן גמליאל השני מתפקידו כמנהיגם הרוחני של היהודים בארץ ישראל, בגלל התנהגותו השתלטנית כלפי אחד מעמיתיו, ורבי אלעזר בן עזריה מונה במקומו. השעה היתה שעת כושר ליישוב מחלוקות רבות. כך מתאר התלמוד אחת מהן:
<span class="poetry indentAll">בו ביום בא יהודה גר עמוני לפניהם בבית המדרש. אמר להם, ״מה אני לבֹא בקהל?״ אמר לו רבן גמליאל, ״אסור אתה לבא בקהל״. אמר לו ר׳ יהושע, ״מותר אתה לבא בקהל״. אמר לו רבן גמליאל, ״והלא כבר נאמר ׳לֹא יָבֹא עַמּוֹנִי וּמוֹאָבִי בִּקְהַל ה׳׳ (דברים כ״ג, ד)?״ אמר לו רבי יהושע, ״וכי עמון ומואב במקומן הן יושבין? כבר עלה סנחריב מלך אשור ובלבל את כל האומות, שנאמר ׳וְאָסִיר גְּבוּלֹת עַמִּים וַעֲתוּדוֹתֵיהֶם שׁוֹשֵׂתִי וְאוֹרִיד כַּאבִּיר יוֹשְׁבִים׳ (ישעיה י׳, יג); וכל דפריש — מרובא פריש״ [תרגום: כל מי שהתנתק מקבוצה, מניחים שהוא היה שייך לחלק הרוב של הקבוצה]... מיד התירוהו לבא בקהל.<sup style="color: gray;">8</sup></span>
באִבְחָה הלכתית אחת הוסר התוקף מכל המצוות והאיסורים שבתורה האמורים על אויבי ישראל ועל העמים השכנים, כי סנחריב מלך אשור (722–705 לפני הספירה) ״בלבל את כל האומות״ במסע הכיבושים וחילופי האוכלוסין הכפויים שלו. כדברי הרמב״ם על שבעת עמי כנען, ״וכבר אבדו ואבד זִכרם״.
ומה בדבר כיבוש הארץ בידי יהושע? גם כאן מציע התלמוד פרשנות רדיקלית. הרמב״ם מתמצת אותה במילים אלו:
<span class="poetry indentAll">אין עושין מלחמה עם אדם בעולם עד שקוראין לו לשלום — אחד מלחמת הרשות, ואחד מלחמת מצווה... שלושה כתבים שלח יהושוע, עד שלא נכנס לארץ: הראשון שלח להם: ״מי שרוצה לברוח, יברח״; וחזר ושלח: ״מי שרוצה להשלים, ישלים״; וחזר ושלח: ״מי שרוצה לעשות מלחמה, יעשה״.<sup style="color: gray;">10</sup></span>
אם כן, לדעת הרמב״ם, אסור לפתוח בשום מלחמה, אפילו מלחמת מצווה, אלא אם קדם לכך ניסיון כושל לקרוא לאויב לשלום.
ואשר לעמלקים, שהתורה ציוותה את בני־ישראל למחות את זכרם מתחת השמים — הרמב״ם פסק שאפילו כאשר ניתנה המצווה הזאת היא חלה רק על אלו מן העמלקים שסירבו להשלים עם ישראל ולקבל עליהם את שבע מצוות בני־נוח. לא היה צו קטגורי להרוג את כולם; אפילו לגבי עמלק, השלום היה אפשרות עדיפה. הרמב״ם הוסיף שבכל מקרה המצווה כבר אינה תקפה, כי האמור לגבי שבעת עמי כנען נכון גם לגבי עמלק. סנחריב הגלה את העמים ויישב אותם במקומות רחוקים, וכבר אי־אפשר לזהות את צאצאיו של שום עם מן העמים שבני־ישראל נצטוו להילחם בהם. ב<b>מורה נבוכים</b> הוא מסביר שהמצווה חלה רק על אנשים בעלי ייחוס מסוים, ולא באופן כללי על אויבי ישראל ושונאיו, ומשום כך מצוות מחיית עמלק כבר איננה נוהגת.
עמלק נשאר סמל לרוע סתמי, חסר הצדקה; מדובר במטפורה, לא בעם ממשי. אצל רבי לוי יצחק מברדיצ׳ב, למשל, עמלק הוא יצר הרע השוכן בקרבו של כל אחד מאתנו, ומוטלת עלינו החובה להדבירו. המלחמה, אם אינה מלחמת מגן, אינה מתרחשת עוד בשדה הקרב; היא הפכה למאבק בתוך הנפש (באיסלאם קיימת פרשנות מחודשת דומה למושג ״ג׳יהאד״). באבחת פרשנות הופג תוקפם של הכתובים המקראיים הנוגעים לאויבי ישראל. הם מדברים על ״אז״, לא על עכשיו; על עמים עתיקים, לא על עמים הקיימים בזמננו.
המבקש להבין את התמורה העמוקה שחלה ביהדות בין תקופת המקרא לתקופת חז״ל יאזין לשיחה יוצאת דופן, המתועדת בתלמוד, בין חכמים בשלהי המאה הראשונה לספירה. נושא הדיון לא היה המלחמה עצמה, אלא פרט בהלכות שבת. על פי ההלכה אסור להוציא בשבת חפץ מרשות היחיד לרשות הרבים ואסור לטלטלו ברשות הרבים: זהו אחד מ״אבות המלאכה״, סוגי המלאכות האסורים בשבת. נשאלה השאלה מהו חפץ האסור בהוצאה ובטלטול, ומה בדיוק נחשב טלטול. לבישת בגד ודאי אינה טלטול. נטילת חפץ ונשיאתו ודאי שהיא טלטול. אך יש מקרה גבולי, ועליו דנו חכמים: מה דינה של נשיאת חרב ושאר כלי נשק? האם היא דומה ללבוש, ומותרת, או שמא היא דומה לסחיבת חפץ — ואסורה?
זו אינה שאלה נקודתית צרה בדיני שבת, כפי שאפשר לטעות ולחשוב. היא פולחת אל לב מערכת הערכים של היהודים בשלב מכריע בתולדותיהם: בין שתי המרידות נגד הרומים, המרד הגדול ומרד בר־כוכבא. האם כלי נשק הם קישוט, ועל כן הם פריט לבוש — או שמא הם עדות מצערת לקיומו של סכסוך מזוין, ועל כן הם משא? השאלה היא אפוא שאלת יחסם של חכמים למלחמה נגד רומא — והרבה מעבר לכך: שאלת יחסם לעצם התרבות של תהילת המלחמה. המשנה מתעדת את המחלוקת:
<span class="poetry indentAll">לא יֵצא האיש לא בסיף ולא בקשת ולא בתריס ולא באלה ולא ברומח. ואם יצא, חייב חטאת. רבי אליעזר אומר: תכשיטין הן לו. וחכמים אומרים: אינן אלא לגנאי, שנאמר ״וְכִתְּתוּ חַרְבוֹתָם לְאִתִּים וַחֲנִיתוֹתֵיהֶם לְמַזְמֵרוֹת לֹא יִשָּׂא גוֹי אֶל גּוֹי חֶרֶב וְלֹא יִלְמְדוּ עוֹד מִלְחָמָה״ (ישעיה ב׳, ד).<sup style="color: gray;">14</sup></span>
לדעת רבי אליעזר, כלי הנשק הם ״תכשיטים״. מלחמתו של אדם לחירות עמו ונגד מעצמה אימפריאלית — תפארת היא לו. אבל חכמים, כלומר הרוב, אינם מסכימים. הם מסתמכים על הפסוק המפורסם מישעיה, שהנביא חוזה בו עולם בלי מלחמות. משמעות הפסוק היא, לדעתם, שעימות צבאי עשוי לפעמים להיות כורח של הגנה עצמית, אבל אין בו ערך חיובי. בימות המשיח לא יהיו עוד כלי נשק; כלי הנשק שישנם בימינו ימוחזרו למטרות שלום. ועל כן, אפילו כיום ״אינן אלא לגנאי״, ואין לשאתם בשבת. הם אינם אות כבוד כי אם נטל.
זהו הוויכוח שהתקיים במאה הראשונה. אך קל להבחין כי במשנה הזאת יש חלל ריק. חכמים מביאים תימוכין מפסוק. רבי אליעזר לא. ברור שהוא חשב על פסוק־תמך כלשהו. הוא הכיר את הפסוק מישעיה — התַנאים ידעו את המקרא לפניי ולפנים — ובוודאי היה לו עוגן בפסוק אחר. האמוראים ממלאים את החסר.
<span class="poetry indentAll">אמר ליה אביי לרב דימי... ״מאי טעמא דרבי אליעזר דאמר תכשיטין הן לו?״ — ״דכתיב ׳חֲגוֹר חַרְבְּךָ עַל יָרֵךְ גִּבּוֹר הוֹדְךָ וַהֲדָרֶךָ׳ (תהלים מ״ה, ד)״. <br/>אמר ליה רב כהנא למר בריה דרב הונא: ״האי בדברי תורה כתיב!״ [כלומר, ה״חרב״ בפסוק הזה היא רק דימוי לדברי תורה] <br/>אמר ליה, ״אין מקרא יוצא מידי פשוטו״. <br/>אמר רב כהנא: ״כד הוינא בר תמני סרי שנין והוה גמירנא ליה לכוליה הש״ס ולא הוה ידענא דאין מקרא יוצא מידי פשוטו עד השתא״ [תרגום: כשהייתי בן שמונה־עשרה גמרתי ללמוד את כל שישה סדרי משנה, ועד היום לא ידעתי שאין פסוק יוצא מידי פשוטו].<sup style="color: gray;">15</sup></span>
כמאתיים שנה חלפו מהדיון התנאי עד לשיחת האמוראים, ולא רק הזמנים השתנו. על דעתו של רב כהנא <b>כבר לא עולה</b> שכאשר מזמור תהלים מדבר על חרב, הוא באמת מתכוון לחרב. בעיניו, מובן מאליו שהכוונה למילים, לטקסט, לתורה. וכי יש בידי היהודים כלי־מגן אחר לבד מההתמסרות ללימוד התורה והדבקות במידותיה?
המחשבה שיהודים עשויים לחגור חרב על ירכם, לצאת לקרב, להפגין בו גבורה ולהתהדר בה — נראתה לו אבסורד מוחלט. יהודים אינם מחפשים כבוד בשדה הקרב. הם מבלים את זמנם בבית המדרש. בימי רב כהנא, עַם הסַיף כבר הפך מזמן לעם הספר. כדי להבין את תפיסתו של רבי אליעזר, שחי רק שתיים-שלוש מאות לפניו, צריך היה רב כהנא להיחשף לעיקרון שנעלם ממנו עד אותה עת: שבלימוד פסוק במקרא אי־אפשר להתעלם ממשמעותו המילולית. אולי יש לַפסוק כוונות נוספות, אבל הוא תמיד מתכוון גם למה שהוא אומר.
בשיחה בהמשכים הזאת, המתפרסת על פני כמה מאות שנים, אנו עדים לאחת המטמורפוזות היסודיות ביותר בהיסטוריה הדתית. אחרי המרידות הרות האסון ברומא, כל מסגרת הקיום של עם ישראל השתנתה. עולמם של המלכים והכוהנים הגדולים, של המכבים והחשמונאים, של הקרבות והניצחונות, הלך לבלי שוב. את מקומו ירש עולמם של חכמים: עולם תרבותי של לימוד ודרשנות, עולם שהמלחמות בו מתנהלות בהתנצחות מילולית על רעיונות, עולם שהחרבות כותתו בו לעֵטים והחניתות למאֲמרות.
הנה דוגמה מלבבת. בספר במדבר מופיע פסוק חידתי: ״עַל כֵּן יֵאָמַר בְּסֵפֶר מִלְחֲמֹת ה׳: אֶת וָהֵב בְּסוּפָה וְאֶת הַנְּחָלִים אַרְנוֹן״ (כ״א, יד). בעזרת משחק מילים דרשו חז״ל את הביטוי העמום ״את והב בסופה״ ומצאו בו קריאה לאהבה בסוֹפה של מחלוקת:
<span class="poetry indentAll">אמר רבי חייא בר אבא: אפילו האב ובנו, הרב ותלמידו שעוסקין בתורה בשער אחד [כלומר בישיבה אחת] נעשים אויבים זה את זה ואינם זזים משם עד שנעשים אוהבים זה את זה, שנאמר ״אֶת וָהֵב בְּסוּפָה״: אל תקרי בְּסוּפָה, אלא בְּסוֹפָהּ.<sup style="color: gray;">16</sup></span>
כמו רב כהנא, שהוציא את המילה ״חרב״ מפשוטה, כך גם כאן: ״מלחמות ה׳״ הוצאו מפשוטן, משדה הקרב, והפכו לשקלא וטריא התלמודי. הלימוד, ומה שחז״ל כינו ״מחלוקת לשם שמים״, הם התחליף למלחמה. האלימות איננה עוד דרך קבילה ליישוב מחלוקות. במקומה באו הטיעון המנומק ורדיפת השלום.
מרשים אף יותר לראות כיצד עודדה היהדות הבתר־מקראית את בניה <b>להזדהות עם הקרבנות של ניצחונות ישראל ולהיכנס לנעליהם</b>. מדרש תלמודי מטלטל מתאר כיצד משתיק ה׳ את המלאכים המבקשים לשיר שיר ניצחון והודיה בקריעת ים סוף: ״מעשה ידיי טובעים בים — ואתם אומרים שירה?״<sup style="color: gray;">17</sup> אפילו אויבי ישראל הם ״מעשה ידיי״ (ובעצם, טענה זו בדיוק חותמת כבר את ספר יונה).
הפרשן בן המאה הארבע־עשרה דוד בן יוסף אבודרהם מסביר שמנהג טפטוף היין מן הגביע בשעת אמירת עשר המכות בליל הסדר נועד לסמל את דמעותיהם של המצרים שסבלו בשל הכבדת לבו של פרעה.
פירושים מחודשים אלו, שנים רבות מאוד לפני המודרנה, מוכיחים כי כבר במאה השנייה או השלישית לספירה זיהתה היהדות הרבנית את גודל הרסנותה של האלימות שמניעיה דתיים, אפילו זו שמטרתה הייתה לשמר את חופש הדת מפני גחמנותה ותגרת ידה של האימפריה הרומית.
לא פעם אנו חושבים על גיבוריה הדתיים של היהדות — משה, יהושע, גדעון, דוד — כעל אנשי מלחמה. ומבחינות מסוימות הם אכן היו כאלה. אך בתקופה מאוחרת יותר, אנשי החזון האמיתיים היו אלה שהבינו שהמלחמות הרוחניות־תרבותיות חשובות הרבה יותר מאלו הצבאיות. במאה השישית לפני הספירה טען הנביא ירמיהו בלי לאוּת בזכות צורה מסוימת של השלמה עם הבבלים. כל ניסיון להילחם בהם, אמר, יוביל לאסון לאומי. הוא צדק, אך איש לא שעה לו, והתוצאה הייתה חורבן בית ראשון וגלות בבל.
תפקיד דומה ערב חורבן בית שני מייחסת המסורת לרבן יוחנן בן זכאי. גם הוא שאף להגיע להסכמה עם האימפריה השלטת, עם רומא, וגם לו לא הקשיבו. כך חרב הבית. נותרה לפליטה רק הישיבה ביבנה, והיהדות שרדה בזכות למדני יבנה, לא בזכות לוחמי ירושלים. יותר משש מאות שנה מפרידות בין הנביא לרב, אך שניהם גם יחד צידדו ב<b>מקסימליזם רוחני ומינימליזם צבאי</b>. הם לא היו פציפיסטים, אלא ריאליסטים. הם ידעו שהמלחמות האמיתיות הן אלו המתנהלות בתודעה ובנפש. הן משנות את העולם משום שהן משנות אותנו. ואת חכמתם זו של הנביא ושל הרב, הקנאים אינם מבינים. לא אז ולא עכשיו.
נדרשת חכמה כדי לדעת איך לתרגם את דבר אלוהים לעולמם של בני־אדם. בספר הזה הצעתי סדרה של קריאות לסיפורים מקראיים, הטוענת כי הנושא המשותף להם איננו יריבות אחים — תחרות על אהבתו של אלוהים — אלא ההבנה כי לכולנו יש מקום בעולם הצדק והאהבה של אלוהים. האם יש רק קריאה נכונה אחת של כתובים מקראיים אלה ואחרים? ברור שלא. שבעים פנים לתורה, אמרו חז״ל.<sup style="color: gray;">18</sup> המהרש״א אמר שמעמד הר סיני התרחש בנוכחות שישים ריבוא מבני־ישראל משום שהתורה עשויה להתפרש בשישים ריבוא אופנים. כל אחד מאתנו נושא עמו פיסה ייחודית של המשמעות הפוטנציאלית של הכתוב.
מסורות חיות מפרשות מחדש, בלי הרף, את כתביהן הקנוניים. ועל כן הפונדמנטליזם, הדורש לגשת אל הכתובים בלי פרשנות, הוא מתקפה על המסורת. לאמיתו של דבר, הפונדמנטליסטים והאתיאיסטים של ימינו נוקטים את אותה גישה כלפי טקסטים. הם קוראים אותם ישירות ובאופן מילולי, ומתעלמים מהמאפיין החשוב ביותר של כל טקסט מקודש: שמשמעותו איננה מובנת מתוך עצמה. יש לו היסטוריה ויש לו מקורות סמכות. כל דת חייבת להישמר מפני קריאה מילולית של הטקסטים הקשים שלה, אלא אם היא מבקשת להוכיח שלא למדה דבר מן ההיסטוריה.
ספרות הקודש של היהדות, הנצרות והאיסלאם מכילות כולן קטעים שבהיקראם כפשוטם יש בהם כדי לעודד אלימות ושנאה. אנחנו רשאים, ואף חייבים, לפרש אותם מחדש. <b>ספר הזוהר</b> גורס כי אוהבי דבר ה׳ יודעים להסיר את לבושו החיצוני ולהגיע אל נשמתו. וכך, לפני מאות רבות של שנים, האזינו חכמים לפסוקים שעל פני השטח מדברים על מלחמה, ושמעו משמעות אחרת לגמרי. ״מלחמות ה׳ ״ נעשו לתרבות המחלוקת של בית המדרש. חכמינו הבינו את האמת הרוחנית העמוקה, שרעיון הכוח הוא פרימיטיבי, וכי כוחם של הרעיונות הוא העושה אותנו לבני־אדם. כך עלה בידם לעצב אמונה רודפת שלום וחסינה מפני אלפי שנות גלות וגזירות. טקסטים קשים הם אתגר למחשבה הדתית וליכולת שלנו להאזין לדבר ה׳ <b>מתוך גישה של ברית</b> בבואנו לבנות עתיד שיכבד את המורשת המקודשת של העבר.
המילים שניתנו באהבה מבקשות להתפרש באהבה.
<h3>פרק יג; הוויתור על הכוח</h3>
<span class="poetry indentAll">הרשות [השררה] מקַבֶּרת את בעליה. (תלמוד בבלי, יומא פו ע״ב)</span>
לאדם המחזיק פטיש, אמר אברהם מאסלו, כל בעיה נראית כמסמר. הפוליטיקה עניינה כוח, אך לא לכל בעיה פוליטית יש פתרון הכרוך בכוח. אם עיניה של ציביליזציה טחות מלהבין זאת, הדבר עלול לעלות לה ביוקר. היהדות כמעט שילמה על כך בחייה.
במאה הראשונה לספירה שררה בארץ ישראל אי־נחת רבה מן השלטון הרומי. היהודים שבעו מרורים מחוסר היעילות שלו, ממסיו האכזריים ומהאדישות שהפגין כלפי רגישויות יהודיות. לבסוף, בשנת 66, כאשר המושל גסיוס פלורוס לא הגן על יהודי קיסריה מפני פרעות רצחניות מצד שכניהם היוונים, הכעס הפך למרד גלוי.
היהודים לחמו להשבת ריבונותם וחופש הדת שלהם, בתקווה לחזור על ההישג של מרד החשמונאים שהתחולל כמאתיים שנה קודם לכן. תחילה נראה היה כי המרד מצליח. המשמר הרומי בירושלים נוצח. צבא רומא, שחנה בעכו, נאלץ לסגת. אך משהבינה רומא שלפניה מרד רציני, היא שלחה את המצביא המצטיין אספסיאנוס עם בנו טיטוס לרסק את ההתקוממות.
עדות הראייה של יוספוס פלביוס היא התיאור החי ביותר של האירועים המצוי בידינו. כבר כשנשלח יוספוס — כששמו עוד היה יוסף בן מתתיהו — לארגן את אוכלוסיית הגליל למרד, הבין שאין למרד תקווה. הציבור היה מפולג. היו שצידדו בהתנגדות המזוינת והיו שפסלו אותה. בשנת 67 היה יוספוס ביודפת כשהרומאים הטילו עליה מצור. התושבים החזיקו מעמד חודשיים, ומשאפסה תקוותה של העיר ביצעו התאבדות קבוצתית: כמו מגִני מצדה, שש שנים לאחר מכן, הם העדיפו מוות על פני שבי ועבדות. יוספוס, היחיד ששרד, נכנע לאספסיאנוס, ומכאן והלאה התבונן במלחמה מן הצד הרומי של המתרס.
בספרו <b>מלחמות היהודים</b> הוא משרטט את תמונת המצב בצד היהודי לפני המרד ובמהלכו: תמונה של פיצול מייאש. בשלהי ימי בית שני היו יהודי ארץ ישראל מפולגים לעייפה. הזרמים העיקריים היו שלושה: הצדוקים, שהיו בני המעמדות הגבוהים, ובפרט הכוהנים ובעלי העוצמה השלטונית; האיסיים, קבוצה אדוקה שייתכן שבני כת קומראן השתייכו אליה; והפרושים, אנשי מסורת התורה שבעל פה. הפרושים עצמם היו מפוצלים, עד כדי כך שחז״ל אומרים שהייתה סכנה שהמחלוקת בין בית שמאי לבית הלל תיצור ״שתי תורות״, כלומר שתי דתות שונות.<sup style="color: gray;">2</sup> על כך נוספה מחלוקת פוליטית חוצת זרמים בין מתונים שדגלו בהשלמה עם הרומאים ובין קנאים שדחפו למלחמה.
מצמררת במיוחד היא תמונת המצב שמצייר פלביוס בירושלים הנצורה. היהודים סבלו מנחיתות מספרית קשה: 25 אלף איש בתוך העיר, אל מול 60 אלף חיילים מצוידים ומאומנים בצבאו של טיטוס שחנה סביב לה. הם היו עשויים להחזיק מעמד, אלמלא הפילוג שאכל בהם. הלוחמים נחלקו לשלוש מפלגות יריבות: הקנאים בפיקודו של אלעזר בן שמעון, סיעה קיצונית בהנהגת שמעון בר גיורא, וכוח שלישי, של אֱדומים ואחרים, תחת שרביטו של יוחנן מגוש חלב. יוספוס מספר שהיריבות הפנימית העסיקה את המפלגות הללו יותר מההגנה על העיר. הלוחמים הרגו זה בזה, שרפו מחסני מזון, ועסקו במה שבן מתתיהו מגדיר ״מלחמת אחים״ נמרצת, בלתי־פוסקת והרסנית. בשלב מסוים בסיפור הדברים מתפרצת מעטו קינה: ״העיר האומללה! איזו פורענות דומה לזו סבלת מידם של הרומאים?״
לחורבן ירושלים רלוונטיות מיוחדת לפוליטיקה של המאה העשרים ואחת, הטמונה בהופעתו הראשונה בהיסטוריה של טרור שמניעיו דתיים. הטרוריסטים נודעו בכינוי סיקריים, על שם כלי הנשק המועדף עליהם, פגיון מעוקל הקרוי סיקה. כך מתאר אותם יוספוס:
<span class="poetry indentAll">ומיד לאחר שטוהרה המדינה צמח בירושלים סוג חדש של פועלי רע, אלו שנקראו סיקריים, שהיו רוצחים אנשים לאור היום ובאמצע העיר: ובייחוד במועדים היו מתערבים בין ההמון והיו דוקרים את מתנגדיהם בחרבות קצרות שהיו מוסתרות תחת בגדיהם. וכשהללו נפלו שדודים שיתפו הרוצחים עצמם עם ההמון הזועקים חמס, ועל ידי העמדת פנים הראויים לאימון לא ניתן היה לגלותם בשום פנים. הראשון שנהרג על ידם היה יונתן הכהן הגדול, ואחריו נספו על ידם בכל יום אנשים רבים; אבל הפחד היה גדול מן הפורענות עצמה, כי כל אחד היה מצפה למותו פתאום כמו בזמן מלחמה.<sup style="color: gray;">4</sup></span>
מטרתם הייתה, כמטרת יורשיהם בני־זמננו, להבעיר את היחסים בין האוכלוסייה המקומית למעצמה הכובשת, ליצור אווירת פחד ולגלגל מעגלי נקם שיוסיפו שמן למדורה.
המרד הכושל ברומא, והמשכו הרה האסון מרד בר־כוכבא (בשנים 132 עד 135 לספירה), עשו שמות בחיים היהודיים. המקדש נחרב. ירושלים שוטחה עד עפר ונבנתה מחדש כעיר רומית, איליה קפיטולינה. היהודים שנותרו בארץ החלו לזלוג לכל עבר — לבבל, למצרים ולאגן הים התיכון. כך החלה הגלות שעתידה הייתה להימשך כמעט אלפיים שנה. הידיעה שמדובר באסון מתוצרת עצמית הֵמֵרה עוד את ההרגשה. אבדו כל המוסדות שהחיים היהודיים והישראליים היו מאורגנים סביבם בתקופת המקרא. לא עוד מדינה, לא עוד ריבונות, לא עוד בית לאומי. חלף עבר עידן הכוהנים, הנביאים והמלכים. המקדש וקודשיו לא היו עוד. מאז ועד ימי עליית האנטישמיות באירופה בשלהי המאה התשע־עשרה לא חזר העם היהודי להתארגן התארגנות מדינית.
אך יש ומתוך החשיכה בוקע אור. היהודים שאיבדו כמעט הכול גילו כי <b>דת יכולה לשרוד גם בלי כוח</b>. במקום המקדש בא בית הכנסת. את מקום הקרבנות מילאו התפילה והצדקה. התשובה, הפיכת הלבבות אל אלוהים, תפסה את מקומו של סדר עבודת הכוהן הגדול ביום הכיפורים. במקום מדינת הלאום באו הקהילות שאמנם היו פזורות על פני תבל, אך נקשרו יחדיו בברית של אחריות הדדית. היהודים היו לעם הגלובלי הראשון.
הרבנים השיגו את מה שהמלכים, הכוהנים והנביאים לא הצליחו להשיג לאורך אלף שנות היסטוריה מקראית. עם ישראל ההפכפך של ימי התנ״ך, אשר נהה לא פעם אחר קסמי התרבויות האליליות של שכניו, היה עתה לעם שיכור־אלוהים הנכון להיעקד על מזבח אמונתו. בכל מקום שהיו בו היו מיעוט, ובכל זאת שמרו על זהותם השלמה. בכך היו למיעוט המשמעותי היחיד בהיסטוריה ששרד תקופה ארוכה בלי להיטמע בתרבות השלטת ובלי לאמץ את דת הרוב.
אין זה טיעון בזכות החולשה. אלף שנות רדיפות, ששיאן בשואה, הוכיחו כאלף עדים כי לא היהודים ולא שום אומה אחרת יכולים לשרוד בלי אמצעים להגנה עצמית. אבל הפסגות הרוחניות שהיהודים העפילו אליהן בלי מכשיריהן המקובלים של הלאומיות ושל ההגדרה העצמית המדינית מוכיחות שדת וכוח הם שני דברים נבדלים לגמרי — אפילו אם שניהם פוליטיים, כל אחד בדרך ובמובן משלו.
אלף ושש מאות שנים לאחר מכן גילו זאת גם הנוצרים. בשנת 1517 תלה הכומר הצעיר מרטין לותר על דלת כנסיית כל הקדושים בוויטנברג את מסמך 95 התזות שלו, שעורר את אחת התהפוכות הגדולות ביותר שידעה אירופה. האפיפיורות בת הרנסנס הייתה ללוּתר מה שהיו היהודים המתייוונים לקנאי בית שני: הוא זיהה שם שחיתות, ארציות וכוחנות. כמו המכבים במאה השנייה לפני הספירה וממשיכיהם המורדים בני המאה הראשונה לספירה, לותר שאף להחזיר את האמונה הזכּה, על פשטותה ועל להטה, וכמו המסר שלהם גם המסר שלו נפל על שפע אוזניים כרויות.
הרפורמציה יצרה תמורות מפליגות במפה המדינית של אירופה, בערערה על הסמכות והכוח של הוותיקן. למשך מאה ויותר הפכה אירופה שדה קרב. שיאה האכזרי של התקופה היה מלחמת שלושים השנה, שהגיעה לסופה בחוזה וסטפליה ב־1648. שארית המאה השבע־עשרה, זו שבאה בעקבות המלחמה, הייתה באירופה ערש המודרנה. בעשורים ההם הופיע המדע המודרני (בייקון, גליליאו, ניוטון), והפילוסופיה (דקרט) וההגות המדינית (בהובלת הוֹבְּס ולוֹק) יצאו לדרך חדשה. המשותף לכל אלה היה חיפוש אחר עקרונות בסיסיים שאינם מושתתים על יסודות דתיים דוגמטיים.
הנצרות, שקודם לכן הייתה מרווחת דייה כדי להכיל את הרנסנס, לא יכלה עוד לשמש משענת: איך אפשר ליישב בעזרתה מחלוקות, כאשר היא עצמה הדבר השנוי ביותר במחלוקת? כפי שאמר אברהם לינקולן שנים רבות לאחר מכן, במהלך מלחמת האזרחים האמריקנית: ״שני הצדדים קוראים באותו תנ״ך ומתפללים לאותו אל, אך כל אחד מהם מגייס את התנ״ך שלו ואת האל שלו נגד יריבו״. אם שני נוצרים מושבעים, האחד פרוטסטנטי ומשנהו קתולי, אינם יכולים ליישב את חילוקי הדעות שיש ביניהם בלי חרמות, נידויים ואלימות, אות הוא שהדת אינה יכולה לשמש בסיס לסדר חברתי בר־קיימא.
הפילוסוף סטיבן טולמין היטיב להסביר מה הניע את מחפשי הדרך החדשה: ״משנכשלו כל הניסיונות הפוליטיים לגרום לבני־הפלגים לחדול מן ההרג ההדדי, עלתה השאלה אם אמנם אין מוצא אפשרי אחר. שמא, למשל, הפילוסופים יוכלו לגלות בסיס חדש, רציונלי יותר, לכינון מסגרת מושגית ורעיונית להגעה אל אותה ודאות מיוחלת שהספקנים כבר נואשו ממנה?״
כמו היהודים במאה הראשונה לספירה, ובאופן שהיה אמנם הדרגתי יותר אך גם נרחב יותר, נאלצה הנצרות במערב ללמוד להתקיים בלי כוח. הדמיון בין שני התהליכים הללו, הרחוקים כל כך זה מזה על ציר הזמן, מעלה על הדעת שתי השערות. ראשית, שום דת אינה מוותרת על הכוח מרצונה. שנית, היא עושה זאת רק כאשר מאמיניה מוצאים את עצמם לוחמים לא במאמיני דת אחרת, אלא באחיהם לדת. תוקפנות של מאמיני דת אחת כלפי מאמיני דת אחרת אינה מערערת אצל מי מן הצדדים את אמונתו בַּכוח — גם לא אצל הצד המפסיד; ויוכיחו מסעי הצלב (נוצרים נגד מוסלמים) וחורבן בית ראשון (בבלים נגד יהודים). אדם יתהה על טיבו של הכוח רק כאשר ימצא את עצמו, הלוּם הכרה, משתמש בו נגד אחיו לאומה או לדת.
זה מתחולל היום בתוך האיסלאם. קרבנותיה העיקריים של האלימות האיסלאמיסטית הם עצמם מוסלמים. היא משתוללת על קווי השסעים שבין סונים לשיעים, בין מודרניסטים לניאו־מסורתנים, בין מתונים לרדיקלים, ולפעמים פשוט בין כתות יריבות.
ניסיון ליישב מחלוקת דתית בכוח שלטוני סופו ליצור אלימות. שגיאה בסיסית היא לחשוב שאפשר לפתור בכוח שאלות יסוד של אמונה, אמת ופרשנות. כשם שכוח איננו מכונן זכות, כך ניצחון איננו מכונן אמת. תהא אמונתם של הצדדים הלוחמים עזה ככל שתהא, כשוך הקרבות — כשממדינות פורחות יישאר רק אזור־אסון, כשרבבות ההרוגים ייספרו, או שמא לא ייספרו מרוב, כשעמים שלמים יידונו לעוני ודורות שלמים לייאוש, כששאון תותחי האמונה יידום — יתברר כי איש לא התקרב מתוך כך ולו במילימטר אל אלוהים, אל הישועה או אל ההארה. <b>אי־אפשר לכפות אמת בכוח</b>. משום כך, הדת והכוח הם שני עולמות שאסור שיקרבו זה אל זה כמלוא הנימה.
הצלתן של היהדות במאה הראשונה והנצרות במאה השבע־עשרה באה להן לא מידי ההצלחה אלא מידי הכישלון; לא מידי הניצחון כי אם מידי התבוסה. מתוך אסונם של המורדים ברומא צמחה המורשת העשירה של חז״ל — המדרש, המשנה והתלמוד, יצירות שהן מן המורכבות והמעודנות בכל הספרות הדתית העולמית. ״מלחמות ה׳ ״ התנהלו עתה לא בשדה הקרב אלא בבית המדרש. היהדות נעשתה תרבות של דיון ומחלוקת. עַם הסיף היה לעם הספר. הקטסטרופה השחיזה את המסר היהודי ועידנה אותו. באבְּדה את הכוח גילתה היהדות את עצמה מחדש.
את המקבילה הנוצרית היטיב לתאר אלקסיס דה־טוקוויל לאחר ביקורו באמריקה בראשית שנות השלושים של המאה התשע־עשרה. הוא השתאה לנוכח התופעה שהתגרתה בכל מה שנראָה לו מובן מאליו:
<span class="poetry indentAll">בצרפת ראיתי כמעט תמיד איך רוח הדת ורוח החירות צועדות בכיוונים מנוגדים. אבל באמריקה מצאתי אותן דרות בכפיפה אחת: יחד שלטו על אותה ארץ.</span>
ההסבר לכך, גילה דה־טוקוויל, נעוץ בהפרדה בין דת למדינה. כשדיבר בפני אנשי כמורה נוכח לדעת ״שרובם מתרחקים ממילא מן השררה, וכי חשים הם כעין גאווה מקצועית על שהם מוסיפים להתנזר ממנה״.<sup style="color: gray;">9</sup> כתוצאה מכך, ״אף שאצל האמריקנים אין הדת משתתפת במישרין בשלטון על החברה, יש לראות בה את הראשון במוסדותיהם הפוליטיים״:<sup style="color: gray;">10</sup> המוסד המספק את הבסיס המוסרי לחברה האזרחית, את מה שהוא כינה ״הרגלי הלב״. היא יוצרת קהילות, מבצרת משפחות ומניעה מפעלים פילנתרופיים. הדת מרוממת אנשים ומחלצת אותם ממה שבעיניו הוא הסכנה הגדולה לדמוקרטיה: מן האינדיבידואליזם, קרי נסיגתם של אנשים מחיי הקהילה אל הסיפוק הפרטי. הדת מבצרת את ״אמנות ההתאגדות״, שהיא מקור חוסנה של החברה האמריקנית. בוותרה על השררה ניצלה הדת מן הסכנה המתרגשת על כל מי שנכנס לשדה הפוליטי:
<span class="poetry indentAll">הדת לא תוכל אפוא להיעשות שותפה בכוחם הגשמי של השליטים בלי שתישא בחלק מרגשי השנאה שהללו מעוררים עליהם... ככל שאומה נכנסת למצב חברתי דמוקרטי, וככל שהמדינות מגלות נטייה לעבר הדמוקרטיה, גוברת הסכנה שבקישור הדת למוסדות הפוליטיים... אנשי הדת האמריקנים היו הראשונים שעמדו על האמת הזאת, ובהתאם לכך פעלו. הם הבינו שאם רצונם לקנות להם כוח פוליטי חייבים הם לוותר על השפעת הדת, והם בחרו לוותר על תמיכת השלטון ולא לחלוק עמו בתהפוכותיו.<sup style="color: gray;">11</sup></span>
<b>המונותיאיזם כושל כשהוא חובר אל הכוח</b>. הנצי״ב מוולוז׳ין, רבי נפתלי צבי יהודה ברלין, העיר הערה מרתקת על סיפור מגדל בבל. תחילתו של הסיפור, כזכור, היא ״וַיְהִי כָל הָאָרֶץ שָׂפָה אֶחָת וּדְבָרִים אֲחָדִים״. וזו בדיוק הבעיה:
<span class="poetry indentAll">ובאשר אין דעות בני־אדם שוות, חששו [בוני המגדל] שלא יצאו בני־אדם מדעה זו ויהיו במחשבה אחרת. על כן היו משגיחים שלא יֵצא איש מישוב שלהם ומי שסר מ״דברים אחדים״ שביניהם, היה משפטו לשריפה, כאשר עשו לאברהם אבינו. נמצא ש״דברים אחדים״ שביניהם היו לרועץ, שהחליטו להרוג את מי שלא יחשוב כדעתם.</span>
בבל של בוני המגדל הייתה, על פי התיאור הזה, המדינה הטוטליטרית הראשונה. גישת ה״דברים אחדים״ של בוני המגדל הייתה התכחשות לרבגוניות הדעות של האדם. המחלוקת נאסרה. מי שביטא דעה אחרת היה נתון לסכנת מוות. כתות אוטופיסטיות מתגאות באחדות השוררת בהן, אבל אחדות זו נקנית במחיר גבוה מדי: איבה כלפי כל בעלי הדעות האחרות.
הנצי״ב נפטר יותר מעשרים שנה לפני המהפכה הסובייטית, אך הוא כמו ניבא את כישלונה. ביקורתו כלפי החברה הטוטליטרית מהדהדת במדויק את ביקורתו של אריסטו — ובימינו ביקורתו של קרל פופר — על <b>המדינה</b> לאפלטון. אפלטון גרס כי ככל שמדינה תהיה מאוחדת יותר כן ייטב לה. אריסטו חלק עליו: ״גלוי שבמידה שהולכת מדינה ונעשית ׳אחת׳ יותר, בה במידה תחדל מלהיות אף מדינה. שהרי המדינה מטבעה ריבוי־מה, ובהיותה ל׳אחת׳ תיהפך ממדינה לבית ומבית לאדם יחיד... ולפיכך אף אם גם יכול היה מישהו לעשות זאת אסור היה לו לעשותה, שהרי היה מחריב את המדינה״. מידת האחדות שהחברה הטוטליטרית שואפת לה אינה מתיישבת עם חירויות האדם ועם הזכות לדעה. הפוליטיקה צריכה לתווך בין צדדים לקונפליקט, לא לאסור על קיומו.
יש כמובן הבדל מהותי בין התפיסה הפוליטית היוונית לזו היהודית. לאתונה ולספרטה הייתה אתיקה אזרחית. בעיני היוונים הקדומים, הטוב הנעלה מכל טוב הוא לשרת את הפוליס, לכבד את חוקיה, להשתתף בדיוניה, להיות נכון להילחם למענה ואם צריך גם למסור את הנפש בקרב. כמאמר המשורר הרומי הורציוס, <i>Dulce et decorum est pro patria mori</i>: טוֹב וְנָעִים הוּא לָמוּת עַל מִזְבַּח הַמּוֹלֶדֶת.
התנ״ך, לעומת זאת, הוא ביקורת מתמשכת של הפוליטיקה. הנביאים הוקיעו את שחיתותם של שליטים. ה׳ אמר לשמואל שבקשתם של בני־ישראל להמליך עליהם מלך היא מאיסה במלכותו של בורא עולם.<sup style="color: gray;">16</sup> אחד ממשפטי המפתח של המקרא כולו הוא זה שאמר גדעון כאשר ביקשו ממנו בני־ישראל שימלוך עליהם: ״לֹא אֶמְשֹׁל אֲנִי בָּכֶם וְלֹא יִמְשֹׁל בְּנִי בָּכֶם; ה׳ יִמְשֹׁל בָּכֶם״ (שופטים ח׳, כג).
אין זה מקרה שספר שמות, על נושאיו הפוליטיים — עבדות, שחרור, עריצות, חופש — בא רק לאחר ספר בראשית עם סיפוריו על חיי המשפחה; ואין זה מקרה גם שמגילת רות, בעלת המסר הא־פוליטי בדבר אהבה ונאמנות, היא המבוא ההיסטורי לספרים המדיניים שמואל ומלכים. בראשית ורות מבליטים את <b>קדימותו של האישי על פני הפוליטי</b>. הפוליס, המדינה, איננה <i>summum bonum</i>, הטוב העליון. ביהדות, המדינה קיימת כדי לשרת את הפרט — ולא להפך.
זו אינה קלישאה ריקה; זוהי דחייה של אבן היסוד של האתיקה ההלניסטית. המדינה היא רע הכרחי. כדברי המהפכן האמריקני תומס פֵּיין בחיבורו <b>שכל ישר</b> משנת 1776, ״השלטון, כמו מלבוש, הוא אות לתמימות שאבדה; ארמונות המלכים בנויים על חורבות גן עדן״. התנ״ך, בחלקים נרחבים ממנו, הוא מסמך מדיני־פוליטי, אך לעולם אין הוא שוכח את גבולות הפוליטיקה ואת הסכנה הכרוכה בחצייתם.
פרדוקסלי ככל שיישמע הדבר, זוהי <b>משמעותה הדתית של הדמוקרטיה הליברלית</b>. הדמוקרטיה המערבית איננה הדמוקרטיה האתונאית. היא תופעה נדירה בתולדות הפוליטיקה בשל צניעותה, איפוקה והכרתה בגבולותיה. המדינה הדמוקרטית הליברלית איננה מתיימרת להיות גילומם של הטוב, היפה והנכון. שאיפתה הצנועה היא לשמור על השלום בין הזרמים המתחרים בחברה. היא פרוצדורלית, לא מהותית. היא איננה דורשת לבטא את כוליות החיים. היא יודעת, כמוה כמשורר אוליבר גולדסמית, כי רק ״מִעוּט קָטָן מִכָּל סוּגֵי הַמַּר וְהַמָּצוֹק / יוּכְלוּ לִגְרֹם, אוֹ לְרַפֵּא, הַמֶּלֶךְ אוֹ הַחֹק״.<sup style="color: gray;">18</sup> ובלשון הזהב של מייקל נובאק:
<span class="poetry indentAll">בחברה פלורליסטית באמת, אין חופה קדושה אחת. <b>בכוונה</b> אין. בגרעינה הרוחני יש דבִיר ריק. הדביר מושאר ריק מתוך ידיעה ששום מילה אחת, דימוי אחד או סמל אחד אינם עשויים לגלם את מה שהכול מחפשים שם. ריקנותו מייצגת אפוא את השגב שמייחסות לו תודעות חופשיות הבאות ממספר כמעט אינסופי של כיוונים.</span>
זה הדבר ההופך את הדמוקרטיה הליברלית לדרך הטובה ביותר — ככל שהדבר יישמע מוזר — להנכחת ערכי המונותיאיזם האברהמי. הדמוקרטיה הליברלית אינה מזמינה אזרחים לסגוד לפוליס, ואינה רואה את המידה הטובה האזרחית כמידה הטובה היחידה. שלא כז׳אן־ז׳אק רוסו, היא מכירה בכך שהפוליטיקה איננה דת ואיננה תחליף דת. אלו הן שתי פעילויות שונות מיסודן. הדת מבקשת את האמת; הפוליטיקה עוסקת בכוח. הדת מכוונת לאחדות; הדמוקרטיה הליברלית עניינה תיווך בסכסוכים ומתן כבוד לרבגוניות. הדת מסרבת להתפשר; הפוליטיקה היא אמנות הפשרה. הדת שואפת אל האידיאלי; הפוליטיקה חיה בריאלי, בפחות־מן־האידיאל. הדת עוסקת באמיתות שאינן משתנות; הפוליטיקה מתמודדת עם אתגרים המשתנים בהתמדה. ראש ממשלת בריטניה הרולד וילסון אמר, ״שבוע הוא תקופה ארוכה בפוליטיקה״. ספר תהלים אומר, ״כִּי אֶלֶף שָׁנִים בְּעֵינֶיךָ כְּיוֹם אֶתְמוֹל כִּי יַעֲבֹר״ (צ׳, ד). הדת נושמת את אוויר ההרים הטהור של הנצח; הפוליטיקה היא המולת הכאן ועכשיו.
חשוב אף יותר מכך הוא מה שהדמוקרטיה הליברלית משיגה. <b>היא מפַנה מקום לשוני</b>. היא מכירה בכך שבחברה מורכבת יש ריבוי של השקפות עולם, מסורות ושיטות מוסר. אין היא מתיימרת לדעת אילו מהן נכונות. כל שהיא מבקשת להבטיח הוא שבעלי עמדות מנוגדות יוכלו לחיות יחד בשלווה ובנועם, מתוך הכרה בכך שלאיש מאתנו אין זכות לכפות את דעתו על אחרים. הסכמה כפויה אינה הסכמה, סברו חז״ל.<sup style="color: gray;">21</sup> היא שואפת למרב החירות האפשרית, כל עוד חירות זו נתונה לכול.
ובזאת נבדל המונותיאיזם האברהמי מהדתות שקדמו לו. בעולם העתיק, השליט היה בעל כוח ארצי ושמימי גם יחד. הפרעונים במצרים ומלכי ערי־המדינה במסופוטמיה היו ראשי המדינה וראשי דתה של המדינה. הם התיימרו להיות התגלמויות של האלים, או ילדי האלים, או המתווכים הראשיים בין בני־אדם לאלים — וככאלה אכן נתפסו. הם ניהלו את הטקסים הדתיים. דת אברהם נולדה <b>כמחאה נגד</b> תופעה זו עצמה. אריק פוגלין ניסח זאת במדויק:
<span class="poetry indentAll">העולם הפוליטי הוא פוליתיאיסטי במהותו, במובן זה שלכל מוקד כוח, קטן וזניח ככל שיהיה, יש נטייה להעמיד את עצמו כישות אבסולוטית בעולם, שאינה תלויה בקיומם המקביל של מוקדים אחרים הרואים עצמם אבסולוטיים באותה מידה.</span>
תפיסת הכוחות־המרובים של הפוליתיאיזם, וראייתו את העולם כזירת מאבק נצחית, מתיישבת עם הטענת הפוליטיקה בערך קדושתי. המונותיאיזם אינו נוהג כך.
כמובן, בהיסטוריה של הדת הדברים לא היו כה פשוטים. היהדות, הנצרות והאיסלאם — שלושתן החזיקו, בתקופה כלשהי, בכוח שלטוני. בימי המקרא הייתה ישראל לממלכה, שעד מהרה התפצלה לשתיים. הנצרות והאיסלאם נעשו שתיהן מעצמות אימפריאליות. אך בסופו של דבר מגיע רגע משבר, כאשר הדת נתקלת בתמורה גדולה בחברה ובתרבות — ואז ניצת ויכוח בתוך הדת עצמה. האם ניענה לשינוי ונשתנה גם אנו? האם נשמר את מוסדותינו כפי שהם? האם נחזור אל מסרי הליבה הקדומים שלנו?
הוויכוח עצמו אינו הבעיה. הבעיה היא דרך יישובו. המנהיגים הדתיים, מתוך שהתרגלו לעמדת כוח, התרגלו גם לפעול בעזרת כוח. אלא שעתה יש יותר מקבוצה אחת המתיימרת לפעול בשם הדת, בשם <b>אותה</b> דת. כוח נתקל בכוח, והתוצאה היא המקבילה הדתית למלחמת אזרחים, עם כל אימיה של המלחמה ועם כל להטה הבלתי־מתפשר של הדת. זה מה שקרה ביהדות במאה הראשונה לספירה, בנצרות במאה השבע־עשרה, ובאיסלאם בימינו. וכשזה קורה, הדת מגלה כי לכוח חוקים משלו, שאינם אלה הנוהגים בחיי הרוח. ואם אין היא מגלה זאת, היא נושכת את בשר עצמה.
הזן ההרסני ביותר של פוליטיקה הקשור בדתות האברהמיות הוא הפוליטיקה <b>האפוקליפטית</b>, הפוליטיקה של קץ הימים. האפוקליפסה הגיעה לדת אברהם בשלב מאוחר. ייתכן שהגיעה אליה מאותו מקום שהדואליזם בא ממנו (כפי שראינו בפרק ג): מדת זרתוסטרה. הפוליטיקה האפוקליפטית שונה ביסודה מהנבואה הקלאסית. הנביאים חשבו במונחיה של היסטוריה נורמלית. יהיו כישלונות ותהיינה תבוסות, אבל עַם ה׳, החי מכוח תורת האל ואהבתו, יבין בסוף שדרך הישר משתלמת ושהדרך הרעה מכַלה לבסוף את עצמה. הנבואה היא קול התקווה.
האפוקליפסה, לעומת זאת, היא קול הייאוש. ההיסטוריה הנורמלית לא הניבה את הגאולה המיוחלת. הרוע איננו יצר פנימי שבכוחנו למשול בו, אלא כוח עצמאי, פרי ידיו של השטן. הסכסוך בין אלוהים לאויביו מעצב את פני העולם ומוליך אותו אל העימות הסופי שיזעזע מוסדי ארץ. אלוהים ישוב אל כס השלטון, הרוע יוכרע, וההיסטוריה על כל צרותיה וצוקותיה תבוא אל קצה.
בתנ״ך מופיע חזון זה בספר דניאל. הוא שב ומופיע בכמה מהספרים החיצוניים (חנוך א, חזון עזרא ואחרים), הספרים שהודרו מן התנ״ך. הוא מאפיין את כת קומראן, וביטויו הקלאסי בברית החדשה הוא <b>ספר ההתגלות</b>. בימינו יש לו מקום מרכזי בהשקפת העולם של דאע״ש, הרואה את עצמו כמתניע תהליך שסופו במערכה קוסמית בין צבאות האיסלאם ובין צבאות הצלבנים (״רומא״). הקרב החשוב הראשון במערכה זו יתחולל בדאביק שבצפון סוריה; קרב כה חשוב, עד שדאע״ש בחר בשם ״דאביק״ לעיתון המקוון הרשמי שלו. בעקבות זאת תתרחב החליפוּת ותשתלט על שטח עצום, ובכללו איסטנבול, הלוא היא ביזנטיון, בירת האימפריה הרומית המזרחית. יופיע משיח שקר ושמו דג׳אל שיפיל חללים רבים בצבא החליפות, אך לבסוף יגיע הקרב האחרון, בירושלים, ובו ישלים האיסלאם את כיבוש העולם.
אפוקליפסה היא מה שקורה לַנבואה כשהיא מאבדת תקווה, ולַפוליטיקה כשהיא מאבדת סבלנות. פוליטיקה אפוקליפטית היא המצב המוזר של תנועה מהפכנית שמבטה מקובע דווקא על העבר. היא מופיעה בזמנים של תמורות מערערות, ומדברת אל אלה המרגישים שנזנחו מאחור שלא בצדק. כתות מילֶנריאניות, מחַשבות קצין, פרחו ביהדות בשלהי ימי בית שני, ובאירופה הנוצרית בשלהי ימי הביניים: הראנטֶרים, הפלאגֶלנטים (תנועת סופגי המלקות), ההוסיטים, האנאבּפּטיסטים ואחרים. בתקופות של תסיסה חברתית ודתית הם נפוצו כנֶגע. במיוחד נמשכו אליהם אלה שהרגישו זרים ומנוכרים,
<span class="poetry indentAll">תּוֹעִים בֵּין עוֹלָמוֹת: עוֹלָם אֶחָד שֶׁמֵּת, <br/>וְעוֹד עוֹלָם שֶּׁכֹּחַ אֵין בּוֹ הִוָּלֵד.</span>
לתופעה זו יש גם גילויים חילוניים. הוגי המהפכות הצרפתית והסובייטית חשבו במונחים שההיסטוריון המנוח יעקב טלמון כינה ״משיחיות פוליטית״ או ״דמוקרטיה טוטליטרית״. ישנן שתי דרכים לתרגם את סיפור יציאת מצרים למחשבה פוליטית. האחת, המתמקדת ביציאה ממצרים, מבינה שהמסע ארוך ורב־משוכות. המעבר מעבדות לחירות הוא תהליך ממושך הדורש זמן ומאמץ של דורות על גבי דורות. השנייה, המתמקדת בהגעה אל הארץ המובטחת, גורסת כי היעד קרוב הוא ואלוהים מתדפק על דלתנו. ״מכאן באה נכונותם של מיליטנטים משיחיים לברך על - ואף ליזום את - מוראות סף אחרית הימים״, כותב מייקל וולצר. ״מכאן באה גם הפוליטיקה המשונה של ׳ככל שרע יותר, טוב יותר׳; ומכאן הרצון לחטוא, להסתכן בכל פשע, על מנת לזרז את הקץ״.
הפוליטיקה האפוקליפטית היא החיפוש אחר מהפכה בלי השתנוּת, תמורה בלי התהליך האטי של החינוך. היא משתמשת בכוח במקום בוויכוח ומעדיפה את הכרעת הרובֶה על הכרעת הרוב. היא מפשטת את שאלת האמת לרמת הברירה הבסיסית — הַסכימו או מותו. היא הכמיהה לקץ הזמנים באמצע הזמנים, החתירה לגאולה עכשיו. על כן היא מַשעה את החוקים הנורמליים המצווים על הבריות למשוך ידיהם מרצח חפים מפשע. מסקנתו של טלמון (וזאת יש לזכור: הוא מדבר על אמונות חילוניות) מטלטלת כל כך, שראוי שנצטט אותה בהרחבה:
<span class="poetry indentAll">הלקח החשוב ביותר שאנו נמצאים למדים מן החיבור שלפנינו הוא שאין ליישב את הסכסוך בין אמונה־מקיפה־הכול ופותרת־הכול לבין החירות. שני האידיאלים הם ביטוי לשני מאוויים הגנוזים עמוק מאוד בטבעו של האדם: הכיסופים לגאולה מזה ואהבת החופש מזה. הניסיון לספק צורכי שניהם בבת אחת ובמילואם, סופו אם אינו עריצות ושעבוד ללא רחמים, הריהו לפחות צביעות ואונאה עצמית גדולות, שלוויתן של הדמוקרטיה הטוטליטרית מביאן לעולם. קללה רובצת על כל אמונות גאולה מדיניות: מקום לידתן במאוויים של אצילות השרויים בלב האדם, אבל סופן להתנוון ולהיות כֵּליה של עריצות. לעולם אין אמונה של ייחוד יושבת בכפיפה אחת עם אופוזיציה. לעולם היא רואה את עצמה מוקפת אויבים רבים. לעולם אין מאמיניה מסתגלים למסיבות של קיום נורמלי. ומאותו רגש של הסכנה המתמדת לעולם יוצאות התביעות לכשרות פוליטית ולשימוש באלימות נגד הפסולים.</span>
הפוליטיקה האפוקליפטית נכשלת תמיד, מפני שאי־אפשר לכונן נצח באמצע הזמנים, ואי־אפשר ליצור אחדות שקולות־נגד מושתקים בה. סופה תמיד להיות כשמשון, שעם הפלשתים שהמית בהיכל דגון המית גם את נפשו.
<b>הדת היא במיטבה כשהיא נשענת על כוחם של הדיון החופשי והדוגמה האישית. היא במֵרָעָהּ כשהיא מנסה לכפות אמת בכוח</b>. מעניין לראות כיצד אומץ הרעיון הזה בארבע מסורות שונות. תחילה ביטא אותו הפילוסוף המוסלמי הגדול אבן־רושד (1126–1198), פרשנו של אריסטו. הוא טען שכאשר מציגים טיעון פילוסופי חייבים תמיד להציג גם את עמדות המתנגדים; מי שאינו עושה כך, מודה בעצם בחולשת טיעונו. המהר״ל מפראג מצטט את דבריו בספרו <b>באר הגולה</b>, ומוסיף:
<span class="poetry indentAll">הדברים אשר כתב [אבן־רושד] הם בעניין הדת גם כן, ועם כל זה כתב שאין ראוי שישנא דבריו [של היריב], רק יקרבם בתכלית הקירוב. וכתב שם שאם לא יעשה כך ולא יקבל דברי החולקים עליו באהבה, רק ידחם, דבר זה בודאי חולשת דבריו שאומרים עליו שלכך דוחה דבריו, כי החלש אין לו קיום עם המתנגד אליו ולכך אין ראוי להרחיק שום דבר המתנגד אל דעתו לאהבת החקירה וידיעה. ובפרט אותו שלא כִּוון לקנתר, רק להגיד האמונה אשר אתו, אף אם הדברים הם נגד אמונתו ודתו — אין לומר אליו ״אל תדבר ותסתום דברי פיך״, שאם כן לא יהיה בירור הדת. <br/>ואדרבה, דָבר כמו זה אומרים ״תדבר ככל חפצך וכל אשר אתה רוצה וחפץ לומר״, ולא תאמר ״אם היה אפשר לי לדבר הייתי מדבר יותר״... ולכך דבר זה הפך מה שחושבים קצת בני אדם, כי חושבים כאשר אין רשאי לדבר על הדת הוא חִזוק הדת ותוקף שלו. ואין זה כך. כי הֶעְלֵם דברי המתנגד בדת אין זה רק [=אלא] בטול וחולשת הדת, כאשר אומרים סגור פיך מלדבר... <br/>כי כל גִבּוֹר שרוצה להתנגד על אחד להראות גבורתו, הוא חפץ מאוד שאותו שבא כנגדו יתגבר בכל אשר יוכל, ואז אם ינצח אותו הגבור שבא להתגבר כנגדו נראה שהמנצח גבור ביותר; אבל מה גבורה מראה כאשר אותו שבא כנגדו אין רשאי לעמוד על נפשו וללחום כנגדו?... ולכך אין לסתום פי מי שבא לדבר נגד הדת לומר אליו ״אל תדבר כך״, ואדרבא אם עושה כך זה עצמו חולשתו.</span>
כעבור עשורים אחדים, ב־1644, המשורר ג׳ון מילטון השמיע טיעון זהה במאמר ההגנה שלו על חופש הדיבור, <b>אריאופגיטיקה</b>: ״וגם אם תשוחררנה כל רוחות הלימוד להשתולל על פני האדמה, כל עוד האמת נמצאת בשדה הקרב, עוול הוא לפקפק בכוחה באמצעות צנזורה ואיסורים. תיאבק נא האמת מול הכזב — מי שמע שהאמת יצאה וידה על התחתונה בהתמודדות חופשית ופתוחה?״
עברו מאתיים שנים נוספות, והפילוסוף ג׳ון סטיוארט מיל חזר והדהד את הטיעון בספרו <b>על החירות (1859)</b>:
<span class="poetry indentAll">אבל הרעה המיוחדת בהשתקת ביטויה של דעה היא שזהו עושק של המין האנושי: של הדורות הבאים לא פחות מאשר של הדור הנוכחי; של אלו החולקים על הדעה עוד יותר משל מחזיקיה. אם הדעה נכונה, הרי נמנעת מהם ההזדמנות להמיר שגגה באמת; אם מוטעית היא, הריהם מפסידים את מה שהוא אולי רווח גדול לא פחות, תפיסה ברורה יותר ורושם חי יותר של האמת, הנוצָרים מתוך התנגשותה עם השגגה.</span>
מרתק לראות איך בשיחה זו שעל פני שֶבע מאות שנים מתחברים מוסלמי, ואחריו יהודי, ואחריו נוצרי, ולבסוף הומניסט חילוני, בהסכמה בדבר חשיבותם של דיבור חופשי ושל <b>הותרת מקום למחלוקת</b>. גדולה רדיפת האמת מהפעלת הכוח.
<b>הדת רוכשת השפעה כשהיא מוותרת על הכוח</b>. על ידי כך היא תופסת את מקומה — לא בקרב השליטים כי אם בקרב הנשלטים, לא בהיכלי השררה אלא בחייהם הממשיים של אנשים ונשים רגילים, הנעשים בלתי־רגילים כאשר לוטף אותם מגע ידיו של הנצח. היא נעשית קולם של חסרי הקול, מצפונה של הקהילה, תזכורת מתמדת לכך שיש גבולות מוסריים לכוח ושהמדינה נועדה לשרת את העם — לא העם את המדינה. על כן אנחנו זוכרים את הנביאים וממשיכים להתפעם מרוחם, בשעה שאת שמותיהם של קיסרים ועריצים שדרכו על במתי ארץ אנחנו בקושי זוכרים. בפרפראזה על דבריו של הפילוסוף סרן קירקגור, כשמלך מת, שלטונו נגמר; כשנביא מת, השפעתו רק מתחילה.<sup style="color: gray;">32</sup> כשהדת מתפרקת מכוחה, היא פטורה מהכורח לסדר את כיסאות הנוח שעל סיפון אוניית המדינה, ופנויה למשימתה האמיתית: שינוי חיים.
הדת — כפי שהבינוה אברהם ותלמידיו — היא במיטבה כשהיא דוחה את פיתויי הפוליטיקה ומעדיפה על פניה את ההשפעה. שהרי היא זו המלמדת אותנו כי ציביליזציות נבחנות לא על פי כוחן אלא על פי מידת דאגתן לחסרי הכוח; לא על פי עושרן, אלא על פי יחסן לעניים; לא כמידת הצלחתן להיות חסינות מפגיעה, אלא כמידת התחשבותן בַּפגיעים שבתוכָן. הדת איננה קולם של היושבים על הכס, אלא קולם של חסרי שאיפות השררה שאינם יראים למחות בפניה כאשר היא משחיתה את בעליה חובשי הכתר ורומסת בנעליה את היתר.
אליהו היה נביא גדול. הוא היה ״קנאי״ לכבודו של אלוהים והתנגד בכל מאודו לנביאי השקר של הבעל. הוא העמידם במבחן על הכרמל. הוא ניצח; הם הפסידו; העם השתכנע; נביאי השקר נהרגו — המחשה משכנעת של האמת הדתית, ככל ההמחשות בתנ״ך. אבל הסיפור (מלכים א׳, פרקים י״ח–י״ט) לא נגמר כאן. אליהו הלך להר חורב, שם חווה רעידת אדמה, רוח מפרקת הרים ואש זעם. אך לא ברוח היה ה׳, ולא באש ולא ברעש — אלא ב״קול דממה דקה״ שבא אחריהם. כשהדת נעשית לרעש אדמה, לרוח סערה או לאש תופת, אין היא יכולה עוד לשמוע את קול הדממה הדקה שאלוהים קורא לנו בו אל החופש.
<h3>פרק יד; להשתחרר מהשנאה</h3>
<span class="poetry indentAll">חושך לא יגרש חושך: רק אור יעשה זאת. שנאה לא תגרש שנאה: רק אהבה מסוגלת לכך. שנאה מכפילה שנאה, אלימות מכפילה אלימות, ונוקשות מכפילה נוקשות. (מרטין לותר קינג)</span>
<span class="poetry indentAll">אני משער שאחת הסיבות לכך שאנשים דבקים בשנאותיהם בעקשנות כה רבה היא שהם מרגישים שכאשר השנאה תעבור הם ייאלצו להתמודד עם כאב. (ג׳יימס ארתור בולדווין)</span>
כדי להיות חופשיים עלינו להשתחרר מהשנאה.
יש בתנ״ך פסוק יוצא דופן, כה קצר שאולי לא הבחנתם בו, אך ייתכן שטמונה בו האמת החשובה ביותר למאה העשרים ואחת. כדי להבין את ייחודו ואת טעמו, יש להבין באיזו נקודה בחיים עומד האיש שאומר אותו, משה. משה השלים ארבעים שנות הנהגה של בני־ישראל. הוא הוביל אותם החוצה ממצרים, בית העבדים, חצה אִתם את הים והלך בראשם במדבר אל הארץ המובטחת. ה׳ הודיע לו שהוא לא יעבור את הירדן ולא ייכנס לארץ. הוא ימות מחוצה לה. מנגד יראה את הארץ ושמה לא יבוא.
משה מבין זאת. הדבר עתיד להיות כלל גדול ביהדות: ״לא עליך המלאכה לגמור, ולא אתה בן־חורין להיבטל ממנה״. ואם המלאכה המדוברת היא שינוי חברתי, אפילו גדולי המנהיגים לא יזכו לראות את חלומם מתגשם בימי חייהם. לכל אחד מאתנו יש יַרדן שהוא לא יזכה לחצות. ומשאנו יודעים זאת, דבר אחד נעשה חשוב יותר מכל האחרים: להשאיר הוראות לאלה שיבואו אחרינו, כי הם שימשיכו את העבודה. כאן עלינו להיות ברורים. ממוקדים. בעלי חזון.
וזאת עשה משה. הוא בילה את החודש האחרון בחייו בנשיאת נאומים לאומה — נאומים שמעטים בהיסטוריה הנאומים הספוגים כמותם בחזון. הם בידינו כיום, בְּספר דברים. בספר הזה נמצאת המצווה הגדולה המגדירה את היהדות כדת של אהבה: ״וְאָהַבְתָּ אֶת ה׳ אֱלֹהֶיךָ בְּכָל לְבָבְךָ וּבְכָל נַפְשְׁךָ וּבְכָל מְאֹדֶךָ״ (דברים ו׳, ה). נכללת בו המצווה הבין־אישית החשובה ביותר: ״וַאֲהַבְתֶּם אֶת הַגֵּר כִּי גֵרִים הֱיִיתֶם בְּאֶרֶץ מִצְרָיִם״ (דברים י׳, יט). המילה אהבה נמצאת בו יותר מבכל יתר החומשים.
אין זה מפתיע. משה דיבר על אהבה גם קודם לכן — והדוגמה הידועה מכולן היא מצוות ״וְאָהַבְתָּ לְרֵעֲךָ כָּמוֹךָ״ (ויקרא י״ט, יח). המונותיאיזם האברהמי הוא שיטת המוסר הראשונה המתבססת לא רק על צדק ועל הדדיות — נהג באחרים כפי שהיית רוצה שינהגו הם בך — אלא גם על אהבה. המפתיע הוא דווקא מה שאומר ספר דברים על שנאה — והנה הגענו לפסוק היוצא דופן שלנו:
<span class="poetry indentAll">לֹא תְתַעֵב מִצְרִי, כִּי גֵר הָיִיתָ בְאַרְצוֹ. (דברים כ״ג, ח)</span>
זוהי מצווה הנוגדת את האינטואיציה. המצרים, כזכור, העבידו את בני־ישראל בפרך. הם אימצו מדיניות של רצח־עם אטי, בדמות הריגת כל הבן היילוֹד לבני־ישראל. משה הפציר בפרעה שוב ושוב לשלח את עמו, ופרעה הקשה את לבו וסירב. משה ידע שהפרק הזה בתולדות ישראל, העבדות במצרים, אינו יד המקרה ואינו תאונה היסטורית. הוא בית היוצר של האומה, חווייתה המעצבת. בני־ישראל נצטוו לזכור את שעבוד מצרים עד עולם, להחיותו אחת לשנה בפסח, לאכול את לחם העוני ואת עשבי המרורים. כל אלה, לכאורה, הם סיבות טובות לתעב את המצרים, או לכל הפחות לזכור אותם מתוך טינה, התמרמרות, איבה וכאב. מדוע אפוא אומר משה לעשות את ההפך?
מדוע נצטווינו ש<b>לא</b> לתעב את המצרים, מפני שגֵרים היינו בארצם?
כי כדי להיות חופשי, צריך להשתחרר מהשנאה. זהו המסר של משה. לו המשיכו בני־ישראל לשנוא את אויביהם מתמול, משה אמנם היה מוציא את בני־ישראל ממצרים אך לא היה מוציא את מצרים מבני־ישראל. בתודעתם, הם עדיין היו שם, עבדי עֲבָרָם, אסירי זיכרונותיהם. הם עדיין היו לכודים בשלשלאות — לא שלשלאות מתכת, כי אם שלשלאות הנפש. ושלשלאות הנפש הן לעתים הגרועות שבשלשלאות.
ערוץ הטלוויזיה בבעלות סעודית ״איקראא״ שידר ב־7 במאי 2002 ריאיון הקולע אל לב עניינו של פרק זה. בתכנית ״מגזין האישה המוסלמית״ ראיינה המגישה דועה עאמר ילדה קטנה:
<span class="poetry indentAll">עאמר: איך קוראים לך? <br>ילדה: בסמאללה. <br>עאמר: בסמאללה, בת כמה את? <br>ילדה: שלוש וחצי. <br>עאמר: את מוסלמית? <br>ילדה: כן. <br>עאמר: בסמאללה, את מכירה את היהודים? <br>ילדה: כן. <br>עאמר: את אוהבת אותם? <br>ילדה: לא. <br>עאמר: למה את לא אוהבת אותם? <br>ילדה: כי... <br>עאמר: כי הם מה? <br>ילדה: הם קופים וחזירים. <br>עאמר: כי הם קופים וחזירים. מי אמר שהם קופים וחזירים? <br>ילדה: אללה. <br>עאמר: איפה הוא אמר את זה? <br>ילדה: בקוראן. <br>עאמר: בסמאללה, ישתבח שם אללה. אללה יברך אותה. היא הילדה הכי מאמינה שיכולה להיות. יברך אללה אותה ואת אביה ואת אמה. הדור הבא שלנו חייב להיות מוסלמי אמיתי. חובתנו לחנך את בני הדור הבא עכשיו, כשהם עוד ילדים, וכך הם יהיו מוסלמים אמיתיים.</span>
הריאיון עורר סערה. ובכל זאת, כפי שראינו בפרק ד, עולם האיסלאם הפוליטי הרדיקלי שטוף בשנאה, ויותר מכול בשנאה אנטישמית. ניתנת האמת להיאמר, הרהוטים שבכותבים המותחים ביקורת על תופעה זו הם מוסלמים בעצמם, לעתים קרובות נשים. הם יודעים שמשהו פה רקוב מיסודו. הם יודעים שהתופעה הזאת הרסנית לא רק כלפי חוץ, אלא גם כלפי פנים. הם גם יודעים כי אין זה קולו המסורתי של האיסלאם. כפי שהראינו בבירור בפרק ד, אף כי יש בקוראן התבטאויות שליליות כלפי היהודים, האנטישמיות במובנה המוכר היא תופעה בת המאות התשע־עשרה והעשרים שהגיעה למזרח התיכון על כנפי עלילות הדם ו<b>הפרוטוקולים של זקני ציון</b>.
הדת מובילה לאלימות כשהיא מקדשת את השנאה. זוהי הטרגדיה שניחתה על הכנסייה במאה הרביעית לספירה. נדרשו שש מאות שנה עד שהשנאה הדתית הנוצרית היתרגמה לאלימות רבתי, אך התפתחות זו הייתה בלתי־נמנעת. מרגע שתרבות מכניסה את השנאה אל היכל קודשה, השנאה תישאר שם: רדומה, אך חיה ובעלת פוטנציאל קטלני. הנוצרים הרגו לא רק יהודים. הם הרגו מוסלמים, כופרים, מכשפות ובני־כתות — בשם דת האהבה ולכבוד תפארת אלוהיה. אבל הנצרות השתנתה, במידה רבה מפני שהאפיפיור יוחנן השלושה־עשר ויורשיו ידעו שעליה להשתנות. כיום, מוקד הרעש של השנאה הוא האיסלאם הרדיקלי והניאו־מסורתני. זה עצוב, מפני שהאיסלאם היה חסין לנגיף הזה זמן כה רב.
<b>אי־אפשר ליצור חברה חופשית על בסיס שנאה</b>. תרעומת, זעם, השפלה, תחושת קרבנוּת ועוול, התשוקה להחזיר כבוד אבוד על ידי פגיעה באלה שהיו רודפיך — כל הרגשות הללו, המונחלים בזמננו באמצעות זרם בלתי־פוסק של סרטוני עריפות ראשים ורציחות המוניות, הם חממת דגירה לשלילת חופש. משה לימד את בני־עמו את זאת: חייבים לחיות <b>עִם</b> העבר, אבל לא <b>בתוך</b> העבר. מי שאחוז בידי הכעס שלו על משעבדיו לשעבר הוא שבוי במלוא מובן המילה. מי שנותן לאויביו להגדיר את זהותו איננו אדם חופשי.<sup style="color: gray;">2</sup>
למדתי זאת מניצולי השואה. התוודעתי אליהם כשנעשיתי רב, והם היו לאחד ממקורות ההשראה הגדולים בחיי. תחילה קשה היה לי להבין איך הם שרדו בכלל, ואיך חיו לאחר מכן עם משא הזיכרון והידיעה, המראות והמוראות. רבים מהם איבדו את כל משפחתם. העולם שגדלו בו נגדע ונעלם. הם נאלצו להתחיל מחדש כזרים בארץ נכרייה.
ובכל זאת הם היו ועודם מן האנשים מאַשרי־החיים ביותר שפגשתי. יותר מכול הופתעתי לראות שהם חיו בלי תרעומת. הם לא חיפשו נקמה. הם לא שנאו. הם דאגו יותר מכל יתר מכריי כאשר אנשים נטבחו בבוסניה, ברואנדה, בקוסובו ובסודאן. הכאב שלהם חידד את רגישותם לכאבם של אחרים. בגיל מאוחר החלו לספר את סיפוריהם, בייחוד לצעירים. הם נהגו לבקר בבתי ספר. לפעמים באתי אתם. הם דיברו על מה שקרה ועל סיפור ההישרדות שלהם. אבל המסר הבסיסי שלהם לא נגע כלל לעבר. הם רצו שהצעירים ידעו כמה יקר הוא החופש וכמה שביר; שידעו כי נס הוא שיש להם לחם לאכול, חלונות לפתוח, שערים לצאת ולבוא בהם, עתיד לצַפות לו. הם דיברו על סובלנות ועל חשיבותה של הדאגה לאנשים אחרים, שונים מאתנו. לעולם אל תראו את החופש כמובן מאליו — זה היה המסר שלהם. עִבדו למענו, הילחמו למענו, התייצבו לצד מי שהחופש שלו מאוים ובפרט לצד מיעוטים, ולעולם אל תפתחו את דלתכם לשנאה, גם כאשר אחרים עושים כך.
איך, תהיתי, הם תיעלו את הכאב שוודאי רדף אותם לילה לילה, ואשר גרם לרבים, ביניהם פרימו לוי, להתאבד — לעתים שנים רבות לאחר השואה? לבסוף תפסתי את התשובה. במשך עשורים שלמים הם לא דיברו על העבר, אפילו לא עם בני־זוגם, אפילו לא עם ילדיהם. הם התמקדו אך ורק בעתיד. הם למדו את השפה ואת התרבות של ביתם החדש. הם עבדו ובנו קריירה. הם התחתנו והולידו. רק כשהרגישו שעתידם בטוח לחלוטין, כעבור ארבעים-חמישים שנה, הרשו לעצמו לחזור לאחור ולזכור את העבר. וזה הדבר שלמדתי מהניצולים. <b>תחילה עליך לבנות את העתיד, ורק אז תוכל לחזור אל העבר בלי להיעשות אסירו</b>.
זה הרעיון של סיפור אשת לוט (בראשית י״ט, יז–כו). המלאכים באים להורות ללוט ולמשפחתו לעזוב את סדום בטרם תיהפך. לוט מהסס, מתחמק, אבל בסוף הם עוזבים. ״אַל תַּבִּיט אַחֲרֶיךָ״, מזהירים המלאכים, אך אשת לוט מביטה לאחור, ונעשית לנציב מלח. בילדותי חשבתי שזה סיפור טיפשי, אך בבגרותי חשתי בעוצמתו. אם תביטו אחורה אל העבָר הכאוּב, לא תוכלו להמשיך הלאה. דמעותיכם המלוחות תשַתקנה אתכם. תהפכו לנציב מלח.
האנשים שמשה נאם בפניהם לא היו ניצולים, אבל הם היו בני־ניצולים. הוריהם חיו את הטרגדיה המשותפת הראשונה של עם ישראל. חיוני היה שילמדו להתמקד בעתיד; לא להביט אחורה בזעם או בכאב אלא להשתמש בעבר באופן בונה, יצירתי. התורה מציינת פעם אחר פעם את יציאת מצרים ואת צו הַזכירה: ״וְזָכַרְתָּ כִּי עֶבֶד הָיִיתָ בְּאֶרֶץ מִצְרַיִם״ (דברים ט״ו, טו). אך לעולם אין הדבר מובא כסיבה לשנאה, לנקמנות ולנטירה. תמיד הוא מופיע כחלק מהגיונה של החברה הצודקת והחומלת שבני־ישראל מצווים ליצור; משטר אלטרנטיבי, היפוכה של מצרים. אל תשעבדו אחרים, אומר משה; או לפחות, היות שבשלב ההוא בהיסטוריה ביטולה הגמור של העבדות היה דרישה שהבריות לא הוכשרו לעמוד בה — נהגו בעבדיכם בכבוד. אל תטילו עליהם עבודת פרך. תנו להם מנוחה וחופש יום אחד בשבוע. שחררו אותם בשנה השביעית. הכירו בהם כבני־אדם <b>כמוכם</b>, לא כבריות נחותות במהותן. שום אדם אינו נולד לעבדות.
היו נדיבים כלפי העניים. תנו להם לאכול משאריות יבולכם. השאירו להם את פאת השדה. חלקו את ברכתכם עם אחרים. אל תקפחו את פרנסתן של הבריות. מערכת המצוות כולה מעוגנת בחוויית העבדות במצרים, כמו לומר: אתם יודעים בלבבכם כיצד מרגישים אנשים נרדפים; אל תרדפו אחרים. האתיקה המקראית מבוססת על פעולות חוזרות של היפוך תפקידים: העיקרון שהדגמנו לעיל, בפרק ח, מסיפור יוסף. כדי להיות מוסרי גם בתקופות קשות, וגם כלפי זרים, נדרש דבר־מה חזק יותר מההיגיון הקנטיאני ומהסימפתיה נוסח יוּם. אותו ״דבר־מה חזק יותר״ הוא הזיכרון. בספר שמות ובספר דברים הזיכרון נעשה לכוח מוסרי: לא מכשיר לשימור שנאה, אלא, להפך, מכשיר לכיבוש השנאה, באמצעות הזכירה מהו להיות קרבן שנאה. ״זכור״ — <b>לא לחיות בעבר, אלא למנוע את חזרתו</b>.
״הדרשה על ההר״ בברית החדשה אומרת לנו לאהוב את שונאינו. זהו רעיון יפה להפליא, אך הוא אינו קל. משה רבנו מציע פתרון מציאותי יותר. לעזור לשונאינו. אינך צריך לאהוב את שונאך, אבל עליך לתת לו יד — ״לעזוב עמו״, כלשון המצווה בספר שמות:
<span class="poetry indentAll">כִּי תִרְאֶה חֲמוֹר שֹׂנַאֲךָ רֹבֵץ תַּחַת מַשָּׂאוֹ, וְחָדַלְתָּ מֵעֲזֹב לוֹ; עָזֹב תַּעֲזֹב עִמּוֹ. (שמות כ״ג, ה)</span>
הרעיון שמאחורי מצווה זו פשוט: גם שונאך הוא אדם. יש לו בעיה. ונוסף על כך, גם חמורו סובל. האיבה אולי מפרידה ביניכם, אבל דבר עמוק ממנה מחבר אתכם: ברית הסולידריות. הכאב, העצב והקושי עומדים מעל להבדלים בינינו. חֶברה ראויה היא חברה שבה איבה בין־אישית אינה מונעת מן הצדדים להושיט זה לזה עזרה בעת צרה. אם ראית אדם בצרה, פעל. אל תעצור לשאול אם הוא אויב או ידיד. עשֵה מה שעשָה משה כשראה רועים מתעמרים בבנות יתרו, מה שעשה אברהם כשהתפלל למען התושבים בערי הכיכר.
חכמינו עמדו על כך שבספר דברים (כ״ב, ד) מופיעה מצווה דומה, אך היא אמורה בידיד, לא באויב: ״לֹא תִרְאֶה אֶת חֲמוֹר אָחִיךָ אוֹ שׁוֹרוֹ נֹפְלִים בַּדֶּרֶךְ וְהִתְעַלַּמְתָּ מֵהֶם. הָקֵם תָּקִים עִמּוֹ״. הגמרא פוסקת כי במקרה של דילמה, כאשר אדם נתקל בשני חמורים הרובצים תחת משאם, האחד של אוהבו והאחד של שונאו, יתחיל בשונא ״כדי לכוף את יצרו״.<sup style="color: gray;">4</sup> צרתו של האוהב עשויה להיות כצרתו של השונא או אף גדולה ממנה, אך בצרת השונא יש ממד נוסף: אתגר ההתגברות על הניכור, על הריחוק ועל הרצון הרע. על כן השונא קודם. נוקבים אף יותר הם תרגומי חז״ל לארמית. לציווי ״עָזֹב תַּעֲזֹב עִמּוֹ״ נותנים התרגומים ממד רגשי. אונקלוס כותב (בתרגום חוזר לעברית), ״עזוב תעזוב מה שבלבך עליו, ופרוק עמו״; ויונתן בן עוזיאל מפורש אף יותר: ״<b>עזוב תעזוב באותה שעה את השנאה שבלבך עליו</b>, ופרוק וטען עמו״.
כוחו של דין זה נעוץ בכך שאיננו אוטופי. הוא אינו מצייר לו עולם בלי שְׂנָאות. שונאך עדיין יכול להיות שונאך. עד אחרית הימים ימשיכו אנשים לריב על אדמה, על כסף ועל כוח. אבל זרים עדיין יכולים להיות זה לזה לעזר. במתקפת 11 בספטמבר, במרכז הסחר העולמי בניו־יורק, חסיד יהודי הציל מוסלמי שהיה שרוי בתפילה. בפיגוע במרכול הכשר בפריז בינואר 2015, עובד מוסלמי הציל עשרים לקוחות יהודים בהַסתירוֹ אותם בחדר הקירור. בשעת חירום לא עוצרים לשאול אם האדם הזקוק להצלה הוא ״משלנו״. כך הדבר כאשר שעת החירום מוציאה מאתנו את המיטב שבנו; כי יש ששעות חירום מוציאות מהאדם דווקא את הגרועים ביצריו.
מעל הכול: לעולם אל תשאפו לנקם. אל תתפתו להאמין שאפשר במעשה של נקם לתקן את העבר. הנקם לא ירפא את העבר, אלא רק ינציח אותו.
יש במקרא יסוד שמרבים לשגות בהבנתו. המקרא מדבר לא פעם על נקמה אלוהית. מזמורי תהלים מפללים לה. איך זה קורה בדת המסורה לאהבה ולסליחה, ואשר עיניה נשואות אל העתיד? אחד האנשים שפענחו את התעלומה הוא התיאולוג איש אוניברסיטת ייל מירוסלב וולף, יליד קרואטיה שחווה על בשרו את המלחמות האתניות האיומות ביוגוסלביה לשעבר. חוויות אלו עיצבו את ספרו האמיץ על פיוס, <b>הדרה וקבלה</b>.
בסיומם של כשלוש מאות עמודים שעסקו בצורך להיפתח אל האחר, הוא משמיע הערה לגמרי בלתי־צפויה. הוא מדבר על ״הזיקה ההדוקה בין אי־אלימות אנושית ובין אישורו של הנקם האלוהי״. התזה שלו, ששותף לה המלומד היהודי הנרי נפתלי אטלן, גורסת כי <b>האמונה שאלוהים ינקום במחוללי עוולות גורמת למאמין שלא ינקום בכוחות עצמו</b>. לא כל עוול, ובוודאי לא כל מה שנתפס כעוול, יכול להיפתר בידי אדם. הניסיון לעשות זאת מחולל עוד אלימות ועוד מעשים הנתפסים כעוול. ״בעמידתה העיקשת על הפער המהותי בין אלוהים ובין מה שאינו אלוהים, קובעת המסורת המקראית כי יש דברים שרק לאלוהים מותר לעשות״.
זה פשר הביטוי משירת האזינו, בפי הקב״ה, ״לִי נָקָם וְשִׁלֵּם״ (דברים ל״ב, לה). איננו יכולים לבטל את העבר, וגם לא לרפא את כל פצעיו. אם הרגת את אויבך, לא החזרת את חברך לחיים. כן, חובתנו לתקן עוולות עבר, להתנצל, לכפר, להכיר בתחושות סבל ושכול של אחרים. אבל בהיסטוריה אין צדק מושלם, אלא לכל היותר קירוב גס שלו, והוא אשר צריך להיעשות. את היתר נשאיר לאלוהים.
התורה <b>אוסרת</b> לנקום ולנטור. הרמב״ם מסביר:
<span class="poetry indentAll">אלא ימחה הדבר מליבו ולא ייטרנו, שכל זמן שהוא נוטר את הדבר וזוכרו שמא יבוא לנקום. לפיכך הקפידה תורה על הנטירה, עד שימחה העוון מליבו כלל ולא יזכרנו; וזו היא הדעה הנכונה שאפשר שיתקיים בה יישוב הארץ ומשאן ומתנן של בני־אדם זה עם זה.</span>
זוהי המסקנה מן האמונה בצדק אלוהי. אם הנקם שייך לאלוהים, הוא איננו שייך לנו.
יש קשר בין המונותיאיזם ובין ההשתחררות מהשנאה. אני רוצה להבהיר כאן רעיון שרמזתי לו בקצרה בפרק על דואליזם. תרבויות שונות יוצרות טיפוסי אישיות שונים. אין זאת מפני שאישיות היא עניין של אתניות; זו תפיסה גזענית שפשוט אינה נכונה. האדם הוא חיה יוצרת תרבות, ואופן הפעולה שלנו, ואפילו אופן ההרגשה, תלויים במידה לא מעטה במבני תודעה שהטמיעה בנו סביבתנו ובהרגלי־לב שלמדנו בילדותנו. דתות הן מוסדות מעצבי תרבות, ויש בהן לא רק תיאולוגיה אלא גם אנתרופולוגיה. אמונותינו באשר לאלוהים משפיעות על אמונותינו באשר לעצמנו.
המונותיאיזם <b>מַפנים</b> את העימות, בעוד המיתוס <b>מחצין</b> אותו. המלומד הישועי ג׳ק מיילס כתב על ההבדל בין אדיפוס להמלט, וציין כי הכוחות שאדיפוס מתמודד אתם — הגורל, האורקל מדלפי, הסוף הכתוב מראש — אין להם דבר עם מחשבותיו, כוונותיו ובחירותיו. כולם נמצאים מחוצה לו. הקרב של המלט, לעומת זאת, הוא פנימי; זהו קונפליקט בתוך דמותו של המלט, בין ״אֹדֶם הַטִּבְעִי שֶׁל עֹז הַהַחְלָטָה״ ובין ״חִוְרוֹנָם שֶׁל הִרְהוּרֵי הַלֵּב״. כשם שהמלחמות הבֵּין־אלוהיות במיתוס הפכו במונותיאיזם לקונפליקטים פנימיים בתודעתו של האל האחד, כך גם הדרמה האנושית עברה משדה הקרב אל התודעה, אל הנפש. כשיעקב מסוגל להיאבק עם המלאך, הוא כבר אינו צריך להיאבק בעשָו. התנ״ך, ובעצם היהדות כולה, הוא סיפורו של מאבק פנימי. הדבר מוציא מכלל חשבון, באופן עקרוני ואפריורי, את החלופה הפסיכולוגית האומרת ״<b>זו אשמתו של מישהו אחר</b>״.
זה ההבדל האמיתי בין המונותיאיזם לדואליזם. כשדברים רעים קורים לאדם (או לקבוצה), הוא יכול לשאול ״מי עשה לי את זה?״ אך הוא יכול גם לשאול ״היות שקרה מה שקרה, מה עליי לעשות עכשיו?״ השאלה הראשונה היא זו ששואל הדואליסט; השנייה היא תגובתו של מונותיאיסט עקבי. כה שונות הן שתי השאלות, עד שהן מחוללות שני אופנים של הוויה: הראשונה יוצרת תרבות <b>אישום</b>, והשנייה תרבות של <b>תשובה</b>. הראשונה מתמקדת בגורם החיצוני; השנייה — בתגובה הפנימית. האישום מביט אל העבר, התשובה אל העתיד. האישום סביל, התשובה פעילה. תרבות תשובה מושתתת על עקרון האחריות. אם קורים לנו דברים רעים, עלינו מוטלת המלאכה לתקנם. כאשר תרבות מגיבה כך לאסון, היא מטעינה את אנושיותה בשֶׂגב.
זהו, בעצם, הקול הנבואי. כאשר ניחתות מכות על בני־ישראל הם אומרים — זה קורה כי <b>אנחנו, העם</b>, חטאנו. חיללנו את הברית, בגדנו באמונו של אלוהים. לעולם לא מואשם <b>מישהו אחר</b> בצרות של ישראל. משום כך היהדות היא דת של אשמה, תשובה וכפרה, המתאפשרות בזכות מחילה אלוהית. תרבות של תשובה אומרת, ״אלוהיי, אינני מאשים איש מלבדי. סלח לי. קבל את לבי השבור. ותן לי את הכוח להשתנות״. עוצמתה הייחודית טמונה בכך ש<b>התשובה גוברת על האֶנטרופיה</b>, אותו חוק הקובע שכל המערכות מאבדות אנרגיה עם הזמן. התשובה משמרת אנרגיה בהפיכת כל הייסורים לדחף להשתפר בעתיד. היא שומרת את מאמיניה מפני מה ששייקספיר כּינה ״בִּזְבּוּז הָרוּחַ בְּקָלוֹן מַצְמִית״.
היא יוצרת אנשים מדהימים בחוסנם ובנחישותם, כגון ויקטור פראנקל המנוח שגילה כי אפילו באושוויץ הוא יכול לגייס תחושה של חופש ושל כבוד־אדם. הכפרה היא התגלמות־השיא של החופש, מפני שהיא מצרפת יחדיו את שתי הפעולות הרוחניות שבכוחן לשבור את אגרוף הברזל של העבר: התשובה והמחילה. התשובה היא עדות ליכולתנו להשתנות. המחילה היא ביטוי לסירובנו להיות אסיריו של הרצון הרע. הכפרה היא המקום שהחופש האלוהי והחופש האנושי נפגשים בו ויוצרים התחלה חדשה. היא המעשה המביס את הטרגדיה בשמה של התקווה.
<b>הדואליזם יוצר תרבויות אישום</b>. הוא אומר, ״זה לא אנחנו, וזה לא אלוהים, אז זה בהכרח הם״. מגפת דֶבר, מותו של ילד, מפּלה במלחמה, משבר כלכלי, השפעתו המבלבלת של השינוי עצמו — כל אלה הם מעשה מכוון של רצון זדוני, של ישות מרושעת, של קשר שטני שעצם אי־היכולת להוכיחו היא ההוכחה לקיומו החשאי המתעתע.
אין צורך להיות אדם רע כדי לחשוב בדרך זו — אך תוצאת צורת החשיבה הזאת היא רוע אלטרואיסטי, והרוע הזה מתחיל כשאנשים רואים את עצמם, את מדינתם ואת עמם כקרבנות פשע שעשו אחרים. מתוך כך הם מגיעים למסקנה שאפשר להרוג את האחרים הללו בלי נקיפות מצפון. הרצח נעשה פעולה מוסרית. הרוצח מגן על בני־עמו, נוקם את נקמת השפלתם, משחרר את העולם ממגפה ועוזר לכונן את ניצחון הטוב, האמת והצדק. היות שלא כולם מבינים זאת, יש צורך בחינוך מתמשך לשנאה, באמצעות הרדיו, הטלוויזיה, העיתונות, האינטרנט, הרשתות החברתיות, בתי הספר והמשפחות, כך שאפילו ילדה בת שלוש וחצי תדע מיהם אויביה ותלמד לחשוד בהם ולהתיירא מהם, ויום אחד תפוצץ עליהם את עצמה ותקנה לה מקום בגן עדן, או תעודד את ילדיה לעשות זאת. הדואליזם הוא תמיד בעל פוטנציאל ג׳נוסיידי, וכדי להימנע מן הצורך להודות בכך צריך הדואליסט תמיד להאשים את אויביו בביצוע ג׳נוסייד.
זה מדאיג. זה גם מחולל הרס עצמי. כשאנו מגדירים את עצמנו כקרבנות, אנו בעצם מצמצמים את בסיס האנושיות שלנו. ההגדרה הזאת מלמדת אותנו לראות את עצמנו כאובייקטים, לא כסובייקטים; כאלה שעושים להם, לא אלה שעושים; כסבילים, לא כפעילים. ההאשמה נועלת את השער בפני האחריות. הקרבן, המייחס את מצבו לאחרים, ממקם את הגורם השולט בחייו מחוץ לעצמו, וכך מכריז על עצמו שהוא חסר יכולת להשתחרר מהמלכודת שבנה לעצמו. היות שהוא מייחס תופעה אמיתית (כאב, עוני, בערות, מחלה) לגורם בדיוני, הוא מגלה שגם לאחר שרצח את ה״גורם״ התופעה נשארה. לנוכח זאת, הוא מכפיל את מאמצי הרצח שלו נגד ה״גורם״ המדומה. תרבויות של אישום מנציחות כל מצב שהן מוחות נגדו.
הדבר היה נכון גם אילו הגיעו אנשים לדואליזם מתוך מסע אישי להבנת העולם. אך אין זה מקרה שכיח. הדואליזם הוא תופעה תרבותית שעריצים מתכננים כדי לתמרן את נתיניהם כך שיהיו אמצעים ולא מטרות. מי שיכול ללמד ציבור לשנוא, יכול לגרום לו לעשות כל מה שהוא רוצה. הציבור לא יפנה נגדו, כי כל זעמו מופנה כלפי חוץ. זהו, כפי שראינו, תפקידו הקלאסי של השעיר לעזאזל.
בדרך זו הצליחו המשטרים החילוניים־לאומניים שמהומות ״האביב הערבי״ הופנו נגדם לשרוד זמן כה רב אף שבארצותיהם שררו דיכוי, שחיתות, קיפאון כלכלי ותת־הישגיות חינוכית. הם עשו זאת באמצעות שימוש מניפולטיבי באנטישמיות. זו התמקדה בדרך כלל במדינת ישראל, אך התבססה על קטעים מן הקוראן והחדית שנכתבו יותר מאלף שנים לפני שהמדינה הייתה קיימת. למרבה האירוניה, התנועות האיסלאמיסטיות שהתגבשו כאופוזיציה למשטרים החילוניים הללו משתמשות באותה אנטישמיות עצמה ואף ביתר ארסיות, ועל ידי כך תנצַחְנה את הקיפאון, השחיתות, האכזריות והתת־הישגיות שהן מחו נגדם.
לפני כמה שנים ישבתי במחלקה לטיפול נמרץ למרגלות מיטתו של צעיר שאך זה ניצל ממוות. הצעיר, בחור ישיבה בן עשרים מצפון אנגליה, ישב באוטובוס בלונדון ולמד מתוך כרך תלמוד, ומחבל התנפל עליו ודקר אותו עשרים ושתיים פעם. כשהתוקף נעצר הוא אמר לשוטרים: ״ישראל היא רוצחת... לכן דקרתי אותו״. התקפה ללא התגרות מוקדמת נגד תלמיד חף מפשע, אפילו לא ישראלי ולא ציוני, פשוט יהודי — מתורצת כהגנה עצמית.
שנאה ותרבות אישום כרוכות זו בזו מפני ששתיהן אסטרטגיות של הכחשה: ״זה לא הייתי אני, אלה היו הם, פעלתי מתוך הגנה עצמית, אני הקרבן ולא התוקפן״. רצח חפים מפשע הופך כך למעשה קדוש. קרבנות אכן זקוקים לעזרתנו; אבל הם זקוקים לה כדי לשקם את חופש הבחירה שלהם. אחריות של אדם לגורלו איננה לוקסוס אלא כורח מוסרי. בנו תחילה את עתידכם — וכך תגאלו את עברכם.
החופש כרוך בהשתחררות מהשנאה, מפני ששנאה היא הכחשת החופש. את זאת לימד משה עֶרב הכניסה לארץ. אל תשנאו את רודפיכם משכבר. לִמדו מהניסיון הרע איך לבנות חברה שאין בה רדיפה. את זאת לימדוני ניצולי השואה: הבט קדימה, לא לאחור. בנֵה חיים, משפחה, עתיד, תקווה. השנאה משעבדת אותנו; לפיכך יש להיפטר ממנה. במקום לצאת למלחמה בבני־החושך, דאגו שאתם וילדיכם תהיו מקורות אור.
<h3>פרק טו; הרצון לעוצמה או הרצון לחיים</h3>
<span class="poetry indentAll">כָּאן בְּמִשְׁלוֹחַ הַזֶּה / אֲנִי חַוָּה / עִם הֶבֶל בְּנִי <br/>אִם תִּרְאוּ אֶת בְּנִי הַגָּדוֹל / קַיִן בֶּן אָדָם / תַּגִּידוּ לוֹ שֶׁאֲנִי – <br/>(דן פגיס, ״כָּתוּב בְּעִפָּרוֹן בַּקָּרוֹן הֶחָתוּם״)</span>
זה התחיל בקין והבל, וזה עדיין מתרחש. רוב הספר הזה עסק ביריבות אחים, ועל כן יאה לחתום אותו בסיפור שהוא התחיל בו: ילידי האדם הראשונים, המעשה הדתי הראשון, רצח־האח הראשון.
קין מביא מנחה לאלוהים. גם הבל. אלוהים שועה למנחתו של השני ולא לזו של הראשון. קין כועס. אלוהים מפציר בו לשלוט בעצמו. קין מתעלם מהאזהרה ורוצח את אחיו. ואלוהים אומר לו, ״קוֹל דְּמֵי אָחִיךָ צֹעֲקִים אֵלַי מִן הָאֲדָמָה״ (בראשית ד׳, י). כך היה וכך הוֹוֶה. כל הטרגדיה של ההיסטוריה הדתית נחזית בדרמה הזו.
ובכל זאת, אין ספק שהסיפור מוזר. מדוע אלוהים דוחה את מנחת קין? למה קין מגיב ברצח אחיו? על מה נסבה היריבות בין האחים? מפרשים מודרניים נוטים לקרוא את סיפור קין והבל כסיפור ארכיטיפי על המתח בין רועים (הבל) לחקלאים (קין). לחלופין, על סמך מקורות לא־עבריים לשמות האחים, טוענים ש״הבל״ פירושו רועה ו״קין״ פירושו חָרש ברזל. הקריאות הללו מחמיצות את הרמז שהמקרא עצמו נותן: את המשמעות <b>העברית</b> של שמות האחים.
המילה ״הבל״ היא, בין היתר, מילת המפתח של ספר קהלת. במשפט הראשון שבפי קהלת היא מופיעה לא פחות מחמש פעמים: ״הֲבֵל הֲבָלִים, אָמַר קֹהֶלֶת. הֲבֵל הֲבָלִים, הַכֹּל הָבֶל״ (קהלת א׳, ב). בתרגומי המקרא הומרה מילה זו בדרך כלל במילים המתארות שטות, חוסר משמעות, חוסר תועלת, שווא. בתרגום המלך ג׳יימס לאנגלית, למשל, הפסוק מופיע כך: ״<i>Vanity of vanities, saith the Preacher, vanity of vanities; all is vanity</i>״ (שטות של שטויות, אומר המטיף; שטות של שטויות, הכול שטות). תרגומים אלה מחטיאים את הנקודה.
הבל בעברית הוא נשימה. היהודים, כמו היוונים, דיברו על הנפש, על הממד הרוחני של האדם, בלשון השאובה מפעולת הנשימה. המילים המציינות את הממד הזה — כגון ״נפש״, ״רוח״, ״נשמה״ — כולן סוגים של נשימות. ״הבל״ הוא נשימה רדודה, קלה, בת־חלוף.
ספר קהלת הוא הרהור מתמשך על המוסר. החיים הם לא יותר מנשימה, וכל העושר והכבוד, גם עושרו וכבודו של מלך, אינם ולא כלום מפני שבינינו ובין האי־קיום מפרידה רק הנשימה. מצב הרוח כאן דומה לזה השורר בסצנה שבסוף המחזה <b>המלך ליר</b>, כאשר המלך אוחז בגופה המת של בתו קורדליה — היחידה מבנותיו שאהבה אותו, אהבה שעיניו טחו עד עתה מראותה — וזועק ״שַׁלָּמָה כֶּלֶב, סוּס, עַכְבָּר יִחְיוּ / וְאַתְּ אֵין רוּחַ בָּךְ? הָלַכְתְּ לָעַד״.
בסיפור קין והבל, הבל מייצג את המוסר האנושי — מוסר המושתת פחות על תודעת החטא ויותר על העובדה שאנו נשמות המגולמות בגופים בעולם גשמי הנתון להתפוררות ולריקבון. כל המפריד בינינו לבין הקבר הוא הנשימה שאלוהים נופח בנו: ״וַיִּיצֶר ה׳ אֱלֹהִים אֶת הָאָדָם עָפָר מִן הָאֲדָמָה, וַיִּפַּח בְּאַפָּיו נִשְׁמַת חַיִּים, וַיְהִי הָאָדָם לְנֶפֶשׁ חַיָּה״ (בראשית ב׳, ז). זה כל מה שאנחנו: הבל, רק נשימה. אך זוהי נשימתו של אלוהים. החיים קדושים. אמונה זו היא קרקע משותפת ליהדות, לנצרות ולאיסלאם.
את נשמת החיים, את ההבל, ייטול קין. קין — לשון קניין. התורה אומרת זאת במפורש: ״וְהָאָדָם יָדַע אֶת חַוָּה אִשְׁתּוֹ, וַתַּהַר וַתֵּלֶד אֶת קַיִן. וַתֹּאמֶר: קָנִיתִי אִישׁ אֶת ה׳״ (בראשית ד׳, א). הדבר הולך לאיבוד ברוב התרגומים, הממירים את המילה ״קניתי״ במילים שפירושן ״קיבלתי״, ״יצרתי״, ״הולדתי״ ועוד. שוב מוחמצת הנקודה.
קניתי מצטרף לאותם פעלים מהסיפורים שניתחנו קודם, שמשמעותם מתגלה רק במבט לאחור: רק משלמדנו את התנ״ך כולו וחזרנו לקרוא את הסיפור לאור התמונה המלאה. שלא במתכוון סיפק את הפירוש המעמיק ביותר דווקא ז׳אן־ז׳אק רוסו. <span style=״font-size:11px״>ב</span><b>מסה על מקורו ועל יסודותיו של האי־שוויון בין בני־האדם הוא כתב:
<span class="poetry indentAll">האדם הראשון שגידר פיסת קרקע ואמר ״שלי היא״, ומצא אנשים תמימים דיים להאמין לו, האיש הזה הוא מייסדה האמיתי של החברה האזרחית. מה רבים הם הפשעים, המלחמות ומעשי הרצח, מה רבים הם האימים והאסונות שהיו נחסכים מבני־האדם אילו קם בעת ההיא מי שימשוך את היתדות, או ימלא את המחפורת, ויקרא בקול גדול: ״אל תקשיבו למתחזה הזה; אבודים נהיה אם נשכח כי פירות הארץ שייכים לכולנו והארץ עצמה אינה שייכת לאף אחד״.</span>
המילים היחידות בפסקה זו שהקורא בתנ״ך לא יסכים עמן הן האחרונות. ״לה׳ הָאָרֶץ וּמְלוֹאָהּ״ (תהלים כ״ד, א). הארץ <b>כן</b> שייכת לאחד. היא שייכת לאלוהים.
העיקרון האתי־משפטי שהמקרא כולו מתבסס עליו הוא ששום דבר איננו שייך לנו. הכול — הארץ, תנובתה, הכוח, הריבונות, הילדים והחיים עצמם — שייך לאלוהים. אנחנו רק נאמנים, שומרים מטעמו. יש לנו קניין, אך אין לנו בעלות. זהו היסוד לתשתית הצדק החברתי המונחת במקרא, התשתית שעשתה אותו לייחודי כל כך לזמנו — ולמשַנה־לבבות עד עצם ימינו.
קין מייצג את ההפך: הכוח כבעלות, הבעלות ככוח. אותה משמעות בדיוק מצוינת בשמו המקראי של האל הכנעני הראשי, בעל. השורש בע״ל מציין ״החזקה, קניין, הפעלת כוח כלפי אדם או חפץ״. בעיני המקרא, זוהי התגלמות העבודה הזרה. רוסו צדק. האלימות מתחילה בתחרות על טובין המצויים בצמצום, שהראשון בהם הוא האדמה.
שלא מדעת נתנה חווה לבנה הבכור שם שעתיד היה להובילו אל הרצח. השם קין מבטא את הרעיון שמה שיש לי נותן לי כוח. כשאני מקריב לאלוהים חלק ממה שבבעלותי, אני עושה זאת כדי לקבל ממנו בתמורה חלק מהכוח שלו. זהו קרבן פגאני: דרך לריצוי האלים, לשידולם או לשיחודם. סוג זה של קרבן איננו לרצון לאלוהים. הקרבן שהוא מקבל, מנחתו של הבל, הוא קרבן הבא מענווה של מוסר. ״אלוהים, אני רק נשימה. אבל נשימה זו איננה שלי: היא נשמת אפך״.
זהו, על פי הבנתו של המקרא, הניגוד היסודי הטמון בטבע האדם: המאבק בין <b>הרצון לעוצמה</b> ובין <b>רצון החיים</b>.
החיים, כאן על פני האדמה, קדושים. הם גם שבריריים עד מאוד. הם הבל, הם רק נשימה. במילותיו הכמעט אחרונות אומר משה לבני־עמו, ״הַעִידֹתִי בָכֶם הַיּוֹם אֶת הַשָּׁמַיִם וְאֶת הָאָרֶץ: הַחַיִּים וְהַמָּוֶת נָתַתִּי לְפָנֶיךָ, הַבְּרָכָה וְהַקְּלָלָה. וּבָחַרְתָּ בַּחַיִּים לְמַעַן תִּחְיֶה אַתָּה וְזַרְעֶךָ!״ (דברים ל׳, יט). רצח מתוך רדיפת כוח, ובשם ה׳ על השפתיים, הוא חילול השם — יהיו הרוצח, הקרבן והאמונה אשר יהיו.
דרמת קין והבל עדיין משתחזרת היום — בסוריה, בעיראק, באפגניסטן, בניגריה, בסומליה, בלוב, ובפיגועי טרור סביב העולם. את דאע״ש ובני־מינו דוחף הרצון לקומם את החליפוּת ולהחזיר אל תחת כנפיה את כל הארצות ששלטה בהן פעם, מישראל עד ספרד. אלו הן מטרות פוליטיות. אין להן דבר עם אלוהי אברהם. אלוהים אינו שועה לקרבנות אדם. אלוהים איננו מקדש את הרצון לעוצמה. זוהי דרכו של קין, לא של אלוהים. כשהדת הופכת אנשים לרוצחים, אלוהים עונה ואומר: קול דמי אחיך צועקים אליי מן האדמה.
מה אפוא יקרה אם לא נתעמת ישירות עם האידיאולוגיה המובילה כעת לברבריות ולמרחץ דמים? ראשית, העולם יהיה דתי יותר למשך שנות דור, לא פחות. כך יהיה גם אם הדת לא תצליח לצרף לשורותיה ולו נפש אחת. כי זהו עניין דמוגרפי. ככל שאנשים דתיים יותר יש להם יותר ילדים, ולהפך. האוכלוסיות הילידיות באירופה, היבשת החילונית ביותר, מתאבדות לאטן. שיעור הילודה שלהן, הנמוך משיעור התחלופה, גוזר עליהן שתזדקנּה ותתמעטנה. מבחינה דמוגרפית, כפי שהראה אריק קאופמן, הדת תירש את הארץ.
בתוך הדת ימשלו הזרמים הקיצוניים ביותר בהתנגדותם למודרנה ולמערב. זה קורה ביהדות, בנצרות ובאיסלאם. הנישואים ארוכי השנים בין הדת לתרבות נגמרו בגירושים. המערב החילוני איבד ברובו את הערכים שנהוג היה לכנותם המורשת היודיאו־נוצרית. במקומם בחר לסגוד לאלילֵי העצמי — השוק, הצרכנות, האינדיבידואליזם, האוטונומיה האישית, הזכויות ו״כל מה שטוב בשבילך״ — ולוותר על כללי הנאמנות, היראה והכבוד ששימרו עד לא מכבר את מוסד הנישואים, את הקהילות ואת הקשרים העדינים המחברים בינינו ומושכים אותנו לפעול למען הטוב המשותף.
עם אבדן אמונתו הדתית, החל המערב לאבד גם את האידיאלים שהשרו עליו רוח אלטרואיסטית: יראת הכבוד, הנאמנות, כבוד האדם, המלחמה בעוני, שירות הציבור, האחריות הקולקטיבית, הזהות הלאומית והכבוד לערכים דתיים שאין עמו ויתור על חופש המצפון ועל אפשרות קיומן של אמונות רבות זו לצד זו. כיום נראית הפוליטיקה במערב כמי שנטשה כל חזון שמעבר למנטרה ״חופש ודמוקרטיה״ ולחישובי עלות-תועלת של מסים לעומת שירותים לאזרח. לנוכח תרבות האינדיבידואליזם והנהנתנות, אין זה מפתיע שרדיקלים צעירים, הלהוטים לשנות את העולם, מחפשים נתיבים אחרים לבטא בהם את האלטרואיזם שלהם, אפילו אם נתיבים אלו מתפתלים במחוזות ברוטליים וברבריים. ״מעשה השלילה העצמית נתפס כאילו הוא נותן לנו את הזכות להיות קשוחים ואכזרים כלפי אחרים״, כתב אריק הופר בספרו <b>המאמין האמיתי</b>. אלטרואיזם המוכוון שלא כראוי יכול להוביל לרוע: זו התזה של סִפרנו. ועל כן חייב המערב לשקם את האידיאלים שלו.
הרלטיביזם המוסרי השורר כיום במערב החילוני אינו מספק הגנה לחופש. כדי להיווכח בכך אפשר לצפות בריאיון כלשהו בין עיתונאי מערבי ובין איסלאמיסט. העיתונאי יאמר משהו מסוג ״הרג אנשים בעוון כפירה הוא מעשה רע״. האיסלאמיסט יאמר ״אני יכול להבין את הגישה שלך, אבל לאנשים שונים יש גישות מוסריות שונות, ואתה בוודאי מבין שיש אנשים שרואים את העניין אחרת ממך״. סוף השיחה. לעיתונאי אין תשובה. קרוב לוודאי שהוא מאמין כי המוסר הוא סובייקטיבי, שהערכים האנושיים הבסיסיים היחידים הם אוטונומיה אישית וחופש בחירה, שסובלנות כלפי חסר־הסובלנות היא מעלה נעלה, ושכפיית דעה על אחרים היא אימפריאליזם רוחני. למעשה, העיתונאי הניף דגל לבן עוד לפני שפתח את פיו. והאיסלאמיסט יודע זאת.
בעולם של רלטיביזם, רק הכוח מדבר. מבחינה זו, האיסלאמיסט הוא בנה הנאמן של המאה העשרים ואחת. הוא יודע שאת תשומת לבו של המערב אפשר למשוך רק בפעילות אלימה ואכזרית. תכופות אין למערב מענה לאלימות שמניעיה דתיים, לבד ממתקפות גסות ומגחיכות נגד הדת כשלעצמה.
כבר במאה הארבע־עשרה ציין החכם המוסלמי אבן־חלדון כי כאשר חֶברה מתעשרת היא נעשית אינדיבידואליסטית יותר. היא מאבדת את מה שהוא כינה עַצבִּיה', את הלכידות החברתית שלה. ואז היא נעשית טרף ל״שוכני המדבר״, אלה הבזים לתפנוקי העיר ונכונים למסור את נפשם במלחמה. הפילוסוף בן המאה העשרים ברטרנד ראסל הגיע לאותה מסקנה מנקודת מוצא קוטבית. ציביליזציות יצרניות כגון יוון העתיקה ואיטליה ברנסנס, אמר, מגלות כי ״השחרור מהכבלים נסך בבריות מרץ ויצירתיות, והניב הזדהרות נדירה של גאונות״, אבל ״שקיעת כללי המוסר״ הפכה אותם ״חסרי אונים כקבוצה״, והן נפלו בידי ״אומות שהן מתורבתות פחות, אך הלכידות החברתית לא התפוררה בהן״.
יהיו, אפוא, יותר טרור, יותר מרחץ דמים ויותר מלחמות אזרחים במזרח התיכון ובאפריקה. מדינות נוספות, כגון ירדן ולבנון, עלולות להיגרף אל התהום. יתרבו הפשעים הברבריים נגד האנושות בשידור חי באינטרנט. המתיחות במדינות אירופה תגבר. אנשים ירגישו שהחירויות שלהם נתונות בסכנה, אך לא יהיה להם מושג ברור איך להגיב. בכל פעם שתנועה מסוגה של אל־קאעידה תמוגר, תקום אחרת תחתיה. צעירים המחפשים משמעות, זהות וקהילה יוסיפו להימשך אל האש הזאת כפרפרי לילה.
המערב, העולם כולו בעצם, לא עמד מעולם בפני אתגר כגון זה. עומדת מולו תנועה הדומה יותר לסדרה של התקהלויות־בָּזק מאשר לאומה או לברית מדינות; קבוצות היכולות להיווצר, להתפוגג ולשוב ולהתאחד כהרף עין. אף לא אחת ממוסכמות המלחמה הנורמליות חלה בקבוצות הללו: לא מדים המבחינים בין לוחמים לשאינם, לא ציות לאמנות ז'נבה המגבילות את מעשי האכזריות שעלולים להיעשות בשמה של האנושות. אדרבה, הרדיקלים גאים בחוסר אנושיותם. שחיטה ועריפה של מתנגדים אינן מציקות למצפונם. גם לא שימוש באזרחים כבמגנים אנושיים, הפיכת אנשים לעבדים ומשלוח ילדות בנות עשר להתפוצץ בכיכרות.
הם גם אינם כפופים לשיקולים הרציונליים שהנחו סכסוכים בינלאומיים בעבר. הם משתבחים בנכונותם למות, ואטומים לחלוטין לאפשרות של פשרה. לדברי החוקר גראהם ווד, המדינה האיסלאמית של דאע״ש ״דוחה את רעיון השלום באופן עקרוני״ ו״משתוקקת לרצח עם״.<sup style="color: gray;">6</sup> היא מאמינה כי אלוהים עומד לצדה והזמן פועל לטובתה. האיסלאם הרדיקלי הוכיח את יכולתו לגייס אנשים בכל מקום באמצעות האינטרנט ובעזרת שידור אינסופי של סרטוני סבל והשפלה. הוא סוחף אנשים תאבי נקם הנכונים להקריב את חייהם וחיי אחרים כדי לזכות בכרטיס לגן עדן.
אם לא נטפל בנושא הזה עכשיו במרב הרצינות, כזה יהיה עתידנו. היש מי מאתנו המוכן להוריש עולם כזה לילדיו ולנכדיו?
בפרקים ג ו-ד הקדשתי לאנטישמיות מקום שעשוי להיראות חסר פרופורציות. עשיתי זאת לא מפני שסבלם של יהודים שונה מסבלם של נוצרים או של מוסלמים. הוא אינו שונה מהם. כל סבל אנושי חשוב, ובאותה מידה. הסיבה להתמקדות באנטישמיות גם לא הייתה שיהודים סובלים יותר מאחרים כיום. גם זה אינו נכון. כל אדם הוא קרבן פוטנציאלי. האנושות כמכלול סובלת.
מה כן רציתי לומר? שעדיין לא הבנו מהי האנטישמיות ומהו התפקיד שהיא ממלאת בלגיטימציה של הרוע. האנטישמיות היא סימן אזהרה ראשון לכך שתרבות נמצאת במצב של התמוטטות קוגניטיבית. היא מעוררת את מערך התסוּגוֹת (רגרסיות) הפסיכולוגיות המוביל לרוע בהיקף מונומנטלי: פיצול, השלכה, דואליזם פתולוגי, דה־הומניזציה, דמוניזציה, תחושת קרבנות, ושימוש בשעיר לעזאזל לשם התחמקות מאחריות מוסרית. היא מאפשרת לתרבות להאשים במצבה אחרים ולא לטפל בו בעצמה. האנטישמיות השוטפת כיום את המרחב הערבי והאיסלאמי דומה בממדיה ובארסיותה לאנטישמיות ששטפה את אירופה בין 1880 ל־1945, והיא נהנית גם מהתפוצה הכלל־עולמית שהאינטרנט מאפשר.
האנטישמיות נוגעת ליהודים רק באופן נסיבתי. היעדים האמיתיים של הנוצרים בימי הצלבנים היו המוסלמים, לא היהודים. היעדים המקוריים של גרמניה הנאצית היו מדינות אירופה שהביסו אותה במלחמת העולם הראשונה והשפילו אותה אחריה. היעדים האמיתיים של האיסלאמיסטים הם המשטרים החילוניים בארצות האיסלאם ומדינות המערב, בייחוד אלו שניצחו את האימפריה העותומאנית במלחמת העולם הראשונה והתחלקו בשלל.
למרות זאת מילאו היהודים תפקיד מכריע בפסיכולוגיה הקבוצתית של התנועות הללו: תפקיד השעיר לעזאזל, זה שאפשר להאשימו בכל דבר רע הקורה לקבוצה. על ידי סימונם כאויב מסתורי, כול־יכול וכול־נוכח, הקבוצה אוחדה, המחלוקות בתוכה הושתקו, דעת הקהל הוסחה מעניינים כאובים, וקבוצות שבלי האנטישמיות לא היה ביניהן שום מכנה משותף יכלו לרקום שותפויות. בימינו, לדוגמה, ארגונים איסלאמיסטיים מתקשים לגייס את תמיכתו של המערב באכיפת חוקי השריעה, בעריפת ראשי שבויים, באִסלוּם נוצרים בכפייה ובגזירת דין מוות על כופרים. אבל כאשר הם מותחים ביקורת על ישראל, הם מגלים שהם כבר אינם עומדים לבדם: לפתע יש להם בעלי ברית במערב. וכך מצטרפים להם יחד תחת מִטרייה אחת צירופים משונים, כגון אנשי ימין קיצוני עם פעילים נגד הגלובליזציה וארגוני זכויות אדם פוליטיים־לשמצה: הקואליציה המוזרה ביותר שהתאגדה אי פעם לתמיכה בטרוריסטים שמטרתם השלטת תיאוקרטיה.
שימו לב שכדי להצליח חייבת האנטישמיות תמיד להסוות את מניעיה. היא עשתה זאת בימי הביניים, כשהאשימה את היהודים ברצח ילדים נוצרים ובהפצת הדֶבר. היא עשתה זאת בגרמניה הנאצית, בעזרת עלילות שנשאבו מעולם הרפואה. היהודים היו, כביכול, סרטן בלב האומה הארית. כיום האנטישמיות עושה זאת בעזרת האשמת ישראל או היהודים — בסגנון הקלאסי של עלילות הדם ו<b>הפרוטוקולים</b> — בשליטה באמריקה, בניהולה של אירופה, בתמרונה של הכלכלה, בבעלות על התקשורת, בביצוע מתקפת 11 בספטמבר ושלל מתקפות טרור נוספות, ביצירת נגיפי האיידס והאבולה, בצונאמי של 2004 ובהתחממות הגלובלית.
בימי הביניים שנאו את היהודים בשל דתם, במאות התשע־עשרה והעשרים בשל גזעם, וכיום בשל מדינת הלאום שלהם, ישראל. במערב, האנטישמיות מוסווית כיום כאנטי־ציונות. בשפה הערבית הרטוריקה בדרך כלל כנה יותר: שם מדברים במפורש על ״היהודים״. אך יעדיו של הטרור האיסלאמיסטי במערב — בית הכנסת בקופנהגן, המרכול הכשר בפריז, המוזיאון היהודי בבריסל וכן הלאה — הם יהודיים, לא ישראליים. הסיבה פשוטה. <b>שעיר לעזאזל חייב להיות מישהו שאפשר להרוג בלי להסתכן במעשה נקם</b>. מדינת ישראל יכולה להגיב. היהודים בתפוצות לא. אכן, זוהי אחת מן הסיבות החשובות לקיומה של ישראל. מדינת ישראל היא הדבר היחיד המגן על היהודים מפני הפיכתם לשעירים לעזאזל של העולם לאלף שנים נוספות.
אינני מכיר אדם שבאמת אינו מסוגל להבחין בין אנטישמיות לבין ביקורת לגיטימית על ישראל. היהודים מאמינים ששום אדם, ובוודאי שום מדינה, איננו מעל לכל ביקורת. היהדות היא תרבות של ביקורת עצמית; היא מן התרבויות המצטיינות בכך במיוחד. התנ״ך רצוף ביקורת עצמית אכזרית. אנטישמיות איננה ביקורת. היא שלילה של זכות הקיום הקולקטיבי מן היהודים. היא משנה את צורתה לאורך הזמן. בשנות השלושים קראו האנטישמים ״יהודים לפלשתינה״. היום הם קוראים ״יהודים, צאו מפלשתינה״. עמוס עוז תמצת זאת כך: הם לא רוצים שנהיה פה. הם לא רוצים שנהיה שם. הם לא רוצים שנהיה.
אך יותר מכך טמונה חשיבותה של האנטישמיות בהשפעתה על האנטישמים עצמם. היא מאפשרת להם לראות את עצמם כקרבנות. היא נותנת להם פטור מאחריות מוסרית. על כל עוול שבעולם יאמרו ״זו לא אשמתנו, זו אשמתם. הם עשו לנו את זה. הרי הם שולטים בעולם״. וכך משתקת השנאה את המחשבה ושופכת שמן על מדורת המרירות שהציתה אותה מלכתחילה. האנטישמיות לא עזרה לנוצרים לנצח במסעי הצלב, ולא עזרה לנאצים לנצח במלחמת העולם השנייה. היא לא תעזור למוסלמים במזרח התיכון, באפריקה ובאסיה לבנות חברות שתכבדנה את אלוהים ואת צלמו שטבע באדם. שונאי היהודים שונאים את החופש. השואפים לחסל את היהודים שואפים לחסל את החופש. האנטישמיות היא מחלה המכלה את כל נשאיה. השנאה פוגעת בַּשָּׂנוּא אך מחסלת את השונא. בלי יוצא מן הכלל.
היוכל העולם להשתנות? התשובה היא כן, וההוכחה לכך היא סיפור שמעטים מרוממי־הרוח כמוהו בהיסטוריה הדתית של האנושות: השתנות היחסים בין היהודים לנוצרים לאחר השואה. יש בסיפור הזה גיבורים רבים, נוצרים בעלי אומץ מוסרי, אמונה עמוקה ואנושיות גואה שהבינו כי לאחר השיא הנורא הזה משהו חייב להשתנות. ביניהם ראויה לשבח מיוחד שורה של אפיפיורים: יוחנן השלושה־עשר שהתחיל בתהליך שהוביל לוועידת הוותיקן השנייה ולהצהרת ״נוסטרה אאטטה״, פאולוס השישי שהשלים אותו, ויוחנן פאולוס השני ובנדיקטוס השישה־עשר שהמשיכו בדרך הזאת איש־איש בסגנונו.
גדול אפילו מהם הוא האפיפיור הנוכחי, פרנציסקוס הראשון. ב־12 בספטמבר 2013, במכתב למערכת העיתון האיטלקי <b>לה רפובליקה</b>, כתב: ״נאמנותו של האל לבריתו ההדוקה עם ישראל לא פגה מעולם... ובכל המסות הנוראות שידעו היהודים במאות האחרונות הם שמרו על אמונתם באלוהים. ועל זאת לא נחדל להיות אסירי תודה להם — אנו ככנסייה, והאנושות כולה״. זו כנראה הפעם הראשונה שבה הכריז אפיפיור בפומבי כי דבקותם של היהודים באמונתם הנה שמירת אמונים לאלוהים, ולא שבירת אמונים. הכרזה זו עשויה לשנות את העולם. הכנסייה, במערב, החלה להתגבר על יריבות האחים שלה עם היהדות. אם דבר כזה יכול לקרות בין נוצרים ליהודים, הוא יכול להתחולל גם עם האיסלאם.
צו השעה הוא חבירה של היהודים, הנוצרים והמוסלמים לחומה אחת של הגנה על האנושות, על קדושת החיים, על חופש הדת ועל כבוד האל עצמו. ההתנגשות הגדולה של המאה העשרים ואחת לא תהיה <b>בין</b> ציביליזציות ולא בין דתות, אלא <b>בתוכָן</b>. היא תתחולל בין אלה המקבלים את ההפרדה בין דת לכוח ובין אלה הדוחים הפרדה זו. מי שמאמין כי לבעיות פוליטיות יש פתרונות דתיים מרמה את עצמו, וגם אינו מבין מי היה אברהם ומהם הערכים שגילֵם. הבלבול בין דת לפוליטיקה הוא דבר שאברהם ויורשיו לחמו בו, לא דבר שהם הטיפו לו.
אם כן, מה עלינו לעשות? עלינו להקדיש לחיזוק חופש הדת מאמצים של תכנון ארוך טווח — לפחות כמו אלה שהוקדשו להפצת הקיצוניות הדתית. האיסלאם הרדיקלי הוא תנועה שתודלקה בכספי נפט שהגיעו מן המערב. מדינות מפיקות נפט השתמשו בכספים הללו למימון רשתות של בתי ספר, מדרסות וקתדרות ומחלקות אקדמיות שהתמקדו בפרשנות הווהאבית או הסלפית של האיסלאם, ועל ידי כך הדיחו אל השוליים את המגמות הפתוחות והנדיבות, האינטלקטואליות והמיסטיות באיסלאם, המגמות שהיו בעבר מקור גדולתו. זו הייתה אסטרטגיה מרשימה: באורך הטווח שלה, בדייקנותה, בסבלנותה, בפרטנותה ובמסירותה. אם רצוננו כי המתינות וחופש הדת ימשלו בכיפה, נדרשים מאתנו מאמצים לא פחותים. נצטרך להכשיר דור של מנהיגים דתיים ומחנכים דתיים שיאהבו את העולם ברבגוניותו ואת כתבי הקודש במרב נדיבותם.
נדרש קמפיין עולמי נגד החינוך לשנאה וההטפה לשנאה. ברוב מדינות המערב יש חוקים נגד גזענות, אך התברר שידיהם קשורות לנוכח תפוצת הארס ברשתות החברתיות. החינוך במדינות רבות מוסיף להיות מחפיר. כל עוד לומדים ילדים שהכופרים דינם גיהינום ושהנוצרים והיהודים הם שטן גדול ושטן קטן, כל עוד תחנות רדיו וטלוויזיה, אתרֵי אינטרנט ורשתות חברתיות שותתים זרם בלתי־פוסק של פרנויה והסתה, אין כל משמעות לסעיף 18, סעיף חופש הדת, בהצהרת זכויות האדם של האו״ם. כל ההתערבויות הצבאיות שבעולם לא תעצורנה את האלימות.
עלינו לשקם את הערכים המוחלטים שעשו את המונותיאיזם האברהמי בימיו הטובים למחולל הומניזציה: קדושת החיים, כבודו של היחיד, מיזוג הצדק והחמלה, אחריותם המוסרית של העשירים כלפי העניים, מצווֹת אהבת הרֵע והגֵר, פתרון סכסוכים בדרכי שלום ומתוך הקשבה מכבדת לצד השני בסיפור, מחילה על פצעי העבר והתמקדות בבניית עתיד שבו יוכלו בניו ובנותיו של העולם כולו, מכל הצבעים, האמונות והגזעים, לחיות יחד בשלום ובנועם. אלה הם האידיאלים שהיהודים, הנוצרים והמוסלמים יכולים להתאחד סביבם במעגל שיהיה רחב דיו להכיל גם בני אמונות אחרות וחסרי אמונה. אין בכך ציפייה לשינוי של טבע האדם, או לכך שהפוליטיקה תחדל להיות זירה של עימות. רק זאת: שהפוליטיקה תישאר פוליטיקה, ולא תיעשה דת.
עלינו גם לעמוד על העיקרון המוסרי הפשוט מכולם, הראשון (כזכור מפרק ב) שאושש בהדמיית מחשב: עקרון האלטרואיזם ההדדי, ״מידה כנגד מידה״. הוא אומר: כפי שתנהג באחרים, הם ינהגו בך. <b>אם רצונך שיכבדוך, מחובתך לכבד אחרים. אם רצונך שינהגו כלפיך בסובלנות, הפגן סובלנות גם אתה. אם אינך רוצה להיפגע, אל תפְגע</b>. כדברי ג׳ון לוק, ״אין זה מתקבל על הדעת כי מי שנהנה בעצמו מחופש דת לא יכיר בעיקרון שאסור לרדוף את הזולת או להציק לו בשל מחלוקת דתית״. לו היה עיקרון זה, ואפילו הוא לבדו, מיושם כראוי, די היה בכך כדי לחסל בעריסתה את תופעת מסיתי השנאה הרדיקלים ששיבשו את דעתם של המוני צעירים מערביים נוחים להשפעה והפכו אותם לרוצחים בשם אלוהים.
במלחמה מנצחים בכוח הנשק, אך את השלום משיגים בכוח הרעיונות. ספרנו עסק ברעיון אחד כזה: חלופה ליריבות האחים שהייתה לאורך ההיסטוריה, ועודנה, מקור לרצח אחים ולאלימות דתית. יריבות אחים כתחרות על אהבת האל היא רעיון רע. היא מצמצמת את אלוהי אברהם שלא כדין. האמת המזדהרת מסיפורי ספר בראשית היא שכל אחד מאתנו מבורך מפי אלוהים, שכל אחד מאתנו יקר בעיניו, שלכל אחד מאתנו תפקיד משלו בהיסטוריה, שלכל אחד ניגון משלו בסימפוניה העצומה של האדם. להיות ילדוֹ של אברהם הוא ללמוד לכבד את בניו האחרים גם אם דרכם אינה דרכנו, בריתם אינה בריתנו, והם מבינים את אלוהים אחרת מאתנו. אנחנו יודעים שאנחנו אהובים. אין צורך ביותר מכך. המחשבה שהֱיות נאהב פירושו שאחרים אינם נאהבים היא אי־הבנה של האהבה עצמה.
עסקנו גם בברית הכפולה בספר בראשית, ברית נוח וברית אברהם. זהו הפתרון הטוב ביותר שאני מכיר לאלימות הפוטנציאלית הטמונה בכך שזהותנו נגזרת מקבוצת ההשתייכות שלנו. קבוצות טבען להתנגש, ועל כן האלטרואיזם שאנו מַפנים כלפי הדומים לנו הוא תאומה של התוקפנות שאנו מפנים כלפי השונים מאתנו — וצמד התאומים הזה מושרש בטבע האדם. משום כך נכשלו כל הניסיונות הגדולים, דתיים וחילוניים כאחד, לברוח מהזהות הקבוצתית לכיוון האוניברסלי או לכיוון האינדיבידואליסטי. במוקדם או במאוחר השבטיות שָבה, בנשק מלא ובאש גלויה. החלופה הנאותה היחידה היא זו המוצעת בספר בראשית כמחאתו של אלוהים נגד האלימות: לומר שהוא כרת אתנו שתי בריתות, האחת עם האנושיות המשותפת לכולנו, השנייה אתנו בזהותנו המסוימת. הראשונה עניינה האוניברסליות של הצדק, השנייה מתמקדת בפרטיקולריות של האהבה. והסדר הפנימי שלהן חשוב. <b>האנושיות המשותפת לכולנו קודמת להבדלים הדתיים בינינו</b>. עיקרון זה הוא הבסיס לכל תיאולוגיה אברהמית השואפת להביס את אלוהי השקר של האלימות ואת עבודת האלילים של רדיפת הכוח.
ועדיין, ישנם טקסטים קשים. יש בכתבי הקודש של כל אחת מהדתות המונותיאיסטיות האברהמיות קטעים שבהיקראם כפשוטם עלולים להוביל לשנאה, לאכזריות ולמלחמה. אך לכל אחת מהדתות הללו יש מסורות פרשניות, שמצאו דרכים לקרוא את הקטעים הללו בתוך ההקשר המלא של אמונתם, שהוא הקשר של קיום בצוותא, של כבוד לַשוני ושל רדיפת שלום. הפונדמנטליזם — טקסט בלי קונטקסט, יישום בלי פרשנות — איננו אמונה אלא סילוף של האמונה.
שום נפש לא נושעה מעולם באמצעות שנאה. שום אמת לא הוכחה מעולם באמצעות אלימות. שום גאולה לא הושגה מעולם באמצעות מלחמת קודש. שום דת לא גרפה את הערצת העולם על הצלחתה לגרום סבל לאויביה. אף כי כל ההתנהגויות הללו אומצו מזמן לזמן בידי מאמינים דתיים כנים, הן לעג וקלס לאמונה. ועד שנלמד זאת תוסיף הדת להיות מן הסכנות הגדולות לשלום העולם.
לפשעים הנעשים בשם הדת יש מכנה משותף אחד. בכולם נהפכת הקערה על פיה, והאדם עושה את אלוהים בצלמו. גם אמת נעלה אינה מקדשת דחפים ירודים המדברים בשמה — תאוות הכוח, יצר הכיבוש, השימוש בשפה דתית להאצלת הילת קדושה על פשעים בזויים. אלה הם גילויים של אימפריאליזם, לא של אמונה.
הטרור הוא האלילות בהתגלמותה. שפתו היא שפת הכוח, ועל דגלו חרות חיסולם של נושאי דגלים אחרים. זוהי הצורה הקדומה והפרימיטיבית ביותר של יישוב סכסוכים. זו הייתה דרכו של קין. אם יש בעולם דבר אחד רע, הרי זה הטרור. בפיגועי ההתאבדות וביתר מתקפות הטרור הקרבנות נבחרים באקראי, בשרירות ובלא הבחנה. טרוריסטים, כותב מייקל וולצר, ״דומים לרוצחים הנתונים באמוק, למעט העובדה שהאמוק שלהם אינו רק ביטוי לזעם או לטירוף; זעמם מכוון ומתוכנן. הוא מכוון אל פגיעוּת קולקטיבית: הורג את מי שהורג כדי להלך אימים על אחֵרים״.
עם קרבנות הטרור נמנים לא רק ההרוגים והפצועים, אלא גם ערכי היסוד של החברה החופשית: אמון, ביטחון, חירות אזרחית, נכונותן של מדינות לפתוח את שעריהן בפני מבקשי מקלט, הביטחון המזמין של מקומות ציבוריים. הטרור שמניעיו דתיים מחלל את הדת עצמה ומבזה אותה. זהו חילול שם אלוהים, וחילול החיים הטבועים בצלמו. האיסלאם, כמוהו כיהדות, מחשיב נפש אחת לעולם מלא. ההתאבדות והרצח אסורים בדתות האברהמיות. היהדות, הנצרות והאיסלאם מכירות שלושתן את תופעת מות־הקדושים — אך מות קדושים פירושו נכונות למות למען אמונתך, לא להרוג למענה.
הטרור איננו אמצעי ניתן להצדקה למטרה ניתנת להבנה, כי בנק המטרות שלו תמיד נכנס למשיכת־יתר. הטרוריסטים תמיד פונים לבסוף נגד בני־עמם. שוב וולצר: ״מטרת הטרוריסטים היא שלטון, והרצח הוא השיטה. יש להם מנגנון פרטי של משטרה חשאית, יחידות חיסול והעלמת מתנגדים. הם מתחילים ברצח או בהפחדה של החברים העומדים בדרכם, וממשיכים, אם עולה בידם, לעשות זאת בקרב האנשים שהם מתיימרים לייצג. אם הטרוריסטים מצליחים להגיע לשלטון, הם שולטים בעריצות, ובני־עמם משלמים בעל כורחם את מחיר השלטון הזה״. שום קו היוצא מתחנת הטרור אינו מגיע לתחנת החברה החופשית.
הטרור גם איננו קול זעקתו של החלש. לחלשים יש כלי נשק אחרים. הם יודעים שהצדק נמצא לצדם. על כן השתמשו הנביאים לא בחיל ולא בכוח כי אם ברוח ובמילים. על כן העדיפו גנדי ומרטין לותר קינג לנקוט מרי אזרחי לא אלים, ביודעם שהוא ידבר אל מצפונו של העולם, לא אל פחדיו. צרכים אמיתיים אינם זקוקים לטרור כדי שקולם יישמע.
הפגיעה המכוונת בחפים מפשע היא אמצעי רע למטרה רעה: להגיע לפתרון התוקף את אנושיותם ואת שלמות גופם ונפשם של אלה שאנו מתנגדים להם. לתת לזה צידוק דתי הרי זה לחלל את שם אלוהי אברהם שהוא אלוהי החיים. רוע אלטרואיסטי הוא עדיין רוע, וכל האדיקות שבעולם לא תטהר אותו. אלוהי אברהם הוא הכוח המציל את חסרי הכוח, האל המאיר פניו למי שחשך עליו עולמו: לעני ולגלמוד, לזָנוּח ולגר. אלוהים שומע את זעקתם של אלה שאינם נשמעים, וכך, אם אנו הולכים בדרכיו, שומעים אותן גם אנו.
הגיע הזמן שהיהודים, הנוצרים והמוסלמים יאמרו מה שלא ידעו לומר בעבר: כולנו ילדי אברהם. ובין שאנחנו יצחק או ישמעאל, יעקב או עשו, לאה או רחל, יוסף או אחיו, אנחנו יקרים בעיני ה׳. אנחנו מבורכים. וברכתנו אינה צריכה לעלות בקללה למישהו אחר. אהבתו של אלוהים איננה פועלת על פי החוקים הללו. אלוהים קורא היום לנו, יהודים, נוצרים ומוסלמים, להשתחרר מהשנאה ומההטפה לשנאה, ולחיות סוף סוף כאחים ואחיות — נאמנים לאמונתנו וקשובים לברכה שניתנה לאחרים בלי קשר לאמונתם, ומכבדים את שם אלוהים מתוך כיבוד צלם דמות תבניתו, האדם.
<h2>ביבליוגרפיה</h2>
<b>Armstrong, Karen,</b> <i>Fields of Blood: Religion and the History of Violence</i><b>, New York, Alfred A. Knopf, 2014.</b>
<b>Armstrong, Karen,</b> <i>The Battle for God</i><b>, New York, Alfred A. Knopf, 2000.</b>
<b>Berger, Peter L.,</b> <i>The Desecularization of the World</i><b>, Washington DC, Ethics and Public Policy Center, 1999.</b>
<b>Brafman, Ori, and Rod A. Beckstrom,</b> <i>The Starfish and the Spider: The Unstoppable Power of Leaderless Organizations</i><b>, New York, Portfolio, 2006.</b>
<b>Carlson, John D., and Jonathan H. Ebel,</b> <i>From Jeremiad to Jihad: Religion, Violence and America, Berkeley</i><b>, University of California, 2012.</b>
<b>Gopin, Marc,</b> <i>Holy War, Holy Peace: How Religion Can Bring Peace to the Middle Eas</i>t, <b>New York, Oxford University Press, 2002.</b>
<b>Hill, Christopher,</b> <i>The English Bible and the Seventeenth-Century Revolution</i><b>, London, Allen Lane, 1993.</b>
<b>Hill, Christopher,</b> <i>The World Turned Upside Down: Radical Ideas during the English Revolution</i><b>, New York, Viking, 1972.</b>
<b>Ignatieff, Michael,</b> <i>Blood and Belonging: Journeys into the New Nationalism</i><b>, New York, Farrar, Straus and Giroux, 1994.</b>
<b>Ignatieff, Michael,</b> <i>The Lesser Evil: Political Ethics in an Age of Terror</i><b>, Princeton, Princeton University Press, 2004.</b>
<b>Ignatieff, Michael,</b> <i>The Warrior’s Honor: Ethnic War and the Modern Conscience</i><b>, New York, Metropolitan Books, 1998.</b>
<b>Juergensmeyer, Mark,</b> <i>Terror in the Mind of God: The Global Rise of Religious Violence,</i><b> Berkeley, University of California Press, 2000.</b>
<b>Juergensmeyer, Mark, and Margo Kitts,</b> <i>Princeton Readings in Religion and Violence</i><b>, Princeton, Princeton University Press, 2011.</b>
<b>Kaufmann, Eric P.,</b> <i>Shall the Religious Inherit the Earth? Demography and Politics in the Twenty-First Century</i><b>, London, Profile, 2010.</b>
<b>Kaufman, Stuart J.,</b> <i>Modern Hatreds: The Symbolic Politics of Ethnic War</i><b>, New York, Cornell University Press, 2001.</b>
<b>Naím, Moisés,</b> <i>The End of Power: From Boardrooms to Battlefields and Churches to States, Why Being in Charge Isn’t What It Used to Be</i><b>, New York, Basic Books, 2013.</b>
<b>New, David S.,</b> <i>Holy War: The Rise of Militant Christian, Jewish, and Islamic Fundamentalism</i><b>, Jefferson, McFarland and Co., 2002.</b>
<b>Phillips, Charles and Alan Axelrod,</b> <i>Encyclopedia of Wars</i><b>, New York, Facts on File, 2004.</b>
<b>Renard, John,</b> <i>Fighting Words: Religion, Violence, and the Interpretation of Sacred Texts</i><b>, Berkeley, University of California, 2012.</b>
<b>Schwartz, Regina M.,</b> <i>The Curse of Cain: The Violent Legacy of Monotheism</i><b>, Chicago, University of Chicago Press, 1997.</b>
<b>Walzer, Michael,</b> <i>The Revolution of the Saints: A Study in the Origins of Radical Politics</i><b>, Cambridge MA, Harvard University Press, 1965.</b>
דורקהיים, אמיל, <b>ההתאבדות</b>, מצרפתית: יותם ראובני, תל אביב: נמרוד, 2002.
דיימונד, ג׳רד, <b>השימפנזה השלישי</b>, מאנגלית: גבי פלג, אור יהודה: ספריית מעריב, 1994.
דרווין, צ׳רלס, <b>מוצא המינים: בדרך הבירור הטבעי או השארת גזעים מחוננים במלחמת החיים</b>, מאנגלית: שאול אדלר, ירושלים: מוסד ביאליק, 2009.
ואל, פראנס דה־, <b>טובים מטבעם: שורשי הטוב והרע בבני־אדם ובחיות אחרות</b>, מאנגלית: תמר רון, חיפה: אוניברסיטת חיפה וזמורה ביתן, 1998.
פינקר, סטיבן, <b>הלוח החלק: על הכחשת טבעו המולד של האדם בימינו</b>, מאנגלית: עמנואל לוטם, תל אביב: מטר, 2005.
רידלי, מאט, <b>מוצא המידות הטובות</b>, מאנגלית: עמוס כרמל, תל אביב: זמורה ביתן, 2000.
<b>Atran, Scott,</b> <i>In Gods We Trust: The Evolutionary Landscape of Religion</i><b>, Oxford, Oxford University Press, 2002.</b>
<b>Atran, Scott,</b> <i>Talking to the Enemy: Violent Extremism, Sacred Values, and What It Means to Be Human</i><b>, London, Allen Lane, 2010.</b>
<b>Axelrod, Robert,</b> <i>The Evolution of Cooperation</i><b>, New York, Basic Books, 1984.</b>
<b>Bloom, Paul,</b> <i>Just Babies: The Origins of Good and Evil, London</i><b>, The Bodley Head, 2013.</b>
<b>Boniolo, G., and G. De Anna,</b> <i>Evolutionary Ethics and Contemporary Biology</i><b>, Cambridge, Cambridge University Press, 2006.</b>
<b>Buller, D.,</b> <i>Evolutionary Psychology and the Persistent Quest for Human Nature</i><b>, Cambridge MA, MIT Press, 2005.</b>
<b>Churchland, Patricia Smith,</b> <i>Braintrust: What Neuroscience Tells Us about Morality</i><b>, Princeton, Princeton University Press, 2011.</b>
<b>Darwin, Charles,</b> <i>The Descent of Man, and Selection in Relation to Sex</i><b>, London, John Murray, 1871.</b>
<b>Foot, Philippa,</b> <i>Natural Goodness</i><b>, Oxford, Oxford University Press, 2001.</b>
<b>Glover, Jonathan,</b> <i>Humanity: A Moral History of the 20th Century</i><b>, New Haven, Yale University Press, 2000.</b>
<b>Greene, Joshua David,</b> <i>Moral Tribes: Emotion, Reason, and the Gap between Us and Them</i><b>, New York, Penguin, 2013.</b>
<b>Haidt, Jonathan,</b> <i>The Righteous Mind: Why Good People Are Divided by Politics and Religion</i><b>, New York, Pantheon, 2012.</b>
<b>Hamilton, W.D., “The Genetical Evolution of Social Behavior”, I and II,</b> <i>Journal of Theoretical Biology</i><b>, 1964, 7:1–52.</b>
<b>Hoffer, Eric,</b> <i>The True Believer: Thoughts on the Nature of Mass Movements</i><b>, New York, Harper and Row, 1951.</b>
<b>Hrdy, Sarah Blaffer,</b> <i>Mothers and Others: The Evolutionary Origins of Mutual Understanding</i><b>, Cambridge MA, Belknap of Harvard University Press, 2009.</b>
<b>Kitcher, P.,</b> <i>The Ethical Project</i><b>, Cambridge MA, Harvard University Press, 2011.</b>
<b>Maynard Smith, John,</b> <i>Evolution and the Theory of Games</i><b>, Cambridge, Cambridge University Press, 1982.</b>
<b>Norenzayan, Ara,</b> <i>Big Gods: How Religion Transformed Cooperation and Conflict</i><b>, Princeton, Princeton University Press, 2013.</b>
<b>Pinker, Steven,</b> <i>The Better Angels of Our Nature: Why Violence Has Declined</i><b>, New York, Viking, 2011.</b>
<b>Putnam, Robert D., and David E. Campbell,</b> <i>American Grace: How Religion Divides and Unites Us</i><b>, New York, Simon and Schuster, 2010.</b>
<b>Sober, E., and D.S. Wilson,</b> <i>Unto Others: The Evolution and Psychology of Unselfish Behavior</i><b>, Cambridge MA, Harvard University Press, 1998.</b>
<b>Trivers, R., “The Evolution of Reciprocal Altruism”,</b> <i>Quarterly Review of Biology</i><b>, 1971, 46:35–57.</b>
<b>Waal, F.B.M. de,</b> <i>Primates and Philosophers</i><b>, Princeton, Princeton University Press, 2006.</b>
<b>Waal, F.B.M. de,</b> <i>The Bonobo and the Atheist: In Search of Humanism among the Primates</i><b>, New York, W.W. Norton and Company, 2014.</b>
<b>Wilson, David Sloan,</b> <i>Darwin’s Cathedral: Evolution, Religion and the Nature of Society</i><b>, Chicago, University of Chicago Press, 2002.</b>
<b>Wilson, E.O.,</b> <i>On Human Nature</i><b>, Cambridge MA, Harvard University Press, 1978.</b>
<b>Wilson, J.Q.,</b> <i>The Moral Sense</i><b>, New York, The Free Press, 1993.</b>
<b>Wright, R.,</b> <i>The Moral Animal: The New Science of Evolutionary Psychology</i><b>, New York, Pantheon, 1994.</b>
<b>Barnstone, Willis,</b> <i>The Other Bible: Gnostic Scriptures, Jewish Pseudepigrapha, Christian Apocyrypha, Kabbalah, Dead Sea Scrolls</i><b>, San Francisco, Harper and Row, 1984.</b>
<b>Baumeister, Roy F.,</b> <i>Evil: Inside Human Cruelty and Violence</i><b>, New York, W.H. Freeman, 1997.</b>
<b>Beck, Aaron T.,</b> <i>Prisoners of Hate: The Cognitive Basis of Anger, Hostility and Violence</i><b>, New York, HarperCollins, 1999.</b>
<b>Herf, Jeffrey,</b> <i>The Jewish Enemy</i><b>, Cambridge MA, Belknap Press of Harvard University Press, 2008.</b>
<b>Jonas, Hans,</b> <i>The Gnostic Religion</i><b>, Boston, Beacon Press, 1963.</b>
<b>King, Karen L.,</b> <i>What is Gnosticism?</i><b> Harvard University Press, 2003.</b>
<b>Koonz, Claudia,</b> <i>The Nazi Conscience</i><b>, Cambridge MA, Belknap Press of Harvard University Press, 2003.</b>
<b>Lifton, Robert Jay,</b> <i>The Nazi Doctors</i><b>, New York, Basic Books, 1986.</b>
<b>Müller, Ingo,</b> <i>Hitler’s Justice</i><b>, Cambridge MA, Harvard University Press, 1991.</b>
<b>Pagels, Elaine H.,</b> <i>Adam, Eve, and the Serpent</i><b>, New York, Random House, 1988.</b>
<b>Pagels, Elaine H.,</b> <i>Beyond Belief</i><b>, New York, Random House, 2003.</b>
<b>Pagels, Elaine H.,</b> <i>Revelations</i><b>, New York, Viking, 2012.</b>
<b>Pagels, Elaine H.,</b> <i>The Gnostic Gospels</i><b>, New York, Random House, 1979.</b>
<b>Pagels, Elaine H.,</b> <i>The Gnostic Paul</i><b>, Philadelphia, Trinity Press International, 1992.</b>
<b>Pagels, Elaine H.,</b> <i>The Johannine Gospel in Gnostic Exegesis: Heracleon’s Commentary on John</i><b>, Nashville, Abingdon Press, 1973.</b>
<b>Pagels, Elaine H.,</b> <i>The Origin of Satan</i><b>, New York, Random House, 1995.</b>
<b>Robinson, James,</b> <i>The Nag Hammadi Library in English</i><b>, San Francisco, Harper and Row, 1978.</b>
<b>Roseman, Mark,</b> <i>The Villa, the Lake, the Meeting</i><b>, London, Allen Lane/Penguin, 2002.</b>
<b>Russell, Jeffrey Burton,</b> <i>Lucifer: The Devil in the Middle Ages</i><b>, Ithaca, Cornell University Press, 1984.</b>
<b>Russell, Jeffrey Burton,</b> <i>Satan</i><b>, Ithaca, Cornell University Press, 1981.</b>
<b>Russell, Jeffrey Burton,</b> <i>The Devil</i><b>, Ithaca, Cornell University Press, 1977.</b>
<b>Russell, Jeffrey Burton,</b> <i>The Prince of Darkness</i><b>, Ithaca, Cornell University Press, 1988.</b>
<b>Volkan, Vamik D.,</b> <i>Blind Trust: Large Groups and their Leaders in Times of Crisis and Terror</i><b>, Charlottesville, Pitchstone Publishing, 2004.</b>
<b>Volkan, Vamik D.,</b> <i>Bloodlines</i><b>, New York, Farrar, Straus and Giroux, 1997.</b>
<b>Volkan, Vamik D.,</b> <i>Killing in the Name of Identity: A Study of Bloody Conflicts</i><b>, Charlottesville, Pitchstone Publishing, 2006.</b>
<b>Volkan, Vamik D.,</b> <i>The Need to Have Enemies and Allies</i><b>, Northvale, J. Aronson, Inc., 1988.</b>
ז׳יראר, רנא, <b>האלימות והקדושה</b>, מצרפתית: יותם ראובני, תל אביב: נמרוד, תשס״ט.
חזן, רוברט, <b>מסע הצלב הראשון והיהודים</b>, מאנגלית: אירית סיון, ירושלים: מרכז זלמן שזר, 2000.
פרויד, זיגמונד, <b>טוטם וטאבו: התאמות אחדות בין חיי הנפש של הפראים ושל הנוירוטים</b>, מגרמנית: רות גיזנבורג, תל אביב: רסלינג, 2013.
רוטנשטרייך, נתן, <b>היהדות וזכויות היהודים: פרק בפולמוס האמנציפציה</b>, תל אביב: הקיבוץ המאוחד, תשי״ט.
<b>Armstrong, Karen,</b> <i>Holy War: The Crusades and their Impact on Today’s World</i><b>, New York, Anchor Books, 2001.</b>
<b>Baumeister, Roy F.,</b> <i>Evil: Inside Human Cruelty and Violence</i><b>, New York, W.H. Freeman, 1997.</b>
<b>Beck, Aaron T.,</b> <i>Prisoners of Hate: The Cognitive Basis of Anger, Hostility and Violence</i><b>, New York, HarperCollins, 1999.</b>
<b>Carmichael, Joel,</b> <i>The Satanizing of the Jews: Origin and Development of Mystical Anti-Semitism</i><b>, New York, Fromm, 1992.</b>
<b>Carroll, James,</b> <i>Constantine’s Sword: The Church and the Jews: A History</i><b>, Boston, Houghton Mifflin, 2001.</b>
<b>Chazan, Robert (ed.),</b> <i>Church, State and Jew in the Middle Ages</i><b>, New York, Behrman House, 1980.</b>
<b>Chazan, Robert,</b> <i>God, Humanity and History: The Hebrew First Crusade Narratives</i><b>, Berkeley, University of California Press, 2000.</b>
<b>Chazan, Robert,</b> <i>In the Year 1096: The First Crusade and the Jews</i><b>, Philadelphia, Jewish Publication Society, 1996.</b>
<b>Chazan, Robert,</b> <i>Medieval Stereotypes and Modern Anti-Semitism</i><b>, Berkeley, University of California Press, 1997.</b>
<b>Chesler, Phyllis,</b> <i>The New Anti-Semitism: The Current Crisis and What We Must Do About It</i><b>, San Francisco, Jossey-Bass, 2003.</b>
<b>Eidelberg, Shlomo (ed. and trans.),</b> <i>The Jews and the Crusaders: The Hebrew Chronicles of the First and Second Crusades</i><b>, Hoboken, KTAV Publishing House, 1996.</b>
<b>Flannery, Edward H.,</b> <i>The Anguish of the Jews: Twenty-Three Centuries of Anti-Semitism</i><b>, New York, Paulist Press, 1985.</b>
<b>Foxman, Abraham H.,</b> <i>Never again? The Threat of the New Anti-Semitism</i><b>, San Francisco, HarperSanFrancisco, 2003.</b>
<b>Gager, John G.,</b> <i>The Origins of Anti-Semitism: Attitudes toward Judaism in Pagan and Christian Antiquity</i><b>, New York, Oxford University Press, 1983.</b>
<b>Girard, René,</b> <i>The Scapegoat</i><b>, trans. Yvonne Freccero, Baltimore, Johns Hopkins University Press, 1986.</b>
<b>Girard, René,</b> <i>Things Hidden since the Foundation of the World</i><b>, research undertaken in collaboration with Jean-Michel Oughourlian and Guy Lefort, trans. Stephen Bann (Books II and III) and Michael Metteer (Book I), Stanford, Stanford University Press, 1987.</b>
<b>Glick, Leonard B.,</b> <i>Abraham’s Heirs: Jews and Christians in Medieval Europe</i><b>, Syracuse, Syracuse University Press, 1999.</b>
<b>Glover, Jonathan,</b> <i>Humanity: A Moral History of the Twentieth Century</i><b>, London, Jonathan Cape, 1999.</b>
<b>Iganski, Paul, and Barry Kosmin (eds.),</b> <i>The New Antisemitism? Debating Judeophobia in 21st-Century Britain</i><b>, London, Profile, 2003.</b>
<b>Isaac, Jules,</b> <i>Has Anti-Semitism Roots in Christianity?</i><b> trans. Dorothy and James Parkes, New York, National Conference of Christians and Jews, 1961.</b>
<b>Isaac, Jules,</b> <i>Jesus and Israel</i><b>, ed. with a foreword by Claire Huchet Bishop, trans. Sally Gran, New York, Holt, Rinehart and Winston, 1971.</b>
<b>Isaac, Jules,</b> <i>The Teaching of Contempt: Christian Roots of Anti-Semitism</i><b>, trans. Helen Weaver, New York, Holt, Rinehart and Winston, 1964.</b>
<b>Kearney, Richard,</b> <i>Strangers, Gods and Monsters: Ideas of Otherness</i><b>, London, Routledge, 2002.</b>
<b>Lang, Berel,</b> <i>Heidegger’s Silence</i><b>, Ithaca, Cornell University Press, 1996.</b>
<b>Mack, Michael,</b> <i>German Idealism and the Jew: The Inner Anti-Semitism of Philosophy and German Jewish Responses</i><b>, Chicago, University of Chicago Press, 2003.</b>
<b>Netanyahu, Benzion,</b> <i>The Origins of the Inquisition in Fifteenth Century Spain</i><b>, New York, Random House, 1995.</b>
<b>New, David S.,</b> <i>Holy War: The Rise of Militant Christian, Jewish, and Islamic Fundamentalism</i><b>, Jefferson, McFarland and Co., 2002.</b>
<b>Nicholls, William,</b> <i>Christian Anti-Semitism: A History of Hate</i><b>, North Vale, Jason Aronson Inc., 1993.</b>
<b>Poliakov, León,</b> <i>The History of Anti-Semitism</i><b>, 4 vols., Philadelphia, University of Pennsylvania Press, 2003.</b>
<b>Rose, Paul Lawrence,</b> <i>Revolutionary Antisemitism in Germany from Kant to Wagner</i><b>, Princeton, Princeton University Press, 1990.</b>
<b>Rosenbaum, Ron (ed.),</b> <i>Those Who Forget the Past: The Question of Anti-Semitism</i>, <b>New York, Random House, 2004.</b>
<b>Rotenstreich, Nathan,</b> <i>Jews and German Philosophy: The Polemics of Emancipation</i><b>, New York, Schocken Books, 1984.</b>
<b>Ruether, Rosemary Radford,</b> <i>Faith and Fratricide: The Theological Roots of Anti-Semitism</i><b>, New York, Seabury Press, 1974.</b>
<b>Schoenfeld, Gabriel,</b> <i>The Return of Anti-Semitism</i><b>, San Francisco, Encounter Books, 2004.</b>
<b>Schwartz, Regina M.,</b> <i>The Curse of Cain: The Violent Legacy of Monotheism</i><b>, Chicago, University of Chicago Press, 1997.</b>
<b>Signer, Michael A., and John Van Engen (eds.),</b> <i>Jews and Christians in Twelfth-Century Europe</i><b>, Notre Dame, IN, University of Notre Dame Press, 2001.</b>
<b>Simon, Marcel,</b> <i>Verus Israel: A Study of the Relations between Christians and Jews in the Roman Empire</i><b>, London, Littman Library of Jewish Civilization, 1986.</b>
<b>Timmerman, Kenneth R.,</b> <i>Preachers of Hate: Islam and the Waron America</i><b>, New York, Crown Forum, 2003.</b>
<b>Wistrich, Robert S.,</b> <i>A Lethal Obsession</i><b>, New York, Random House, 2010.</b>
<b>Wistrich, Robert S.,</b> <i>Antisemitism: The Longest Hatred</i><b>, New York, Schocken Books, 1994.</b>
ז׳יראר, רנא, <b>האלימות והקדושה</b>, מצרפתית: יותם ראובני, תל אביב: נמרוד, תשס״ט.
סטלוף, רוברט, <b>בין צלב הקרס לסהרה: יהודים וערבים בצפון אפריקה בצל השואה</b>, מאנגלית: עמוס כרמל, ירושלים: יד ושם, 2010.
פרויד, זיגמונד,<b> כתבי זיגמונד פרויד</b>, תל אביב: דביר, תשכ״ט–תשל״א.
<b>Baum, Gregory,</b> <i>The Jews and the Gospel, A Re-Examination of the New Testament</i><b>, Westminster, MD, Newman Press, 1961.</b>
<b>Boys, Mary C.,</b> <i>Has God Only One Blessing? Judaism as a Source of Christian Self-Understanding</i><b>, New York, Paulist Press, 2000.</b>
<b>Buren, Paul M. van,</b> <i>A Theology of the Jewish-Christian Reality, </i><b>Lanham, University Press of America, 1995.</b>
<b>Carroll, James,</b> <i>Constantine’s Sword: The Church and the Jews: A History</i><b>, Boston, Houghton Mifflin, 2001.</b>
<b>Edelstein, Alan,</b> <i>An Unacknowledged Harmony: Philo-Semitism and the Survival of European Jewry</i><b>, Westport, Greenwood Press, 1982.</b>
<b>Flannery, Edward H.,</b> <i>The Anguish of the Jews: Twenty-Three Centuries of Anti-Semitism</i><b>, New York, Macmillan, 1965.</b>
<b>Freud, Sigmund,</b> <i>Femininity</i><b> (1933),</b> <i>The Standard Edition of the Complete Psychological Works of Sigmund Freud</i><b>, London, Hogarth, vol. XXII, 1933.</b>
<b>Freud, Sigmund,</b> <i>The Letters of Sigmund Freud 1873–1939</i><b>, Hogarth Press, London, 1970.</b>
<b>Freud, Sigmund, James Strachey, Anna Freud, Carrie Lee Rothgeb and Angela Richards,</b> <i>The Standard Edition of the Complete Psychological Works of Sigmund Freud</i><b>, London, Hogarth, 1953.</b>
<b>Gager, John,</b> <i>Origins of Anti-Semitism</i><b>, New York, Oxford University Press, 1983.</b>
<b>Hasan-Rokem, Galit, and Alan Dundes (eds.),</b> <i>The Wandering Jew</i><b>, Bloomington, Indiana University Press, 1986.</b>
<b>Jones, Ernest,</b> <i>The Life and Work of Sigmund Freud</i><b>, New York, Basic Books, 1953.</b>
<b>Mock, Douglas W.,</b> <i>More than Kin and Less than Kind: The Evolution of Family Conflict</i><b>, Cambridge MA, Belknap Press of Harvard University Press, 2004.</b>
<b>Nirenberg, David,</b> <i>Anti-Judaism</i><b>, New York, W.W. Norton and Co., 2013.</b>
<b>Ruether, Rosemary Radford,</b> <i>Faith and Fratricide: The Theological Roots of Anti-Semitism</i><b>, New York, Seabury Press, 1974.</b>
<b>Satloff, Robert,</b> <i>Among the Righteous: Lost Stories from the Holocaust’s Long Reach into Arab Lands</i><b>, New York, Public-Affairs, 2006.</b>
<b>Shepardson, Christine C.,</b> <i>Anti-Judaism and Christian Orthodoxy</i><b>, Washington DC, Catholic University of America Press, 2008.</b>
<b>Soulen, R. Kendall,</b> <i>The God of Israel and Christian Theology, </i><b>Minneapolis, Fortress Press, 1996.</b>
<b>Wigoder, Geoffrey,</b> <i>Jewish-Christian Relations since the Second World War</i><b>, Manchester, Manchester University Press, 1988.</b>
אלטר, אורי, <b>אמנות הסיפור במקרא</b>, מאנגלית: שושנה צינגל, תל אביב: אדם, תשמ״ח.
<b>Alter, Robert,</b> <i>On Biblical Narrative</i><b>, Eugene, University of Oregon, 2000.</b>
<b>Alter, Robert,</b> <i>The Art of Biblical Poetry</i><b>, New York, Basic Books, 1985.</b>
<b>Alter, Robert,</b> <i>The World of Biblical Literature</i><b>, New York, Basic Books, 1992.</b>
<b>Alter, Robert, and Frank Kermode (eds.),</b> <i>The Literary Guide to the Bible</i><b>, Cambridge MA, Belknap Press of Harvard University Press, 1987.</b>
<b>Berlin, Adele,</b> <i>Poetics and Interpretation of Biblical Narrative</i><b>, Winona Lake, Eisenbrauns, 1994.</b>
<b>Berlin, Adele,</b> <i>The Jewish Study Bible</i><b>, New York, Oxford University Press, 2004.</b>
<b>Clines, David J.A.,</b> <i>The Theme of the Pentateuch</i><b>, Sheffield, Dept. of Biblical Studies, University of Sheffield, 1978.</b>
<b>Fisch, Harold,</b> <i>A Remembered Future: A Study in Literary Mythology</i><b>, Bloomington, Indiana University Press, 1984.</b>
<b>Fishbane, Michael,</b> <i>Biblical Interpretation in Ancient Israel</i><b>, Oxford, Clarendon Press, 1985.</b>
<b>Fishbane, Michael,</b> <i>Text and Texture: Close Readings of Selected Biblical Texts</i><b>, New York, Schocken Books, 1979.</b>
<b>Fishbane, Michael,</b> <i>The Exegetical Imagination: On Jewish Thought and Theology</i><b>, Cambridge MA, Harvard University Press, 1998.</b>
<b>Fishbane, Michael,</b> <i>The Garments of Torah: Essays in Biblical Hermeneutics</i><b>, Bloomington, Indiana University Press, 1989.</b>
<b>Fishbane, Michael (ed.),</b> <i>The Midrashic Imagination: Jewish Exegesis, Thought, and History</i><b>, Albany, State University of New York Press, 1993.</b>
<b>Fokkelman, J.P.,</b> <i>Narrative Art in Genesis: Specimens of Stylistic and Structural Analysis</i><b>, Assen, Van Gorcum, 1975.</b>
<b>Fokkelman, J.P.,</b> <i>Reading Biblical Narrative</i><b>, Louisville, Westminster John Knox Press, 1999.</b>
<b>Kugel, James L.,</b> <i>In Potiphar’s House: The Interpretive Life of Biblical Texts</i><b>, Cambridge MA, Harvard University Press, 1994.</b>
<b>Kugel, James L.,</b> <i>On Being a Jew</i><b>, Baltimore, Johns Hopkins University Press, 1998.</b>
<b>Kugel, James L.,</b> <i>The Bible As It Was</i><b>, Cambridge MA, Belknap Press of Harvard University Press, 1997.</b>
<b>Levenson, Jon D.,</b> <i>Creation and the Persistence of Evil: The Jewish Drama of Divine Omnipotence</i><b>, Princeton, Princeton University Press, 1994.</b>
<b>Levenson, Jon D.,</b> <i>Sinai and Zion: An Entry into the Jewish Bible</i><b>, Minneapolis, Winston Press, 1985.</b>
<b>Levenson, Jon D.,</b> <i>The Hebrew Bible, the Old Testament and Historical Criticism: Jews and Christians in Biblical Studies</i><b>, Louisville, Westminster John Knox Press, 1993.</b>
<b>Levenson, Jon D.,</b> <i>The Universal Horizon of Biblical Particularism</i><b>, New York, American Jewish Committee, Institute of Human Relations, 1985.</b>
<b>Sacks, Jonathan,</b> <i>Exodus: The Book of Redemption</i><b>, New Milford, Maggid Books and The Orthodox Union, 2010.</b>
<b>Sacks, Jonathan,</b> <i>Genesis: The Book of Beginnings</i><b>, New Milford, Maggid Books and The Orthodox Union, 2009.</b>
<b>Sacks, Jonathan,</b> <i>Leviticus: The Book of Holiness</i><b>, New Milford, Maggid Books and The Orthodox Union, 2015.</b>
<b>Sternberg, Meir,</b> <i>The Poetics of Biblical Narrative: Ideological Literature and the Drama of Reading</i><b>, Bloomington, Indiana University Press, 1985.</b>
אריסטו, <b>הפוליטיקה</b>, מיוונית: ח״י רות, ירושלים: מאגנס, תשע״ד.
ברלין, ישעיה, <b>האנושות — בול עץ עיקש: פרקים בהיסטוריה של הרעיונות</b>, מאנגלית: עדי אופיר, תל אביב: עם עובד, תשנ״ה.
הנטינגטון, סמואל, <b>התנגשות הציביליזציות</b>, מאנגלית: דוד בן-נחום, ירושלים: שלם, תשס״ג.
וולצר, מיכאל, <b>יציאת מצרים כמהפכה</b>, מאנגלית: שושנה צינגל, תל אביב, פפירוס, 1993.
זקס, יונתן, <b>לכבוד השוני: כיצד נוכל למנוע את התנגשות התרבויות?</b> מאנגלית: צור ארליך, ירושלים: טובי, 2008.
זקס, יונתן, <b>לרפא עולם שבור: החיים כקריאה לאחריות</b>, מאנגלית: צור ארליך, ירושלים: מגיד, 2010.
טוקוויל, אלקסיס דה־, <b>הדמוקרטיה באמריקה</b>, מצרפתית: אהרן אמיר, ירושלים: שלם, תשס״ח.
טלמון, יעקב, <b>ראשיתה של הדמוקרטיה הטוטליטרית</b>, תל אביב: דביר, תשט״ו.
יוסף בן מתתיהו (יוספוס פלביוס), <b>מלחמת היהודים</b>, מיוונית: שמואל חגי, ירושלים: ראובן מס, תשנ״ג.
ירושלמי, יוסף חיים, <b>זכור: היסטוריה יהודית וזיכרון יהודי</b>, מאנגלית: שמואל שביב, תל אביב: עם עובד, 1988.
כהן, נורמן, <b>בעקבות המילניום: מילנריאנים מהפכנים ואנרכיסטים מיסטיקנים בימי הביניים</b>, מאנגלית: יוסי מילוא, ירושלים: מוסד ביאליק, תשס״ג.
לואיס, ברנרד, <b>האסלאם בהיסטוריה: רעיונות, אנשים ומאורעות במזרח התיכון</b>, מאנגלית: שלמה גונן, תל אביב: זמורה-ביתן, 1984.
לואיס, ברנרד, <b>החשישים: כת קיצונית באיסלאם</b>, מאנגלית: משה אילן, ירושלים: מאגנס, תש״ס.
לואיס, ברנרד, <b>היהודים בעולם האסלאם</b>, מאנגלית: מרים שקד, ירושלים: מרכז זלמן שזר, 1996.
לואיס, ברנרד, <b>מה השתבש: ההתנגשות בין האסלאם והמודרניות במזרח התיכון</b>, מאנגלית: מנשה ארבל, אור יהודה: דביר, 2004.
לואיס, ברנרד, <b>המזרח התיכון: אלפיים שנות היסטוריה מעליית הנצרות עד ימינו</b>, מאנגלית: עתליה זילבר, תל אביב: עם עובד, 1997.
לואיס, ברנרד, <b>משבר האסלאם: ממלחמה מקודשת לטרור רצחני</b>, מאנגלית: מנשה ארבל, אור יהודה: דביר, 2006.
לואיס, ברנרד, <b>שמיים ואנטישמיים: מחקר על סכסוך ועל דעות קדומות</b>, מאנגלית: שפרה נט״ר, תל אביב: דביר, תשמ״ט.
מיילס, ג׳ק, <b>אלוהים: ביוגרפיה</b>, מאנגלית: רן הכהן, תל אביב: הקיבוץ המאוחד, 1997.
מיל, ג׳ון סטיוארט, <b>על החירות</b>, מאנגלית: אהרן אמיר, ירושלים: שלם, תשס״ז.
פופר, קרל, <b>החברה הפתוחה ואויביה</b>, מאנגלית: אהרן אמיר, ירושלים: שלם, 2003.
פראנקל, ויקטור: <b>מבוא ללוגותיראפיה — האדם מחפש משמעות: ממחנות המוות אל האכסיסטנציאליזם</b>, מגרמנית: חיים איזק, תל אביב: דביר, 1971.
קנטי, אליאס, <b>ההמון והכוח</b>, מאנגלית: עמשי לוין, תל אביב: צ׳ריקובר, 1979.
רבינוביץ׳, נחום, <b>מלומדי מלחמה</b>, מעלה אדומים: מעליות, תשנ״ג.
רוסו, ז׳אן־ז׳אק, <b>האמנה החברתית</b>, מצרפתית: עידו בסוק, תל אביב: רסלינג, 2006.
שפינוזה, ברוך, <b>מאמר תיאולוגי־מדיני</b>, מלטינית: ח׳ וירשובסקי, ירושלים: מאגנס, 1961.
<b>Ahmed, Akbar S.,</b> <i>Discovering Islam: Making Sense of Muslim History and Society</i><b>, London, Routledge, 2002.</b>
<b>Ahmed, Akbar S.,</b> <i>Islam under Siege: Living Dangerously in a Post-Honor World</i><b>, Cambridge, Polity, 2003.</b>
<b>Ahmed, Akbar S.,</b> <i>Postmodernism and Islam: Predicament and Promise</i><b>, New York, Routledge, 2004.</b>
<b>Biale, David,</b> <i>Power and Powerlessness in Jewish History</i><b>, New York, Schocken Books, 1986.</b>
<b>Chesler, Phyllis,</b> <i>The New Anti-Semitism: The Current Crisis and What We Must Do About It</i><b>, San Francisco, Jossey-Bass, 2003.</b>
<b>Cook, David,</b> <i>Understanding Jihad,</i><b> Berkeley, University of California Press, 2005.</b>
<b>Dumouchel, Paul (ed.),</b> <i>Violence and Truth: On the Work of René Girard</i><b>, Stanford, Stanford University Press, 1988.</b>
<b>Esposito, John L.,</b> <i>Islam and Politics</i><b>, Syracuse, Syracuse University Press, 1998.</b>
<b>Esposito, John L.,</b> <i>Islam: The Straight Path</i><b>, 3rd ed., updated with new epilogue, New York, Oxford University Press, 2005.</b>
<b>Esposito, John L.,</b> <i>The Islamic Threat: Myth or Reality?</i><b> 3rd ed., New York, Oxford University Press, 1999.</b>
<b>Esposito, John L.,</b> <i>What Everyone Needs to Know about Islam</i><b>, Oxford, Oxford University Press, 2002.</b>
<b>Esposito, John L. (ed.),</b> <i>Political Islam: Revolution, Radicalism or Reform?</i><b>, Boulder, Lynne Rienner, 1997.</b>
<b>Esposito, John L. (ed.),</b> <i>The Oxford History of Islam</i><b>, New York, Oxford University Press, 1999.</b>
<b>Esposito, John L.,</b> <i>Unholy War: Terror in the Name of Islam</i><b>, New York, Oxford University Press, 2002.</b>
<b>Esposito, John L. (ed.),</b> <i>Voices of Resurgent Islam</i><b>, New York, Oxford University Press, 1983.</b>
<b>Fishbane, Michael A.,</b> <i>Biblical Interpretation in Ancient Israel</i><b>, Oxford, Clarendon Press, 1985.</b>
<b>Gopin, Marc, B</b><i>etween Eden and Armageddon: The Future of World Religions, Violence, and Peacemaking</i><b>, Oxford and New York, Oxford University Press, 2000.</b>
<b>Gopin, Marc,</b> <i>Holy War, Holy Peace: How Religion Can Bring Peace to the Middle East</i><b>, New York, Oxford University Press, 2002.</b>
<b>Haidt, Jonathan,</b> <i>The Righteous Mind</i><b>, New York, Pantheon Books, 2012.</b>
<b>Halbwachs, Maurice,</b> <i>On Collective Memory</i><b>, ed., trans., and with an introduction by Lewis A. Coser, Chicago, University of Chicago Press, 1992.</b>
<b>Hiro, Dilip,</b> <i>Holy Wars: The Rise of Islamic Fundamentalism</i><b>, New York, Routledge, 1989.</b>
<b>Kaufman, Stuart J.,</b> <i>Modern Hatreds: The Symbolic Politics of Ethnic War</i><b>, New York, Cornell University Press, 2001.</b>
<b>Kepel, Gilles,</b> <i>Jihad: The Trail of Political Islam</i><b>, trans. Anthony F. Roberts, Cambridge MA, Harvard University Press, 2002.</b>
<b>Kepel, Gilles,</b> <i>The Revenge of God: The Resurgence of Islam, Christianity and Judaism in the Modern World</i><b>, trans. Alan Braley, University Park, Pennsylvania State University Press, 1994.</b>
<b>Kepel, Gilles,</b> <i>The War for Muslim Minds: Islam and the West</i><b>, trans. Pascale Ghazaleh, Cambridge MA, Belknap Press of Harvard University Press, 2004.</b>
<b>King, Martin Luther,</b> <i>Strength to Love</i><b>, New York, Harper and Row, 1963.</b>
<b>Kristeva, Julia,</b> <i>Desire in Language</i><b>, New York, Columbia University Press, 1980.</b>
<b>Lewis, Bernard,</b> <i>Cultures in Conflict: Christians, Muslims and Jews in the Age of Discovery</i><b>, New York: Oxford University Press, 1995.</b>
<b>Lewis, Bernard,</b> <i>Islam and the Arab World: Faith, People, Culture</i><b>, New York, Knopf, 1976.</b>
<b>Lewis, Bernard,</b> <i>Islam and the West</i><b>, New York, Oxford University Press, 1993.</b>
<b>Lewis, Bernard,</b> <i>The Jews of Islam</i><b>, Princeton, Princeton University Press, 1984.</b>
<b>Lewis, Bernard,</b> <i>The Muslim Discovery of Europe</i><b>, New York, W.W. Norton, 2001.</b>
<b>Lewis, Bernard,</b> <i>The Political Language of Islam</i><b>, Karachi, Oxford University Press, 2002.</b>
<b>Lewis, Bernard, and Benjamin Braude (eds.),</b> <i>Christians and Jews in the Ottoman Empire: The Functioning of a Plural Society</i><b>, New York, Holmes and Meier Publishers, 1982.</b>
<b>Longley, Clifford,</b> <i>Chosen People: The Big Idea that Shaped England and America</i><b>, London, Hodder and Stoughton, 2002.</b>
<b>Nelson, Eric,</b> <i>The Hebrew Republic</i><b>, Cambridge MA, Harvard University Press, 2010.</b>
<b>Novak, David,</b> <i>Natural Law in Judaism</i><b>, Cambridge, Cambridge University Press, 1998.</b>
<b>Novak, David, and Matthew Lagrone,</b> <i>The Image of the Non-Jew in Judaism</i><b>, Oxford, Littman Library of Jewish Civilization, 2011.</b>
<b>Novak, Michael,</b> <i>The Spirit of Democratic Capitalism</i><b>, London, Institute of Economic Affairs, 1991.</b>
<b>Paine, Thomas,</b> <i>Political Writings</i><b>, ed. Bruce Kuklick, Cambridge, Cambridge University Press, 2000.</b>
<b>Popper, Karl,</b> <i>The Open Society and Its Enemies</i><b>, vol. 1, new ed., London, Routledge Classics, 2002.</b>
<b>Price, Randall,</b> <i>Unholy War</i><b>, Eugene, Harvest House Publishers, 2002.</b>
<b>Redner, Harry,</b> <i>Ethical Life: The Past and Present of Ethical Cultures</i><b>, Lanham, Rowman and Littlefield, 2001.</b>
<b>Sacks, Jonathan,</b> <i>The Home We Build Together</i><b>, London, Continuum, 2007.</b>
<b>Toulmin, Stephen,</b> <i>Cosmopolis: The Hidden Agenda of Modernity</i><b>, New York, Free Press, 1990.</b>
<b>Voegelin, Eric,</b> <i>Order and History</i><b>, vol. 1,</b> <i>Israel and Revelation</i><b>, Baton Rouge, Louisiana State University Press, 1956.</b>
<b>Volf, Miroslav,</b> <i>Exclusion and Embrace: A Theological Exploration of Identity, Otherness and Reconciliation</i><b>, Nashville, Abingdon Press, 1996.</b>
<b>Walzer, Michael,</b> <i>Arguing about War</i><b>, New Haven, Yale University Press, 2004.</b>
<b>Walzer, Michael,</b> <i>In God’s Shadow</i><b>, New Haven, Yale University Press, 2012.</b>
<b>Walzer, Michael,</b> <i>Law, Politics, and Morality in Judaism</i><b>, Princeton, Princeton University Press, 2006.</b>
<b>Walzer, Michael,</b> <i>On Toleration</i><b>, New Haven, Yale University Press, 1997.</b>
<b>Walzer, Michael,</b> <i>Politics and Passion</i><b>, New Haven, Yale University Press, 2004.</b>
<b>Zerubavel, Eviatar,</b> <i>Time Maps: Collective Memory and the Social Shape of the Past</i><b>, Chicago, University of Chicago Press, 2003.</b>
