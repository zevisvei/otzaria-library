<h1>השותפות הגדולה; הדת, המדע והחיפוש אחר משמעות</h1>

<h2>דברי תודה</h2>
יותר מארבעים שנה אני חושב על הספר הזה, ומן הנמנע להודות לכל אלה שעזרו לי לאורך הדרך הארוכה. אבל כפי שיתחוור גם מדפי הספר, אני חב חוב גדול למוריי לפילוסופיה בקיימברידג׳ ובאוקספורד, ובמיוחד לג׳יימס אלתם, לרוג׳ר סקרוטון, לג׳ונתן גלובר, ולשניים שהלכו לעולמם, סר ברנרד ויליאמס ופיליפָּה פוּט; לאלה שבהשראתם נעשיתי רב, הרבי מלובביץ׳ מנחם מנדל שניאורסון זצ״ל והרב יוסף דוב סולובייצ׳יק זצ״ל; ויותר מכול, למורי ורבי לאורך שתים־עשרה שנה, הרב נחום אליעזר רבינוביץ׳, אדם שחובי כלפיו גדול מכל מה שאוכל לפרט, לא רק בשל למדנותו העמוקה וידענותו הקפדנית, אלא גם בשל הבהירות האינטלקטואלית והאומץ המוסרי שלו. אני מודה לה׳ על שזכיתי להיות תלמידו.
לפני שנים אחדות העליתי באופן ניסיוני את התזה המרכזית של הספר במאמר של מעין אני־מאמין ב<b>טיימס</b>. תגובתו המתעניינת של הבישוף מדורהאם, טום רייט, מחבר דגול בפני עצמו, עודדה אותי שלא להרפות מהרעיון. וכאשר, בשנת 2009, פרסם הפסיכיאטר חוקר המוח איאן מק־גילכרייסט את ספרו <b>השליט והשליח: המוח המחולק וצמיחתו של העולם המערבי</b>, ידעתי שאני בדרך הנכונה. מהשיחה שקיימתי אתו יצאתי נשכר עד מאוד.
סטיוארט רודן שכנע אותי שהדברים ראויים להיכתב בספר. כמו תמיד, זכיתי לעידודם של מנהיגי הקהילה שיש לי הזכות לעבוד אתם, ובייחוד ד״ר סיימון הוכהאוזר, פיטר שלדון, פרופ׳ לסלי ואגנר וסר איאן גיינספורד. איני יכול להעלות על דעתי חברים טובים מהם. תודתי נתונה גם לצוות הלשכה שלי, ובייחוד לג׳ואנה בן הראש.
שני מאורעות מעציבים התרחשו במהלך הכתיבה. אמי נפטרה, וכך גם מרק ויינברג, בנה של המנהלת הקודמת של לשכתי, סימה ויינברג. אני מקווה שמה שכתבתי יהיה, בדרך זו או אחרת, מחווה לזכרם.
תודתי נתונה למו״ל המסור שלי מתיו מילר ולצוות הוצאת מגיד, בהנהגתה המקצועית והמופלאה של גילה פיין, שאמונתם במחבר הספר גובלת בנס, ושעבודתם החשובה משנה את פני עולם הספרים היהודי; לעורכת המשנה תמי מגר, ולעורכות הלשון רות צדקיה, הניה קולומבוס ואפרת גרוס, על הכשרון והדיוק שהביאו עמן למלאכה; ולמתרגם צור ארליך, על הקסם שבו הוא הפך את מילותי מאנגלית לעברית. תודה גם לסוכנת הספרותית שלי לואיז גרינברג על סבלנותה הבלתי־נדלית ומאמציה הבלתי־נלאים; ולדיין אהרן (אייוון) בינשטאק ולדוד פריי מבית הדין של לונדון, שקראו את כתב היד והעלו הצעות חשובות רבות. השגיאות שנשארו כולן שלי: ״שְׁגִיאוֹת מִי יָבִין, מִנִּסְתָּרוֹת נַקֵּנִי״ (תהלים יט, יג). ולבסוף, כתמיד, הגדולה מכל תודותיי שלוחה לאשתי איליין, שטוב לבה נוסך נועם בעולמנו זה, ואמונתה באדם היא המעיין הנובע שאני שותה ממימיו.
<h2>הקדמה</h2>
אם צודקים האתיאיסטים החדשים, כדי להאמין באלוהים ולדבוק באחת הדתות עליך להיות מעורער, ממורמר או מדורדר. כולנו יודעים שאין זה כך. הדת מעלה אנשים לגבהים מוסריים, מקדשת את אהבתם ועוזרת להם לבנות קהילות של חסד ושל צמיחה. התורה היא הראשונה שלימדה את האדם על קדושת החיים, על כבוד היחיד, על צו השלום ועל גבולותיו המוסריים של הכוח.
האמונה באלוהים ושמירת הדת אין בהן לא השעיה של האינטלקט, לא השתקה של חוש הביקורת, ואפילו לא הכרח להאמין בשישה דברים בלתי־אפשריים לפני ארוחת הבוקר. הן אינן מחייבות להבין את פרק א בספר בראשית באופן מילולי ופשטני. הן אינן גוררות דחייה של ממצאי המדע. ביהדות מברכים ״שחלק מחכמתו לבשר ודם״ כשנתקלים במדענים דגולים, בלי קשר להשקפתם על הדת.
אז מה קורה פה?
ויכוחים על דת ומדע מתחוללים מעת לעת מאז המאה השבע־עשרה, ובדרך כלל קיומם מעיד על משבר גדול בחברה. במאה השבע־עשרה המשבר היה מלחמות הדת שהחריבו את אירופה. במאה התשע־עשרה — המהפכה התעשייתית, העיוּר המואץ, והשלכות המדע החדש בכלל ותורת דרווין בפרט. בשנות השישים של המאה העשרים, בפולמוס הגדול על ״מות האלוהים״, המשבר היה פרי ההשפעה המושהית של שתי מלחמות העולם והליברליזציה של המוסר.
כשאנו מגיעים לפרשות דרכים גדולות בהיסטוריה, טבעי ומתבקש שנשאל מי ידריך אותנו בבחירת הדרך. המדע מדבר בשם המומחיות על העתיד — ואילו הדת מדברת בשם הסמכות של העבר. המדע מגייס את כוח התבונה, והדת — את כוחה העליון של ההתגלות. הוויכוח נגמר בדרך כלל בתיקו, עד לסיבוב הבא.
אלא שהסיבוב הנוכחי אינו מסתפק בכעס הרגיל ובנאצות הרגילות, וחומרי הבערה שלו הם חדשים. בעבר הסכנה — וזו הייתה סכנה של ממש — הייתה חברה חסרת אלוהים. המגמה הזאת הצמיחה ארבעה ניסויים חברתיים מזוויעים — צרפת המהפכנית, גרמניה הנאצית, וברית־המועצות וסין הקומוניסטיות. הסכנה כיום, לעומת זאת, היא דתיות רדיקלית המשולבת בסדר יום פוליטי אפוקליפטי, המסוגלת, על ידי הפעלת טרור ולוחמה א־סימטרית, לערער מדינות ואזורים שלמים. אני מפחד ממנה באותה מידה שאני מפחד ממשטרים טוטליטריים חילוניים. כל הדתיים המתונים, בני כל הדתות, יסכימו אתי. במלחמה הזאת, מאמינים ושאינם מאמינים צריכים להילחם שכם אל שכם.
במקום להתגייס למלחמה הזאת, הכריז האתיאיזם החדש מלחמה, יוצאת דופן בחריפותה, על הדת עצמה. ההתפתחות הזאת אינה טובה לא לדת, לא למדע, לא ליושר האינטלקטואלי ולא לעתידו של המערב. חברות המאבדות את דתן נוטות לשקוע לאחר זמן לא רב. הן מגלות שבחתכן את החבלים שעיגנו את המוסריות שלהן בַּנשגב, כל מה שנשאר הוא רלטיביזם, יחסיות — ורלטיביזם איננו מסוגל להגן על שום דבר, אפילו לא על עצמו. חברה שאיבדה את נשמתה תאבד גם את עתידה.
הבה נצא אפוא לדרך.
בספר הזה אבקש לטעון שאנו זקוקים לדת ולמדע גם יחד; שהם מתיישבים זה עם זה, ואפילו יותר מכך. ממש כמו שתי העיניים שלנו, הם מספקים שתי נקודות תצפית שבלעדי אחת מהן אי־אפשר לתפוס את העומק של עולמנו התלת־ממדי. המתח היוצר המתקיים בין השניים הוא אשר שומר על שפיות דעתנו, ומאפשר לנו להישאר מעוגנים במציאות הגשמית בלי לאבד את רגישותנו הרוחנית. בזכותו אנחנו בני־אדם ריאליים — והומניים.
הסיפור שיסופר פה הוא סיפורה של התודעה האנושית, ויכולתה לעשות שתי פעולות שונות למדיי. האחת היא היכולת לפרק דבר למרכיביו ולראות איך הם פועלים יחד. השנייה היא היכולת לצרף כמה דברים יחדיו כך שיספרו סיפור, ולצרף אנשים יחדיו כך שייצרו מערכות יחסים. הדוגמה הטובה ביותר ליכולת הראשונה היא המדע, וליכולת השנייה — הדת.
<b>המדע מפרק דברים כדי להבין איך הם עובדים. הדת מצרפת דברים כדי להבין מה הם אומרים</b>. אפשר לומר, בלי להיכנס לפירוט נוירולוגי, שהפעולה הראשונה נעשית בעיקר במחצית השמאלית של המוח, והשנייה קשורה יותר לזו הימנית.
שתי מחציות המוח, ההמיספרות — להבא נקרא להן לפעמים, לשם קיצור, המוח הימני והמוח השמאלי — חיוניות לנו, אבל הן שונות זו מזו מאוד. המוח השמאלי מצטיין במיון ובניתוח של דברים. המוח הימני מיטיב ליצור יחסים עם אנשים. תרבויות אנושיות שלמות עשו שגיאות מפני שלא ידעו להפריד בין השניים, והפעילו אחד מהם על פי חוקיו של השני.
כשמתייחסים לדברים כאילו הם בני־אדם, התוצאה היא מיתוס: האור בא מאל השמש, הגשם מאל השמים, אסונות טבע הם תוצאה של קרבות בין אלוהויות, וכן הלאה. המדע נולד כשאנשים הפסיקו לספר סיפורים על הטבע, והתחילו לצפות בו; במילים אחרות, כשהם עזבו את המיתוס.
כשמתייחסים לבני־אדם כאילו הם דברים, התוצאה היא דה־הומניזציה: אנשים מסווגים על פי צבע, מעמד או אמונה, וכל סוג מקבל טיפול אחר. דתו של אברהם נולדה כשאנשים הפסיקו להסתכל על זולתם כעל חפצים, והחלו לראות כל אדם כייחודי, כמקודש, כצלם אלוהים.
אחת המשימות הקשות ביותר העומדות בפני כל תרבות אנושית — ובעצם, בפני כל אדם — היא לשמור על ההפרדה בין השניים, ועם זה על השילוב ועל האיזון. הדבר קשה מכפי שהוא נשמע. בתקופות מסוימות, ובפרט במאות השש־עשרה והשבע־עשרה, ניסתה הדת לשלוט במדע. משפט גליליאו הוא הדוגמה הידועה ביותר, אבל היו עוד מקרים רבים. והיו גם תקופות שהמדע ניסה בהן למשול בדת; תקופתנו היא כזו. האתיאיסטים החדשים הם הדוגמאות הידועות ביותר, אבל יש עוד רבים אחרים: אנשים שחושבים שאת כל מה שאנחנו צריכים לדעת על משמעות ועל מערכות יחסים אנחנו יכולים לברר באמצעות סריקות מוח, ביוכימיה, חקר הנוירונים ופסיכולוגיה אבולוציונית, מפני שהמדע הוא כל מה שאנחנו יודעים או צריכים לדעת.
שני הצדדים טועים באותה המידה. עצמים הם עצמים ובני־אדם הם בני־אדם. וההבחנה בהבדל ביניהם היא לעתים קשה יותר מכפי שנדמה לנו.
בחלקו הראשון של הספר אני מציע הסבר, שלא ראיתי בשום מקום אחר, מדוע אנשים חושבים שהדת והמדע עומדים בסתירה. אני טוען שהדבר קשור לפרט היסטורי טריוויאלי הנוגע לאופן חדירתה של הדת המונותיאיסטית אל המערב. היא עשתה זאת בדמותה של הנצרות הפאולינית, דת שהיא הכלאה, או סינתזה, של שתי תרבויות שונות זו מזו באופן רדיקלי, תרבות יוון העתיקה ותרבות ישראל הקדומה.
אותו פרט טריוויאלי הוא שכל כתביה המוקדמים של הנצרות נכתבו ביוונית, בשעה שהנצרות עצמה באה מישראל הקדומה ולמושגיה הבסיסיים לא היו מקבילות בשפה היוונית. התוצאה הייתה בלבול מתמשך, שעדיין קיים, בין אלוהי אריסטו לאלוהי אברהם. בפרק ג אסביר מדוע ההבדל ביניהם חשוב כל כך, וכיצד הוא יצר בלבול באשר לעצם מהותן של הדת והאמונה. בפרק ד אספר את סיפור המסע האישי שלי אל האמונה.
בחלקו השני של הספר אני מסביר מדוע הדת חשובה, ומה נפסיד אם נאבד אותה. אני עושה זאת משום שיש לי הרגשה שיותר משאנשים איבדו את אמונתם באלוהים, הם פשוט אינם מבינים מדוע אמונה זו חשובה. מה זה משנה בכלל? הם שואלים. טענתי היא שזה משנה הרבה מאוד, אם כי לא בדרכים הנראות לעין במבט ראשון. תרבות המערב בנויה על גבי יסודות דתיים מובהקים, ואם יסודות אלה יימוטו, ייעלם מחיינו הרבה ממה שעושה אותם חינניים, חופשיים ואנושיים.
בלי הדת, כך אני מאמין, לא נוכל לקיים את המושג כבוד האדם. נאבד גם סוג מסוים של הפוליטיקה שלנו, הפוליטיקה של הטוב המשותף. נגלה שאיננו מסוגלים להחזיק במוסר משותף — והמוסר חייב להיות משותף אם רצוננו שהוא יעשה מה שעשה תמיד, ויאגד אותנו בקהילות של עקרונות וערכים משותפים. הנישואים שתוסר מהם הקדושה יתפוררו, והילדים יסבלו מכך. ולבסוף ניווכח שאיננו יכולים להצביע על משמעותם של חיי האדם בכללותם. במקרה הטוב נצליח לראות את חיינו כמיזם אישי, כנווה פרטי במדבר של חוסר משמעות.
בְּעולם שמאמינים שאלוהים קיים בו, המושכל הראשון הוא מערכת יחסים. יש אלוהים, יש אני, ויש יחסים בינינו, כי אלוהים קרוב אליי אפילו יותר מכפי שאני קרוב אצל עצמי. בעולם שאין בו אלוהים, המושכל הראשון הוא ״אני״, פרודת העצמי. יש אנשים אחרים, אבל הם אינם ממשיים במידה שאני ממשי לעצמי. ומכאן כל הבעיות הבלתי־פתירות שהפילוסופים אובדי עצות למולן זה אלפיים וחמש מאות שנה. איך אני יודע שקיימות תודעות אחרות? מדוע עליי להיות מוסרי? למה צריכה לעניין אותי טובתם של אנשים אחרים, שאין לי קשר אליהם? מדוע עליי להגביל את החופש שלי כך שיאפשר חופש גם לאחרים? באין אלוהים, אנו עלולים למצוא את עצמנו לכודים בבית הסוהר של העצמי.
כתוצאה מכך, הביולוגים הניאו־דרוויניסטים והפסיכולוגים האבולוציוניים מתמקדים בָּעצמי, ב״אני״. ״אני״ הוא הדבר שמעביר את הגֶנים שלי לדור הבא. ״אני״ הוא הישות הנוטלת חלק באלטרואיזם הדדי, אותה התנהגות נטולת אינטרסים כביכול, שלמעשה משרתת יעדים ממוקדי־עצמי. השוּק עניינו ה״אני״ הבוחר. הדמוקרטיה הליברלית עניינה ה״אני״ המצביע. הכלכלה עניינה ה״אני״ הצורֵך. אבל כש״אני״ לעצמי מה אני? אני לבדי, ממש כמו אדם הראשון. וכזכור, לא טוב היות האדם לבדו. ה״אני״ המבודד מתקשה לקיים מערכות יחסים. בעולם של ״אני״ נישואים מתפרקים, קהילות נשחקות, הנאמנות מבוזה, האמון מידלדל ואלוהים מוּצא מכלל חשבון. בעולם של אגוֹאים משתוללים אין מקום לאלוהים.
לנוכחותו או להעדרו של אלוהים יש אפוא משמעות עצומה בחיינו. איננו יכולים לאבד את אמונתנו בלי שנאַבד הרבה מעבר לה. אלא שאבדן זה מתרחש לאט, וכאשר אנחנו מגלים כמה שילמנו על אבדן האמונה — כבר אי־אפשר להחזיר את הגלגל לאחור.
בחלקו השלישי של הספר אני מתעמת עם האתגרים העיקריים הניצבים בפני האמונה. אחד מהם הוא הביולוגיה הדרוויניאנית והניאו־דרוויניאנית, המוכיחה כביכול שהחיים התפתחו באופן עיוור ובלי תכנון. אטען שהדבר נכון רק במובן פשטני מאוד של המושג ״תכנון״.
האתגר השני הוא העתיק מכולם והקשה מכולם: בעיית הסבל הבלתי־צודק, ״צדיק ורע לו״. אטען שרק דת של מחאה, דת של מרד קדוש, מסוגלת להתמודד עם הבעיה. האתיאיזם אינו מספק שום סיבה לחשוב שפני הדברים בעולם היו יכולים להיות אחרים. האמונה כן. ועל ידי כך היא נוסכת בנו את הרצון ואת העוז לשנות את העולם.
לעומת זאת, האישום השלישי שהאתיאיסטים החדשים מטיחים בדת הוא אמיתי וחמור מאין כמוהו. הדת גרמה נזק כשם שגרמה תועלת. בתקופות רבות בהיסטוריה בני־אדם שנאו בשם אלוהי האהבה, התאכזרו בשם אלוהי הרחמים, יצאו למלחמה בשם אלוהי השלום ורצחו בשם אלוהי החיים. זו עובדה מטלטלת, וכדי להתמודד אִתה נדרש לא פחות מיושר מוחלט.
אנחנו מוכרחים להבין איך קורה שהדת עושה רע. ואת זאת אני מנסה לעשות בפרק יג. לפעמים זה קורה מפני שהמונותיאיזם גולש לדואליזם: האחדות נעשית שניוּת. לפעמים זה קורה מפני שאנשים דתיים מנסים להביא את אחרית הימים אל אמצע הזמנים, אל ההווה. הם עוסקים בפוליטיקה של האפוקליפסה, ועיסוק כזה מוביל תמיד לטרגדיה: העוסק בו נפגע תמיד, ובני־אמונתו — בדרך כלל. ולרוב זה קורה מפני שהדת נעשית מה שאסור לה להיות: רצון לעוצמה. דת אברהם, שבה יתמקד הספר הזה, היא מחאה נגד הרצון לעוצמה.
אי־אפשר בלי דת ואי־אפשר בלי מדע. ניסוחו המוכר ביותר של רעיון זה הוא מימרתו של אלברט איינשטיין: ״מדע ללא דת הוא צולע, דת ללא מדע היא עיוורת״. טענתי היא שהדת והמדע הם לחיים האנושיים מה שמחצית המוח הימנית ומחציתו השמאלית הן למוח בכללותו. תפקודיהן שונים, ואם אחת מהן ניזוקה, או אם החיבורים ביניהן נקטעים, התוצאה היא חוסר תפקוד. המוח גמיש מאוד, ובכמה מקרים עשויה להתחולל התאוששות שעל גבול הנס. אבל אוי לו למי שנזקק להתאוששות שכזו.
המדע עניינו הסבר; הדת עניינה משמעות. המדע מנתח; הדת מחברת. המדע מפרק דברים לרכיביהם היסודיים; הדת קושרת אנשים יחדיו ביחסי אמון. המדע מספר לנו מה יש; הדת — מה ראוי שיהיה. המדע מתאר; הדת קוראת, מזמינה, מזמנת. המדע רואה אובייקטים; הדת מדברת אלינו כסובייקטים. המדע מבצע ניתוק; הדת היא אמנות החיבור, תודעה אל תודעה, נפש אל נפש. המדע רואה את הסדר המכונן את עולם החומר; הדת שומעת את המוסיקה שמתחת לשכבות הרעש. המדע הוא ביעור הבערוּת; הדת היא הגאולה מן הבדידות.
אנו צריכים הסברים מדעיים כדי להבין את הטבע. אנחנו צריכים משמעות כדי להבין את התרבות ואת ההתנהגות של בני האדם. משמעות היא מה שבני־האדם מחפשים מפני שהם יותר מסתם חלק מן הטבע. יש לנו מודעות עצמית. יש לנו דמיון המאפשר לנו להעלות על דעתנו עולמות שלא היו ולא נבראו, ולהתחיל לברוא אותם. כמו כל היצורים החיים, יש לנו חשקים. אך שלא כמו כל היצורים החיים, אנחנו יכולים להעביר את חשקינו תחת שבט השיפוט, ולהחליט שלא להיכנע להם. אנחנו חופשיים.
את כל זה מתקשה המדע להסביר. המדע יכול לעקוב אחר הפעילות המנטלית מבחוץ. הוא יכול לומר לנו אילו אזורי מוח פעילים כשאנו עושים כך או אחרת. אבל הוא אינו יכול לעקוב אחר הפעילות המנטלית מבפנים. לשם כך אנחנו משתמשים במשהו אחר: באמפתיה. לעתים בדמותן של שירה או זמרה, לעתים בטקסים הקושרים אותנו זה לזה, לעתים בסיפורים המאגדים אותנו במערכת אחת של משמעויות משותפות. הדת כוללת את כל אלה. נמצא בה המרחב בו פוגש האני את האחר, בו אנו מתייחסים זה לזה כבני־אדם בעולמם של בני־אדם, סוכנים חופשיים בעולם חופשי. במרחב הזה אנחנו פוגשים את אלוהים, את עצמיותה של העצמיות, את נשמתו של הטבע. מה שנפשנו היא לגופנו — אלוהים הוא להוויה החומרית כולה. אלוהים הוא נשמתה של ההוויה, ועל כן בחֵירות האלוהית טמונה חירותנו שלנו, באהבה האלוהית נגלית לנו האהבה, וסליחתו של אלוהים היא המלמדת אותנו לסלוח.
אני יהודי, אבל ספרי זה אינו ספר על היהדות. זהו ספר על המונותיאיזם שביסוד שלוש הדתות האברהמיות: היהדות, הנצרות והאיסלאם. בדרך כלל מופיע המונותיאיזם לבוש במַדי אחת הדתות הנזכרות. אולם ניסיתי להציגו כאן כפי שהוא לעצמו, כדי שהפרטים הקשורים לדת זו או אחרת לא יסתירו מעינינו את העיקרון המכונן. אמונותיהם של היהודים, הנוצרים והמוסלמים אינן מסתכמות במה שיוצג כאן; אולם ביסודן של כל הדתות הללו מונחת האמונה באל פרסונלי, שברא את העולם באהבה, ושחנן בצֶלם כבודו וקדושתו כל אחד מאתנו, יהיו אשר יהיו מעמדו, צבעו, תרבותו ואמונתו.
צלחתה של אמונה זו ראויה לציון בכל קנה מידה. אברהם לא עשה נסים, לא פיקד על צבא של ממש, לא משל בשום ממלכה, לא קיבץ קהל חסידים ולא ניבא נבואות מלהיבות. ובכל זאת אי־אפשר להטיל ספק במעמדו כאדם המשפיע ביותר שחי אי פעם, שכן כיום הוא מוכר כאביהם הרוחני של יותר ממחציתם של ששת מיליארדי בני־האדם שעל פני האדמה.
צאצאיו הישירים, בני־ישראל, הידועים כיום כיהודים, הם עם זערורי המונה פחות מחמישית האחוז של אוכלוסיית העולם. אבל עַם זה עבר תחת שרביטם ותחת גלגליהם של המצרים, הבבלים, הפרסים, היוונים והרומים, של אימפריות הנצרות והאיסלאם של ימי הביניים, של המשטר הנאצי והמשטר הסובייטי — כולם מתנגדי היהדות, היהודים או שניהם גם יחד, כולם בלתי־מנוצחים למראה — והאריך ימים אחריהם. כולם פסו מן העולם, ואילו עם ישראל חי.
לא פחות מכך ראויה לציון הפיכתה של כת קטנה ונרדפת, שחבריה שנודעו בשם נוצרים ראו עצמם אף הם כבניו של אברהם, לתנועה הגדולה ביותר מכל סוג שהוא בתולדות העולם; תנועה המוסיפה לצמוח גם כיום, מאתיים שנה לאחר שכמעט כל אינטלקטואל אירופי שכיבד את עצמו צפה את כיליונה המתקרב.
ואשר לאיסלאם, הוא התפשט בימי חייו של מייסדו מהר יותר ורחוק יותר מכל תנועה דתית אחרת, והנחיל לעולם יצירות מופת נצחיות של פילוסופיה ושירה, אדריכלות ואמנות — ודת שהיא, כמדומה, חסינה מפני חילון ומפני דעיכה.
כל ציביליזציה אחרת דינה לזרוח ולשקוע. אמונת אברהם נשארת.
אם, כפי שגורס הניאו־דרוויניזם, מין מוצלח הוא מין שהצליח להתרבות היטב, כי אז שומה על כל ניאו־דרוויניסט לזנוח מיד את עמדתו האתיאיסטית ולהיות למאמין דתי — שהרי אין גֶנים שזכו לתפוצה נרחבת מאלו של אברהם, ואין יחידת מידע תרבותית שהצליחה להשתכפל כמו המונותיאיזם. אך מדוע נצפה ממוחות כבירים אלה לעקביות? הרי כבר אמר אמרסון, ״עקביות טיפשית היא השדון המזיק של קטני המוחין״.
ייחודו של המונותיאיזם מבית מדרשו של אברהם, ייחודה של אמונת הייחוד, נעוץ בכך שהיא הטעינה את החיים במשמעות. נקודה זו מועלית לעתים נדירות, ומובנת לעתים נדירות עוד יותר, אך היא לוז טיעונו של ספרנו. אנו שוגים שגיאה גדולה אם אנו סבורים שהמונותיאיזם הוא התפתחות רציפה של הפוליתיאיזם; כביכול בני־האדם סגדו תחילה לאלים רבים, ואז החלו להסתפק באחד. המונותיאיזם הוא דבר אחר לחלוטין. <b>משמעותה של מערכת נמצאת מחוץ למערכת. לפיכך, משמעות היקום נמצאת מחוץ ליקום.</b> כאשר גילה המונותיאיזם את האל הטרנסצנדנטי, האל שעומד <b>מחוץ </b>ליקום ובורא אותו, הוא יצר לראשונה את האפשרות להאמין שלחיים יש משמעות, ולא רק הסבר מיתי או מדעי.
כשהמונותיאיזם נתן לחיים משמעות, הוא גאל אותם מידיה של הטרגדיה. היוונים הבינו את מושג הטרגדיה טוב יותר מכל תרבות לפניהם או אחריהם. ישראל הקדומה, אף על פי שהייתה מלומדת בייסורים, לא היה לה חוש טרגי. לא הייתה לה אפילו מילה שתבטא את המושג הזה. המונותיאיזם הוא תבוסתה הרעיונית של הטרגדיה בידי התקווה. עולם שאין בו אמונה דתית הוא עולם שאין בו בסיס בר־קיימא לתקווה. אופטימיות אולי יש בו, אך אופטימיות היא דבר אחר לגמרי מתקווה, ורדוד ממנה שבעתיים.
כמה מילים על העמדה התיאולוגית שנקטתי בספר זה. היהדות היא שיחה. היא יצירה לקולות רבים. היהדות היא, בעצם, דורות על דורות של ״מחלוקת לשם שמים״, ולפיכך סופה להוסיף ולהתקיים. יש השקפות יהודיות רבות ושונות באשר לנושאים שאגע בהם בדפים הבאים. השקפותיי שלי מושפעות זה מכבר ממסורת הפילוסופיה היהודית של ימי הביניים — מדמויות כגון רב סעדיה גאון, רבי יהודה הלוי והרמב״ם — כמו גם ממשיכיהם המודרניים, הרבנים שמשון רפאל הירש, אברהם יצחק הכהן קוק ויוסף דוב הלוי סולובייצ׳יק. מורי ורבי הרב נחום רבינוביץ׳, והרב יוסף הרמן הרץ, שהיה מקודמיי בתפקיד הרב הראשי ליהדות בריטניה, השפיעו עליי עמוקות אף הם. המשותף לכל אלה הוא הפתיחות למדע, המחויבות למעורבות בתרבות הכללית בת־זמנם, והמחשבה שהתמודדות אמיצה עם האתגרים האינטלקטואליים בני־התקופה איננה התפשרות על האמונה הדתית אלא העצָמה שלה. המתעניינים יוכלו למצוא, בנספח שהוספתי לספר, מבחר מובאות מההגות היהודית על כמה מהסוגיות שיידונו פה — מדע, בריאה, אבולוציה וגיל היקום.
וכמה מילים על הסגנון. לעתים מזומנות העמדתי בספר ניגודים חדים — בין מדע לדת, בין פעילות המחצית הימנית של המוח לפעילותה של השמאלית, בין יוון העתיקה לישראל הקדומה, בין תרבויות של תקווה לתרבויות של טרגדיה, וכן הלאה. כל אלה לקוחים מן המלאי בחנותו של הפילוסוף. הדגשתם של הפכים קוטביים, ״טיפוסים אידיאליים״, היא דרך להבהיר את האפשרויות. כולנו יודעים שהמציאות אינה עשויה אידיאות טהורות, ולעולם אין היא כה פשוטה. אם לתת דוגמה שלא אשתמש בה — האנתרופולוגים מבחינים בין <b>תרבויות בושה</b> ל<b>תרבויות אשמה</b>. והרי כל אחד מאתנו כבר חווה בחייו גם אשמה וגם בושה. הן שונות זו מזו, אך אין שום סיבה שלא תוכלנה להתקיים בצוותא. ובכל זאת, ההבחנה עדיין מועילה. אכן יש הבדל בין שני סוגי החברות הללו, ויש הבדל בין אופני ההתייחסות שלהן לעשיית הרַע.
כך הוא גם — בדוגמה שבה כן אשתמש — באשר לטרגדיה ולתקווה. רובנו יודעים טרגדיה מהי, ורובנו חווינו תקווה. אבל תרבות שהיקום נראה לה עיוור ואדיש כלפי האנושות יוצרת ספרות של טרגדיה, ותרבות המאמינה באלוהים של אהבה, סליחה וגאולה יוצרת ספרות של תקווה. בישראל הקדומה לא היה שום סופוקלס. ביוון העתיקה לא היה שום ישעיהו.
מפעם לפעם, לאורך הספר, איראה אולי כמי שמעמיד הנגדה של או־או. האמת היא שאני מאמץ אל חיקי את <b>שני</b> צדי הדיכוטומיות שאני מעלה: מדע <b>וגם</b> דת, פילוסופיה <b>וגם</b> נבואה, אתונה <b>וגם</b> ירושלים, מחצית המוח השמאלית <b>וגם </b>מחצית המוח הימנית. גם זה חלק מהרוחניות האברהמית. רבים הבחינו בעובדה המשונה שבתחילת ספר בראשית מופיע לא סיפור בריאה אחד אלא שניים, זה לצד זה, האחד מנקודת הראות הקוסמית והשנייה מזווית הראייה האנושית. מבקרים ספרותיים שאוזנם אינה רגישה למוסיקה המקראית מסבירים זאת כצירוף של שני מקורות נפרדים. קצרה ידם מלהבין שהמקרא אינו מציית לעקרונות הלוגיקה האריסטוטלית, על דיכוטומיות האו־או והאמת־או־שקר שלהם. בעיני המקרא, כדי להבין את המצב האנושי נדרשת היכולת לאחוז בכמה נקודות מבט בעת ובעונה אחת. בפרקים הבאים קראו נא אפוא תמיד לא או־או אלא גם־וגם.
הפרק האחרון של הספר מגולל את האני־מאמין האישי שלי, את תשובתי לשאלה ״מדוע להאמין?״ במסגרת מסע פרסום שערכה האגודה ההומניסטית הבריטית ב־2009, עיטרו את האוטובוסים בלונדון שלטים בנוסח ״כנראה שאין אלוהים. אז תפסיקו לדאוג ותיהנו מהחיים״. אני מקווה שההומניסטים הבריטים לא ייעלבו יתר על המידה אם אודה שנתקלתי כבר בימי חלדי במשפטים עמוקים יותר. המשפט הזה הזכיר לי הערה ששמעתי מדיקן אחד באוקספורד על עמיתו: ״על פני השטח הוא עמוק, אבל עמוק בִּפנים הוא שטחי״. מובן שאי־אפשר להוכיח את מציאותו של אלוהים. כל הספר הזה הוא ניסיון להראות מדוע הניסיון לעשות כך הוא אי־הבנה אחת גדולה, תוצר של תאונה בהיסטוריה התרבותית של המערב. אולם להתייחס ל״כנראה״ כאל מדריך לאמת ול״תפסיקו לדאוג״ כאל הדרך אל האושר, פירושו להשטיח במידה בלתי מתקבלת על הדעת שתיים מהשאלות הרציניות ביותר שנֶהגו אי פעם. אם רצונכם לדעת מדוע יש היגיון באמונה באלוהים, פנו לפרק יד.
האתיאיזם ראוי ליותר ממה שמספקים לו האתיאיסטים החדשים. המתודולוגיה שלהם מורכבת מביקורת על הדת שאין בה הבנה שלה; ציטוטים נטולי הקשר ממקורותיה; הצגת היוצא מן הכלל כאילו הוא הכלל; בלבול בין אמונות עממיות ובין תיאולוגיה הגותית; והלעגה, הגחכה, עיוות, ניצול ודמוניזציה של האמונה הדתית, תוך העמדתה כאחראית לפשעים הנוראים ביותר נגד האנושות. הדת עשתה רע; אני מודה בכך בפשטות בפרק יג. אך התרופה לדת רעה היא דת טובה, לא העדר דת, ממש כמו שהתרופה למדע רע היא מדע טוב, לא זניחת המדע.
האתיאיסטים החדשים אינם מועילים כלל בקוצר יכולתם להבין כיצד ייתכן שיש אנשים המרימים את עיניהם אל מעבר לאופק או משתוקקים לבטא רגש פליאה שאין לו מילים; למה ישנם המחפשים אחר משמעות, למרות שתיקתו הנצחית של החלל האינסופי ועוולותיה האקראיות־לכאורה של ההיסטוריה; מדוע יש המוכנים למסור את נפשם על האמונה שסיבת־הסיבות שבלב היקום אינה עיוורת לקיומנו, אינה חירשת לתפילותינו ואינה אדישה לגורלנו; איך זה שישנם אנשים ששואבים אמון, ביטחון וכוח מנוכחותה המורגשת אך הבלתי־נראית של אהבה עצומה שאין להגדירה. הבעל שם טוב, מייסד החסידות, דימה אתיאיסטים כגון אלה לאדם חירש שלראשונה בחייו רואה כַּנָּר מנגן בכיכר העיר ותושבים הרוקדים בחדווה לקצבה החינני של נגינתו. כיוון שאינו שומע את המוסיקה, הוא מסיק שכל הנוכחים השתגעו.
אולי אני ביקורתי כלפי האתיאיסטים החדשים מפני שהייתה לי הזכות להתוודע לחכמים מעמיקי חשוֹב מהם וללמוד מפיהם. אחתום את המבוא הזה בשני סיפורים אישיים, המראים שיכולה להיות דרך אחרת.
בצעירותי לא הייתה לי כל כוונה להיעשות לרב, וגם לא להתמסר ללימוד תורה (בפרק ד אני מסביר מה גרם לי לשנות את דעתי). הלכתי לאוניברסיטה ללמוד פילוסופיה. המנחה שלי בעבודת דוקטור, סר ברנרד ויליאמס המנוח, שבדברי ההספד שנכתבו עליו ב<b>טיימס</b> תואר כ״פילוסוף המוסר הבריטי המבריק ביותר והחשוב ביותר בימיו״, היה גם אתיאיסט מעומק לבו. ובכל זאת, אף פעם לא לעג לאמונתי; הוא כיבד אותה. כל שביקש היה שאהיה קוהרנטי ובהיר.
את האני־מאמין שלו ניסח בחתימת אחד המשובחים שבספריו, <b>בושה והכרח</b>:
<span class="poetry indentAll">אנחנו יודעים שהעולם לא נוצר למעננו, ולא אנו למען העולם; שההיסטוריה שלנו אינה מספרת לנו שום סיפור שיש בו יד מכוונת, ושאין שום נקודת ייחוס מחוץ לעולם או מחוץ להיסטוריה שאנו יכולים לקוות לשאוב ממנה אישור למעשינו.</span>
ויליאמס היה ניטשיאני שהאמין כי לא רק שאין שום אמת דתית, אין גם שום אמת מטפיזית. חלקתי אתו את הערצתו לניטשה, אולם מסקנתי בנוגע אליו הייתה הפוכה: לא שניטשה צדק, אלא שהוא, באופן יסודי יותר מכל הוגה אחר, הציב את הברירה: או אמונה — או הרצון לעוצמה, המוביל בהכרח לניהיליזם. השקפתו של ויליאמס על המצב האנושי הייתה קודרת, אבל מבוססת היטב. באותו מקום, בחתימת <b>בושה והכרח</b>, הצהיר ויליאמס גם על השקפתו באשר למשמעות החיים, באמצעות ציטוט מתוך אודָה מאת פינדארוס:
<span class="poetry indentAll">שַׁנֵּן אֶת לֶקַח אֶדִיפּוּס הַמֶּלֶךְ: <br/>אִם מִישֶׁהוּ אֶת לַהַב גַּרְזִנּוֹ <br/>הֵנִיף עַל אֲמִירֵי אַלּוֹן בֶּן קֶדֶם <br/>וְאֶת יִפְעַת נוֹפוֹ הָרָם הִשְׁחִית — <br/>פִּרְיוֹ אָבַד, אַךְ הָאַלּוֹן יִנּוֹן עוֹד <br/>אִם בְּסוּפָה חָרְפִּית יִבְעַר בָּאָח <br/>אוֹ אִם בְּבֵית מִדּוֹת יֻצַּב לְתֶמֶךְ: <br/>פּוֹעֵל שָׁחוּחַ בֵּין קִירוֹת זָרִים <br/>בְּעוֹד מוֹלֶדֶת גִּדּוּלוֹ שׁוֹמֶמֶת.</span>
הבנתי את הראייה הזאת, אבל לא יכולתי להיות שותף לאמונתו של מורי שבייאוש יש יותר כנות מכפי שיש באֵמון, ושתפיסתו של קיומנו כמקרי מדויקת יותר מתפיסתו כבעל משמעות שאנו שואפים לפענחה. סר ברנרד אהב את יוון העתיקה; אני אהבתי את ישראל המקראית. יוון נתנה לעולם את הטרגדיה; ישראל לימדה אותו על התקווה. עַם שיש לו אמונה, אדם שיש לו אמונה, לא יאבדו את התקווה גם בלילות האפלים ביותר.
פעם אחת ויחידה סר ברנרד אִתגר את אמונתי. הוא שאל, ״האם אינך מאמין שחובה על האדם לִחיות בתקופתו שלו?״ זו הייתה שאלה מרתקת, אופיינית לעומק מחשבתו. תשובתי הכנה הייתה ״לא״. הסכמתי עם ט״ס אליוט, שלחיות רק בתוך גבולות תקופתך הוא סוג של קרתנות. עלינו לחיות לא <b>בתוך</b> העבר, אבל <b>אתו</b> ועם חכמתו. דומני שלאחר זמן ויליאמס הגיע לאותה מסקנה, משום שב<b>בושה והכרח </b>הוא כתב כי ״מבחינות רבות, אנחנו, במצבנו האתי הנוכחי, דומים לבני־האדם בעת העתיקה יותר מכפי שהייתה אומה מערבית כלשהי מאז ועד היום״. גם הוא ביקש בסופו של דבר עצה מן העבר. למרות ההבדלים בינינו למדתי ממנו הרבה, גם על משמעות האמונה עצמה. אסביר זאת בפרק ד.
הספקן הגדול השני שהתקרבתי אליו, לקראת סוף ימיו, היה סר ישעיה ברלין. כבר סיפרתי את הסיפור הזה, אבל נאה הוא לספרו שנית. כשפגש אותי לראשונה אמר לי, ״הרב הראשי, דבר אתי על מה שתדבר אבל לא על דת. כשזה מגיע לאלוהים, אני חירש לצליל הזה!״ והוא הוסיף, ״מה שאינני מבין לגביך הוא כיצד, אחרי שלמדת פילוסופיה בקיימברידג׳ ובאוקספורד, אתה עדיין מסוגל להאמין!״
״אם זה יכול לעזור״, עניתי, ״חשוב עליי כעל כופר שהתפקר״.
״אני מבין, נערי היקר, אני מבין״.
בנובמבר 1997 התקשרתי לביתו. זמן מה קודם לכן פרסמתי ספר על פילוסופיה פוליטית, ששרטט את אופייה של החברה החופשית באופן שונה מעט מזה שבכתביו. רציתי לשמוע את דעתו. קודם לכן הוא ביקש ממני לשלוח אליו את הספר, וכך עשיתי — ועתה, משבוששה תגובתו להגיע, התקשרתי. אשתו, ליידי אלין, היא שהרימה את השפופרת. מופתעת, אמרה לי, ״הרב הראשי? ישעיה דיבר עליך ממש עכשיו״.
״באיזה הקשר?״ שאלתי.
״הוא ביקש שתנהל את הלוויה שלו״.
הפצרתי בה שלא תיתן לו לחשוב מחשבות עגומות כאלו, אך נראה שהוא פשוט ידע. ימים ספורים לאחר מכן הוא נפטר, ואני ניהלתי את הלוויה.
הביוגרף שלו, מייקל איגנטייף, שאל אותי פעם מדוע ישעיה רצה לוויה דתית; הרי הוא היה יהודי חילוני. עניתי שאולי הוא לא היה יהודי מאמין, אבל הוא היה יהודי נאמן. סיפרתי לו שבעברית שתי המילים הללו זהות בשורשן וקרובות במשמעותן. לאחר זמן נתקלתי בהערה מהותית מאוד שהשמיע ברלין בנוגע לאחדים מהאתיאיסטים של זמננו:
<span class="poetry indentAll">איני דתי, אבל אני מעריך מאוד את החוויה הדתית של המאמינים…אני סבור שמי שאינו מבין מה זה אומר להיות דתי, אינו מבין מהם בני־אדם. משום כך אתיאיסטים יבשים נראים לי עיוורים וחירשים לכמה צורות של התנסויות אנושיות עמוקות, ואולי גם לחיים הפנימיים: זה כמו להיות עיוור מבחינה אסתטית.</span>
בשנים שחלפו מאז היו לי קשרי רעות ושיחות פומביות עם ספקנים נודעים לשֵם, ביניהם הסופרים עמוס עוז והווארד ג׳ייקובסון, הפילוסוף אלן דה־בוטון וחוקר המוח איש הרווארד סטיבן פינקר (שיחתי עם פינקר הותירה את רישומה ברומן שפרסמה לאחרונה אשתו רבּקה גולדסטיין, ששמו <b>36 טיעונים לקיום אלוהים: יצירה בדיונית</b>).
האפשרות לדו־שיח כן בין מאמינים לספקנים מוכיחה את חוסר התוחלת שבמסע הזעם וההכפשה של האתיאיסטים החדשים. אפילו האתיאיזם עצמו יוצא נפסד מהמסע הזה. מי שבטוח בצדקתו אינו חש צורך להגחיך את יריבו או להעמידו אל עמוד הקלון. רק שיחה כנה, פתוחה, רצינית ומכבדת בין מדענים למאמינים תאפשר לנו להגיע לזווית הראייה הרחבה והחיונית הנחוצה לנו, שתשלב בין עמדותיהם השונות. שילוב זה חיוני לנו ממש כשם שחיוני לכל אדם השילוב בין שתי מחציות המוח שלו. הספר שלפנינו יעסוק בכך בהרחבה.
בפעם האחרונה שנפגשנו, שאלתי את סטיבן פינקר אם אתיאיסט יכול להשתמש בסידור תפילה. ״כמובן״, השיב. נתתי לו אפוא עותק מתרגומי לסידור התפילה, שהשלמתי מעט קודם לכן. מאז לא הצקתי לפינקר בשאלות על מידת השימוש שלו במתנתי, אבל אני מנחש שאילו הייתי שואל היה מספר לי בתשובה את הסיפור על נילס בוהר, הפיזיקאי זוכה פרס נובל, מאבות תורת הקוונטים.
מדען עמית ביקר את בוהר בביתו וראה לתדהמתו שבוהר התקין מעל דלתו פרסת סוס למזל. ״נילס״, שאל, ״הרי אתה לא מאמין בדבר הזה?״
״מובן שלא״, השיב בוהר. ״אבל תראה, העניין הוא ש<b>זה עובד גם אם אתה מאמין וגם אם לא</b>״.
הדת אינה פרסת סוס, ועניינה אינו מזל, אבל יהודים רבים — ואני חושב שישעיה ברלין היה אחד מהם — יאמרו לכם שהיא עובדת בין אם אתם מאמינים בה ובין אם לא. אהבה, אמון, משפחה, קהילה, נתינה כדרך חיים, לימוד כמצווה מקודשת, תרבות דיון כחובה קדושה, סליחה, כפרה, הודיה, תפילה: כל הדברים הללו עובדים בין אם אתם מאמינים בהם ובין אם לא. הדרך היהודית היא תחילה לחיות את אלוהים, ורק אז לשאול עליו שאלות.
האמונה מתחילה בחיפוש אחר משמעות, מפני שגילוי המשמעות הוא המכונן את כבוד האדם ואת חירותו. במצאנו את חירותו של אלוהים, אנו מגלים את זו שלנו.
<h2>חלק ראשון; אלוהים והחיפוש אחר משמעות</h2>
<h3>פרק א; החיה מחפשת המשמעות</h3>
<span class="poetry indentAll">לדעת תשובה לשאלה ״מהי משמעות החיים האנושיים״, פירושו להיות דתי. (אלברט איינשטיין)</span>
<span class="poetry indentAll">השאלה לתכליתם של החיים אין לה קיום מחוץ למערכי הדת. (זיגמונד פרויד)</span>
<span class="poetry indentAll">להאמין באלוהים משמעו להבין את השאלה על משמעות החיים.להאמין באלוהים משמעו לראות שהעובדות בדבר העולם אינן סוף הסיפור. להאמין באלוהים משמעו למצוא שלחיים יש משמעות. (לודוויג ויטגנשטיין)</span>
<span class="poetry indentAll">אחרי שנפענח את כל התעלומות ונאבד את כל המשמעות, נישאר לבד, על חוף שומם. (טום סטופארד )</span>
סיפור ראשון: בראשית, לפני כ־13.7 מיליארדי שנים, התחוללה התפרצות אנרגיה אדירה, שממנה התהווה היקום בלי שום סיבה בכלל. עם הזמן התגבשו כוכבים, ולאחר מכן כוכבי לכת, ואז, לפני 4.54 מיליארד שנה, נוצר כוכב לכת מסוים אחד שחיים עשויים להתקיים בו. 700 מיליון שנה לאחר מכן, חומר לא־אורגני נעשה אורגני. תאים החלו להשתכפל. צורות חיים החלו להופיע, תחילה פשוטות, ולאחר מכן בעלות מורכבות רבה והולכת. אחדות מהן שרדו; אחרות נעלמו. לבסוף התהוותה צורת חיים המסוגלת ליצור תבניות מורכבות של דיבור, וביניהן לשון עתיד והיכולת לשאול שאלות. לראשונה אי פעם, ישות כלשהי ביקום החזיקה ביכולת לדעת שהיקום קיים ושהוא עשוי היה גם שלא להתקיים, ולשאול: ״למה הוא כאן? למה אנחנו כאן?״
התהוותו של היקום הייתה כרוכה בסדרה של אירועים שסבירותם אפסית. אם אפילו אחד מהקבועים המתמטיים המגדירים את צורתו של היקום היה שונה במידה מזערית — ולו בסדר גודל של אחד למיליון — לא היו כוכבים, ולא פלנטות, ולא חיים. אילו הייתה התפתחות החיים שונה במקצת, אלמלא נכחדו הדינוזאורים למשל, לא היה הומו ספיינס, ומשום כך גם לא מודעות עצמית ולא ציביליזציה. אבל כל זה היה אקראי, עיוור, מקרה ותו לא. זה קרה. היקום נהיה. יום אחד הוא יחדל להיות. לשאלה ״למה אנחנו כאן?״, התשובה היאה היא שתיקה.
אנחנו, בני המין הומו ספיינס, נִפתים להאמין שלשאלות ולתשובות שלנו, לתקוותינו ולחלומותינו, יש איזושהי חשיבות. אין להם. הם מִבְדים בתחפושת של עוּבדות. כל מה שיש לנו הוא תחושות, וגם הן אינן אלא תוצרי לוואי של האבולוציה. המחשבה, הדמיון, הפילוסופיה, האמנות — כולם מחזות בתיאטרון התודעה, שנועד להסיט את עינינו ולהסיח את דעתנו בעוד האמת נמצאת במקום אחר. שכן המחשבות אינן אלא דחפים חשמליים במוח, והמוח הוא רק פיסה מורכבת של בשר, רק אורגניזם. נפש האדם היא מבדה שיצר את עצמו. גוף האדם הוא אוסף של תאים המעוצב בידי גנים, רצפי־מולקולות נטולי תודעה שכל ייעודם הוא להשתכפל.
בני־האדם יכולים לכתוב רומנים, להלחין סימפוניות, לעזור לנזקקים ולהתפלל, אך כל זה הוא מעשה רוקֵם דקדקני של אשליה. הם יכולים גם לדמיין שהם חיים על במה אל מול עינו הצופייה של האינסוף, אבל למעשה אין מי שצופה. אין מי שיצפה. אין שום חיים מודעים לעצמם בשום מקום אחר, לא ביקום ולא מחוצה לו. אין שום דבר מעבר להתחוללות האקראית. בני־האדם אינם חשובים יותר מהנמלים, ומבחינת הסתגלותם לסביבה הם אף פחותים מהן. הם באו, הם ילכו, ועקבותיהם תימחינה עד מהרה. למה אנחנו כאן? ככה.
סיפור שני: היקום זומַן אל קיומו בידי האחד הנמצא מחוצה לו, האחד המייחל אל ההוויה, האחד שאת רצונו להביא דברים לכדי הוויה אנו מכנים אהבה. אחד זה הביא יקומים רבים אל הקיום. חלקם התפוצצו אל קיומם, ואז קרסו. אחרים המשיכו להתפשט, אך התפשטו כה מהר ששום התגבשות לכדי ריכוזים יציבים של חומר לא התאפשרה בהם. האחד חיכה לראות מה יקרה הלאה. לבסוף נוצרו ביקום הזה החיים והתפתחו, עד שהופיע יצור שאפשר לקיים עמו קשר.
האחד שלח מסרים אל היצורים הללו. תחילה אף לא אחד מהם הבחין בכך. אלפי שנים עברו, ובריות אלו, בני־האדם, המציאו במהלכן כלים, צדו, פיתחו חקלאות, ולבסוף בנו ערים והעמידו תרבויות. הם סיפרו סיפורים מסיפורים שונים כדי להסביר למה הם קיימים. סיפורים עתירי דמיון, היאים לילדותה של ציביליזציה. עד שלבסוף אדם אחד, אברהם, רועה שחי הרחק משאונה של העיר, הטה אוזן לדממה, הטה אוזן במידה מספקת של סבלנות וקשב שאפשרה לאוזניו לקלוט מסר, לקלוט את <b>ה</b>מסר. אחד היה אברהם, והוא שמע את <b>ה</b>אחד.
די היה בכך כדי לשלוח אותו למסע. לאן, למה, לאיזו תכלית — על כל אלה היו לו רק תחושות לב עמומות. אבל הוא הרגיש שנתקל במשהו בעל משמעות כבירה, והנחיל את הזיכרון הזה לבניו, ועמו הנחיה שיעבירו הם אותו לבניהם אחריהם. לבסוף רבה זרעו והיה לעם. לא עם עצום ורב וגם לא עם רב־עוצמה, אלא עם שנעשה לאומה של עבדים. אך גם הפעם היה מי ששמע את הקול. משה, אדם מורכב ששנותיו עברו עליו בין זרים — כנסיך מצרי וכרועה בין מדיינים. ומה שהקול הזה אמר לו שינה את חייו. בתוך דרמה היסטורית כבירה של שחרור והתגלות הפך המסר הזה את צאצאי אברהם, שכבר נודעו אז בשם בני־ישראל, לאומת ברית בריבונותו של אלוהים. בסופו של דבר, המסר הזה שינה את העולם.
מסר זה אמר שכל אדם נושא את חותמו של האחד שברא את העולם. כמו האחד הזה, בני־האדם יכולים לדבר, לחשוב ולקיים קשר. הם יכולים לדמיין עולם שאינו נתפס בחושים. הם יכולים להריץ תסריטים שונים של העתיד ולבחור ביניהם. הם יכולים לשנות את סביבתם, מפני שהם יכולים לשנות את עצמם. הם יכולים להוכיח שההיסטוריה אינה חייבת להיות חזרה אינסופית של ניצחון החזק על החלש. הם יכולים לבנות חברה על אדני כבוד האדם, השוויון והחירות — ואף כי בני־ישראל ייכשלו במשימה זו שוב ושוב, הנביאים שאחרי משה לא יחדלו לעורר את החזון והתקווה שכך יהיה. בדרך טמירה הם ירגישו שעל כף המאזניים עומד דבר שיש לו השלכות עצומות.
וכך נמשך המסע, מהוסס, מלווה תמיד בנפילות ולפעמים גם בכישלונות איומים. האנשים שמשה הוליך — ״בני־ישראל״ על פי הכרתם העצמית, ״עברים״ בפי העמים האחרים, ״יהודים״ במינוח שבחרה ההיסטוריה — לא איבדו מעולם את אמונתם בחזון המקורי ההוא, גם לא כשאיבדו את כל יתר הדברים: את ארצם, את ריבונותם ואת חירותם.
לאורך השנים התרשמו מהמסר עמים נוספים, וסיגלו להם אותו בצורות שונות מעט, ביצרם דתות חדשות. אחת מהן נודעה בשם נצרות, והאחרת בשם איסלאם. לבסוף, אמונת אברהם לגלגוליה הייתה לדתם של למעלה ממחצית משבעת המיליארדים שהם אוכלוסייתו של כוכב הלכת. התמורה שחלה באנושות לא הייתה מוחלטת. נשארנו בני־אדם מועדים לכישלון, שפעם אחר פעם נותרים הרחק מאחורי קו המטרה שנקראנו אליו. ובכל זאת, אלה שנענו לקריאתו של אברהם יצרו רגעים של חסד שרוממו את האדם לגבהים נישאים של יופי מוסרי, רוחני ואסתטי.
על ידי כך נעשה האחד ידוע לרבים, אמנם במעומעם, במראות ובקולות שחרגו מגבולות השפה, שהרי המילים שיצרנו כדי לתאר דברים בעולמנו אינן מסוגלות, מעצם טיבן זה, לתאר דברים שמחוצה לו. לכל היותר זיהה הקול את עצמו במילים החידתיות, המוצפנות, ״אהיה אשר אהיה״. אך בכמיהתם לשמוע את הלמעלה־מן־האנושי, למדו בני־האדם מהו להיות אנושי. כי במצאם את אלוהים, יחידי ובודד, הם למדו סוף כל סוף לכבד את קדושתו של היחידי והבודד שבקרבם, שבכל אחד מהם: את האדם. גם אם מעפר אנחנו, גם אם איננו אלא שאריותיהם של כוכבים שהתפוצצו, גם אם אנו מצבור של גנים העסוקים בהשתכפלות עיוורת — בתוכנו מנשבת רוח אלוהים.
שתי גישות יריבות, שתיהן עקביות ומלוכדות, שתיהן כמובן מוצגות בפשטנות מה, ובכל זאת הן מעמידות בפנינו את הבחירה הגדולה, את שתי המסגרות לציור המצב האנושי. הראשונה חורצת שהחיים חסרי משמעות. השנייה טוענת שהם משמעותיים. העובדות בשני התרחישים זהות. כך גם המדע המסביר אותן. אבל האנשים המספרים את הסיפור הראשון חווים את העולם אחרת מהאנשים המספרים את השני.
אפשר לדמיין אותם מתווכחים. הראשונים מטיחים באחרונים, ״איזו יוהרה היא לדמיין שיש ישות שאכפת לה מאתנו!״
האחרונים עונים לראשונים, ״איזו יוהרה היא לחשוב שמה שאנחנו רואים ומוכיחים הוא כל מה שישנו!״
הראשונים אומרים לאחרונים, ״איזה ביזיון להאמין שיש מישהו אחר שאומר לנו מה לעשות!״
האחרונים עונים להם, ״כמה עלוב להאמין, אחרי כל ההיסטוריה הטרגית וההרסנית של האנושות, שאנחנו יודעים הכי טוב בעולם מה הכי טוב לָעולם!״
הראשונים אומרים, ״האינכם זוכרים את דבריו של כסנופאנס, שאנחנו יוצרים את אלוהים בצלמנו שלנו? ׳האדם יצר את האלים שלו, ויצק אותם במתכונת גופו, קולו ומלבושיו׳. אילו יכלו הסוסים לעבוד אלוהים, היו עושים את אלוהיהם בצורת סוס. אם לשור היה אלוהים, הוא היה שור״.
״אתם שוכחים״, משיבים להם האחרונים, ״שכסנופאנס אמר זאת כדי להפריך את הפוליתיאיזם ולהצדיק את המונותיאיזם. כסנופאנס לא היה אתיאיסט, אלא מאמין״.
לוויכוח אין קץ, אבל אף על פי שנוהגים לתאר אותו כוויכוח בין דת למדע, לא כזה הוא. המדע הוא אותו מדע בשני הסיפורים. ההבדל ביניהם טמון במידה שבה אנו מוכנים לשאול לָמה. הסיפור הראשון אומר שאין ״למה״. הסיפור השני אומר שיש. אם העולם קיים, ואם היה זמן שהוא לא היה קיים בו, כי אז מישהו או משהו הביא אותו לידי קיום, מישהו שקיומו אינו תלוי בקיום העולם ואינו חלק ממנו.
ואם כן, למה? ההשערה החסכונית ביותר היא שהוא עשה זאת כי כך רצה. אבל מדוע תרצה ישות שאינה תלויה בעולם להביא עולם כזה לידי קיום? יש תשובה משכנעת אחת בלבד: זהו רצון אלטרואיסטי לפַנות מקום לאחרוּת; רצון שבהעדר מילה מוצלחת יותר, אנחנו קוראים לו אהבה.
ישות כזו תיצור עולם מסוג זה שאנחנו חיים בו: עולם שיש בו כוכבים וכוכבי לכת ומגוון אינסופי של צורות חיים שאחת מהן תצליח בסופו של דבר לשמוע את קריאתה של ישות זו עצמה, ולענות לה. קיומו של העולם בעיני אלוהים, וקיומו של אלוהים בעיניהם של בני־האדם, הם הגאולה מן הבדידות. אנחנו שורדים מפני שאיננו לבד. הדת היא הדרמה הקוסמית של היחסים.
הסיפור השני הוא לַסיפור הראשון מה שהשירה היא לַפרוזה, מה שהמוסיקה היא לַדיבור, מה שהַפְּליאה והמורא הם לַניתוח ולַניסוי. אין לו דבר עם המדע, עם התצפית וההסבר של התופעות הפיזיקליות, וכל עניינו הוא באנושי: במודעות העצמית של האדם, בחירותו, בדמיונו, בבחירות שלו ובבדידותו הקיומית; באני המחפש את האתה, בעצמי המחפש את האחר הגדול. הסיפור הזה עוסק בשאלה שתישאר לאחר שכל המחקר המדעי האפשרי ייעשה. משום שגם כאשר נדע כל מה שאפשר לדעת על מה שקרה ועל האופן שהוא קרה בו, עדיין נוכל להתווכח על ה<b>משמעות</b> של מה שקרה.
יהיו אלה שיאמרו שמעבר לעובדות ולהסבר העובדות אין שום משמעות. יהיו אחרים שיאמרו שיש. העולם לא הגיע אלינו עם תגית המציינת את הכוונה שמאחוריו. לאמידתה של כוונה זו הקדישה האנושות במשך מאות רבות את מרב חכמתה, ענוותנותה וניסיונה. לשם ביטויה נדרשים מוסיקה ואמנות, פולחנים וחגים. אבל לומר ״מה שישנו ישנו, ואין שום סיבה אחרת לכך״ הוא להמית בטרם עת את הנטייה האנושית לִשאול ולשאול ולעולם לא לנוח על זרי הדפנה של התשובה ״ככה זה״. הסקרנות מוליכה אל המדע, אבל היא מוליכה גם לשאלות שהמדע אינו יכול לענות עליהן.
חיפוש אלוהים הוא חיפוש משמעות. גילוי אלוהים הוא גילוי משמעות. ואל יקל הדבר בעינינו, שכן אנחנו חיות מחפשות־משמעות. חיפוש זה הוא המייחד אותנו. להיות אדם הוא לשאול למה.
מדענים מסוג מסוים שואבים כמדומה עונג פרוורטי מההכרזה שהחיים הם בעצם חסרי משמעות. הנה, לדוגמה, ז׳אק מונו:
<span class="poetry indentAll">האדם חייב להתעורר סוף־סוף מחלומו בן האלף, ולגלות את בדידותו המוחלטת, את בידודו היסודי. הוא חייב להבין שכמו צועני, הוא חי על גבולו של עולם זר, עולם חירש למוסיקה שלו, עולם אדיש לתקוותיו ממש כשם שהוא אדיש לייסוריו ולעוונותיו.</span>
ובאופן בוטה יותר, סטיבן ויינברג:
<span class="poetry indentAll">אנו, בני־האדם, כמעט חסרי אונים לנוכח הפיתוי להאמין שיש לנו איזו זיקה מיוחדת ליקום, שחיינו אינם רק תוצר מבדח למדי של שרשרת מקרים שתחילתה בשלוש הדקות הראשונות להיווצרות היקום, אלא איכשהו היינו שם כבר בהתחלה… קשה עד מאוד להכיר בכך שכל זה אינו אלא פירור זערורי בתוך יקום עצום וזר…קשה אפילו יותר מכך להכיר בכך שהיקום העכשווי הזה התפתח מתוך מצב עניינים מוקדם שאין לנו מילים שתבענה את נכריותו, והוא עתיד להיכחד אל תוך קור לאין־קץ או להט בלתי־נסבל. ככל שהיקום נראה מובן, כך הוא נראה סתמי.</span>
תחושות אלו אינן חדשות. תוכלו למצוא אותן כבר במקרא, בייחוד בספר קהלת:
<span class="poetry indentAll">״הֲבֵל הֲבָלִים!״ אָמַר קֹהֶלֶת. ״הֲבֵל הֲבָלִים! הַכֹּל הָבֶל… כִּי מִקְרֶה בְנֵי הָאָדָם וּמִקְרֶה הַבְּהֵמָה וּמִקְרֶה אֶחָד לָהֶם, כְּמוֹת זֶה כֵּן מוֹת זֶה. וְרוּחַ אֶחָד לַכֹּל; וּמוֹתַר הָאָדָם מִן הַבְּהֵמָה אָיִן. כִּי הַכֹּל הָבֶל״. (קהלת א, ב; ג, יט)</span>
כמצב רוח, רובנו חווינו זאת. לרובנו קרה שחשנו שאכן, זו דרך העולם. בימי משבר ואבל נקרעת רקמת המשמעות, ואנו מרגישים זרים בעולם מנוכר. אבל מצב רוח איננו אמיתה; הרגשה איננה עובדה. כקביעה כוללת על מצבו של העולם, למסקנותיהם של מונו וויינברג אין כל תוקף. כדי להבין זאת, הקשיבו לדברים שהם אולי הסיכום הרהוט ביותר שהושמע אי פעם לעמדה האתיאיסטית; הסכיתו לדבריו של ברטרנד ראסל במסתו ״פולחנו של אדם חופשי״:
<span class="poetry indentAll">שהאדם הוא תוצר של גורמים שלא הייתה להם שום ידיעה מוקדמת על המטרה שהם הובילו אליה; שמוצאו וצמיחתו, תקוותיו ופחדיו, אהבותיו ואמונותיו, אינם אלא תוצאה של יחסי־מיקום מקריים בין אטומים; ששום להט, שום גבורה, שום עוצמה של הגות ורגש, אינם יכולים לחלץ את חייו של אדם מסופיותם; שכל עמלם של הדורות, כל המסירות, כל ההשראה, כל בוהַק הצהריים של גאון האדם, כולם נחרץ גורלם להיכחד במותה הכביר של מערכת השמש, ושהיכַל הישגיו של האדם ייקבר בסופו של דבר מהמסד עד הטפחות תחת עיי החרבות של היקום — כל הדברים הללו, גם אם אינם עומדים מעל לכל ספק, עדיין הם קרובים כל כך אל הוודאות הגמורה שאין תקומה לשום פילוסופיה המבקשת לדחות אותם. רק על גבי הפיגומים של האמיתות הללו, רק על יסודותיו האיתנים של הייאוש הנחרץ, אפשר לבנות בבטחה את ישועתה של הנפש.</span>
שפתיים יישקו. הכפיים כמו נמחאות מעצמן. אלא שנאום דומה, מפואר לא פחות, יכול להינשא גם בשבחה של האמונה:
<span class="poetry indentAll">שהאדם, למרות היותו תוצר של גורמים הנראים כעיוורים, איננו עיוור; שבהיותו ברוא בצלם אלוהים הוא יותר מסתם תוצאה של יחסי־מיקום מקריים בין אטומים; שמכיוון שהוא חופשי, הוא יכול להתרומם מעל פחדיו, ובעזרת אלוהים הוא יכול לברוא נְאות צדק וחמלה במִדבר החלל והזמן; שאף על פי שחייו קצרים, הרי בלהטו ובגבורתו ובעוצמת הגותו ורגשותיו הוא יכול לזכות באלמוות; שגם האנושות כולה יכולה, עוד לפני שירד עליה מסך הלילה, לברוא בוהַק צהריים של רוח האדם, ולבטוח בכך שגם לאחר שאיש מבניה לא יישאר לזכור את הישגיה, כולם יישארו חרוטים על לוח לבו של אלוהים — כל הדברים הללו, גם אם אינם עומדים מעל לכל ספק, הוכיחו את עצמם פעם אחר פעם לאורך ההיסטוריה. אמונתנו מעצימה אותנו, והעדרה מצמצם אותנו. רק על גבי הפיגומים של האמיתות הללו, רק על יסודותיה האיתנים של התקווה הנחרצת, אפשר לבנות בבטחה את ישועתה של הנפש.</span>
מעולם לא הבנתי מדוע המתייאש נחשב אמיץ מן המקַווה. פרויד אמר שהאמונה הדתית היא האשליה המנחמת שיש דמות אב. אבל המאמין הדתי יכול לומר שהאתיאיזם הוא האמונה המנחמת שאין דמות אב, ולכן אנחנו יכולים לעשות כל שלבנו חפץ ולצאת פטורים בלא כלום: חלומו של כל מתבגר. למה האחד נחשב אסקפיסט והשני לא? מדוע קריאתו של אלוהים לאחריות נתפסת כבחירה הקלה? מדוע האמונה שיש המחזיקים בה מתוך הסתמכות על דטרמיניזם מדעי, שאין לנו רצון חופשי ולכן אין לנו אחריות מוסרית, איננה נחשבת לאסקפיזם הגדול מכולם?
אין שום ממצא מדעי — לא בקוסמולוגיה, לא בביולוגיה האבולוציונית, לא במדע המוח — המצביע על כך שהיקום חסר משמעות. אין, וגם לא יכול להיות; שכן לחיפוש אחר משמעות אין קשר למדע, אך יש לו קשר הדוק עם הדת. עכשיו עלינו להבין מדוע.
לודוויג ויטגנשטיין כתב:
<span class="poetry indentAll">מובנו של העולם חייב להימצא מחוצה לו. בעולם הכול הוא כפי שהנו, וכל מה שקורה, קורה כפי שהוא קורה. <b>בו </b>אין שום ערך, ואילו היה בו ערך, לא היה לו כל ערך. <br/>אם קיים ערך שיש לו ערך, חייב הוא להימצא מחוץ לכל מה שקורה, מחוץ למה שהנו־כך־וכך, מפני שכל מה שקורה והנו־כך־וכך הוא מקרי. <br/>מה שעושה את העולם ללא־מקרי אינו יכול להיות בתוך העולם, שכן אז הוא היה, חרף זאת, שוב, מקרי. <br/>הוא חייב להימצא מחוץ לעולם.</span>
במחזהו של פיטר שאפר <b>צֵיד השֶמש המלכותי</b> יש סצנה נהדרת, שבה מגיש חוקר הארצות הספרדי פיזארו ספר תנ״ך לאטאהואלפה, המלך־האל של בני־האינקה. אטאהואלפה בוחן את הספר בזהירות, בחמשת חושיו. הוא מביט בו, מריח אותו, ממשש אותו, מלקק אותו, מקרב אותו אל אוזנו — ולבסוף משליך אותו ממנו והלאה. הוא חושב שזהו איזה פֶטיש, אולי מכשיר של כישוף. אין לו מושג מהו ספר. כיצד מסבירים לאדם כזה מהו ספר? ההסבר ייגַע מעט מאוד באיכויות הפיזיות של הספר, והרבה מאוד בתולדות הכתיבה, בהתפתחות האלפבית וכן הלאה. כך הוא הדבר בכלל, באשר לחפצי אמנות ולמוסדות חברתיים: המשמעות שלהם כרוכה במידה מועטה בלבד בטבעם הגשמי, ובמידה רבה מאוד בדרכים שהם מסמלים ומְתַפעֵלים בהן היבטים של המצב האנושי. משמעות אינה תופעה טבעית, אלא תופעה תרבותית.
דמיינו איך הייתם מסבירים לאדם שמעולם לא שמע על כסף מה אתם בעצם עושים כשאתם מושכים מזומנים מכספומט. אדם זה עשוי לצפות בכם אלף פעם, ללמוד היטב על טיבו הקָשיח של הכרטיס ולהכיר את לחיצי הכספומט כאת חריצי כף ידו שלו — ועדיין לא להבין כלל מה התרחש פה. כדי להסביר לו את מהותה של העסקה הכלכלית שעשיתם, תצטרכו ללמד אותו על תולדות חלוקת העבודה, ההמרה וסחר החליפין, על ראשית השימוש במתכות יקרות כהילך חוקי, ועל המעבר מערך ריאלי לערך נומינלי המיוצג באמצעות שטר בנקאי; ואז תצטרכו להסביר לו מהו בנק, מהם פיקדונות, משיכות ואשראי, וכן הלאה.
קחו, כדוגמה נוספת, את הכדורגל. תייר היפותטי ממדינה שהמִשחק טרם חדר אליה מבקש להבין את הטקס המוזר הזה, המעורר התרגשות רבה כל כך. אתם מסבירים לו את חוקי המשחק, מלמדים אותו על מה מכריזים כפאול, מה נחשב לגול, וכיוצא באלה. ״יופי״, אומר התייר, ״אני מבין את המשחק עכשיו. אבל עוד לא הבנתי למה אתם כל כך מתרגשים ממנו״. בשלב הזה תצטרכו לעזוב את החוקים, ולפנות להתבוננות מעמיקה יותר במהותו של משחק הספורט כהתמרה של סכסוך לכדי הליך טקסי, ובתפקידו של המשחק כמנצל כישורים הנדרשים בסכסוכי דמים. אולי אפילו תסבירו שהעימות המוטקָס מפחית את הצורך בעימות ממשי, ותתארו את מגרש הכדורגל כתחליף לשדה הקרב.
לכל מערכת יש <b>היגיון פנימי</b> — דיני הבנקאות, חוקי הכדורגל — אבל <b>המשמעות</b> שלה נמצאת במקום אחר, ואפשר להבין אותה רק מתוך התבוננות בהקשר האנושי הרחב יותר שהיא נמצאת בו. כדי לעשות זאת צריך לצעוד אל מחוץ למערכת, ולחשוב לשם מה נוצרה. אין שום דרך להבין את משמעותו של הכדורגל מתוך ידיעת חוקיו בלבד. החוקים מלמדים אותנו איך לשחק, אך אינם מסבירים מדוע אנשים משחקים ולמה הם משקיעים במשחק רגשות עזים כל כך. דרכי התפעול של מערכת אינם מסבירים את המקום שהיא תופסת בחיים האנושיים.
<b>משמעותה של המערכת נמצאת מחוץ למערכת. לפיכך, משמעותו של העולם נמצאת מחוץ לעולם. </b>זו הייתה המהפכה של המונותיאיזם האברהמי.
המונותיאיזם לא היה רק צמצום חשבוני של אלים רבים לכדי אל אחד. שינוי כזה היה חוסך הוצאות על בניית מקדשים, אבל לא היה משנה את המצב האנושי. השינוי המהותי היה <b>גילוי האל שמחוץ לעולם</b>. לרעיון זה, ורק לו לבדו, היה הכוח לחלץ את החיים מהטרגדיה ומהסתמיות.
כשהמונותיאיזם נתן לחיים משמעות, הוא גאל אותם מידיה של הטרגדיה. היוונים הבינו את מושג הטרגדיה טוב יותר מכל תרבות לפניהם או אחריהם. ישראל הקדומה, אף על פי שהייתה מלומדת בייסורים, לא היה לה חוש טרגי. לא הייתה לה אפילו מילה שתבטא את המושג הזה. המונותיאיזם הוא תבוסתה הרעיונית של הטרגדיה בידי התקווה. עולם שאין בו אמונה דתית הוא עולם שאין בו בסיס בר־קיימא לתקווה. אופטימיות אולי יש בו, אך אופטימיות היא דבר אחר לגמרי מתקווה, ורדוד ממנה שבעתיים. 
כשהמונותיאיזם נתן לחיים משמעות, הוא גאל אותם מידיה של הטרגדיה. היוונים הבינו את מושג הטרגדיה טוב יותר מכל תרבות לפניהם או אחריהם. ישראל הקדומה, אף על פי שהיתה מלומדת בייסורים, לא היה לה חוש טרגי. לא הייתה לה אפילו מילה שתבטא את המושג הזה. המונותיאיזם הוא תבוסתה הרעיונית של הטרגדיה בידי התקווה. עולם שאין בו אמונה דתית הוא עולם שאין בו בסיס בר-קיימא לתקווה. אופטימיות אולי יש בו, אך אופטימיות היא דבר אחר לגמרי מתקווה, ורדוד ממנה שבעתיים.
כמה מילים על העמדה התיאולוגית שנקטתי בספר זה. היהדות היא שיחה. היא יצירה לקולות רבים. היהדות היא, בעצם, דורות על דורות של ״מחלוקת לשם שמים״, ולפיכך סופה להוסיף ולהתקיים. יש השקפות יהודיות רבות ושונות באשר לנושאים שאגע בהם בדפים הבאים. השקפותיי שלי מושפעות זה מכבר ממסורת הפילוסופיה היהודית של ימי הביניים — מדמויות כגון רב סעדיה גאון, רבי יהודה הלוי והרמב״ם — כמו גם ממשיכיהם המודרניים, הרבנים שמשון רפאל הירש, אברהם יצחק הכהן קוק ויוסף דוב הלוי סולובייצ׳יק. מורי ורבי הרב נחום רבינוביץ׳, והרב יוסף הרמן הרץ, שהיה מקודמיי בתפקיד הרב הראשי ליהדות בריטניה, השפיעו עליי עמוקות אף הם. המשותף לכל אלה הוא הפתיחות למדע, המחויבות למעורבות בתרבות הכללית בת זמנם, והמחשבה שהתמודדות אמיצה עם האתגרים האינטלקטואליים בני התקופה איננה התפשרות על האמונה הדתית אלא העצמה שלה. המתעניינים יוכלו למצוא, בנספח שהוספתי לספר, מבחר מובאות מההגות היהודית על כמה מהסוגיות שיידונו פה — מדע, בריאה, אבולוציה וגיל היקום.
וכמה מילים על הסגנון. לעתים מזומנות העמדתי בספר ניגודים חדים – בין מדע לדת, בין פעילות המחצית הימנית של המוח לפעילותה של השמאלית, בין יוון העתיקה לישראל הקדומה, בין תרבויות של תקווה לתרבויות של טרגדיה, וכן הלאה. כל אלה לקוחים מן המלאי בחנותו של הפילוסוף. הדגשתם של הפכים קוטביים, ״טיפוסים אידיאליים״, היא דרך להבהיר את האפשרויות. כולנו יודעים שהמציאות אינה עשויה אידיאות טהורות, ולעולם אין היא כה פשוטה. אם לתת דוגמה שלא אשתמש בה – האנתרופולוגים מבחינים בין <b>תרבויות בושה</b> ל<b>תרבויות אשמה</b>. והרי כל אחד מאתנו כבר חווה בחייו גם אשמה וגם בושה. הן שונות זו מזו, אך אין שום סיבה שלא תוכלנה להתקיים בצוותא. ובכל זאת, ההבחנה עדיין מועילה. אכן יש הבדל בין שני סוגי החברות הללו, ויש הבדל בין אופני ההתייחסות שלהן לעשיית הרע.
כך הוא גם – בדוגמה שבה כן אשתמש – באשר לטרגדיה ולתקווה. רובנו יודעים טרגדיה מהי, ורובנו חווינו תקווה. אבל תרבות שהיקום נראה לה עיוור ואדיש כלפי האנושות יוצרת ספרות של טרגדיה, ותרבות המאמינה באלוהים של אהבה, סליחה וגאולה יוצרת ספרות של תקווה. בישראל הקדומה לא היה שום סופוקלס. ביוון העתיקה לא היה שום ישעיהו.
מפעם לפעם, לאורך הספר, איראה אולי כמי שמעמיד הנגדה של או-או. האמת היא שאני מאמץ אל חיקי את <b>שני</b> צדי הדיכוטומיות שאני מעלה: מדע <b>וגם</b> דת, פילוסופיה <b>וגם</b> נבואה, אתונה <b>וגם</b> ירושלים, מחצית המוח השמאלית <b>וגם</b> מחצית המוח הימנית. גם זה חלק מהרוחניות האברהמית. רבים הבחינו בעובדה המשונה שבתחילת ספר בראשית מופיע לא סיפור בריאה אחד אלא שניים, זה לצד זה, האחד מנקודת הראות הקוסמית והשנייה מזווית הראייה האנושית. מבקרים ספרותיים שאוזנם אינה רגישה למוסיקה המקראית מסבירים זאת כצירוף של שני מקורות נפרדים. קצרה ידם מלהבין שהמקרא אינו מציית לעקרונות הלוגיקה האריסטוטלית, על דיכוטומיות האו-או והאמת-או-שקר שלהם. בעיני המקרא, כדי להבין את המצב האנושי נדרשת היכולת לאחוז בכמה נקודות מבט בעת ובעונה אחת. בפרקים הבאים קראו נא אפוא תמיד לא או-או אלא גם-וגם.
הפרק האחרון של הספר מגולל את האני מאמין האישי שלי, את תשובתי לשאלה ״מדוע להאמין?״ במסגרת מסע פרסום שערכה האגודה ההומניסטית הבריטית ב-2009, עיטרו את האוטובוסים בלונדון שלטים בנוסח ״כנראה שאין אלוהים. אז תפסיקו לדאוג ותיהנו מהחיים״. אני מקווה שההומניסטים הבריטים לא ייעלבו יתר על המידה אם אודה שנתקלתי כבר בימי חלדי במשפטים עמוקים יותר. המשפט הזה הזכיר לי הערה ששמעתי מדיקן אחד באוקספורד על עמיתו: ״על פני השטח הוא עמוק, אבל עמוק בפנים הוא שטחי״. מובן שאי אפשר להוכיח את מציאותו של אלוהים. כל הספר הזה הוא ניסיון להראות מדוע הניסיון לעשות כך הוא אי הבנה אחת גדולה, תוצר של תאונה בהיסטוריה התרבותית של המערב. אולם להתייחס ל״כנראה״ כאל מדריך לאמת ול״תפסיקו לדאוג״ כאל הדרך אל האושר, פירושו להשטיח במידה בלתי מתקבלת על הדעת שתיים מהשאלות הרציניות ביותר שנגהגו אי פעם. אם רצונכם לדעת מדוע יש היגיון באמונה באלוהים, פנו לפרק יד.
האתיאיזם ראוי ליותר ממה שמספקים לו האתיאיסטים החדשים. המתודולוגיה שלהם מורכבת מביקורת על הדת שאין בה הבנה שלה; ציטוטים נטולי הקשר ממקורותיה; הצגת היוצא מן הכלל כאילו הוא הכלל; בלבול בין אמונות עממיות ובין תיאולוגיה הגותית; והלעגה, הגחכה, עיוות, ניצול ודמוניזציה של האמונה הדתית, תוך העמדתה כאחראית לפשעים הנוראים ביותר נגד האנושות. הדת עשתה רע; אני מודה בכך בפשטות בפרק יג. אך התרופה לדת רעה היא דת טובה, לא העדר דת, ממש כמו שהתרופה למדע רע היא מדע טוב, לא זניחת המדע.
האתיאיסטים החדשים אינם מועילים כלל בקוצר יכולתם להבין כיצד ייתכן שיש אנשים המרימים את עיניהם אל מעבר לאופק או משתוקקים לבטא רגש פליאה שאין לו מילים; למה ישנם המחפשים אחר משמעות, למרות שתיקתו הנצחית של החלל האינסופי ועוולותיה האקראיות־לכאורה של ההיסטוריה; מדוע יש המוכנים למסור את נפשם על האמונה שסיבת־הסיבות שבלב היקום אינה עיוורת לקיומנו, אינה חירשת לתפילותינו ואינה אדישה לגורלנו; איך זה שישנם אנשים ששואבים אמון, ביטחון וכוח מנוכחותה המורגשת אך הבלתי־נראית של אהבה עצומה שאין להגדירה. הבעל שם טוב, מייסד החסידות, דימה אתיאיסטים כגון אלה לאדם חירש שלראשונה בחייו רואה כַּנָּר מנגן בכיכר העיר ותושבים הרוקדים בחדווה לקצבה החינני של נגינתו. כיוון שאינו שומע את המוסיקה, הוא מסיק שכל הנוכחים השתגעו.
<h3>פרק ב; בשתי תודעות</h3>
<span class="poetry indentAll">אי לכך צריכה תרבות גבוהה לצייד את האדם במוח כפול, כביכול, בשתי לשכות מוח, האחת, כדי לחוש את המדע, השנייה כדי לחוש את שאינו מדעי: הן תהיינה מונחות זו בצד זו, בלי להסתבך זו בזו, ניתנות להפרדה, ניתנות לאטימה. הבריאות היא שדורשת זאת. (פרידריך ניטשה)</span>
<span class="poetry indentAll">המדע חוקר, הדת מפרשת… הדת והמדע הם שתי הֵמיספרות של המחשבה האנושית. (מרטין לותר קינג)</span>
<span class="poetry indentAll">מִצֶּמֶד דְּבָרִים יִשְׁמְרֶנּוּ הַשֵּׁם: / מֵהַשְׁקָפָה יְחִידָה וּמִנְּיוּטוֹן הַיָּשֵׁן. (ויליאם בלייק)</span>
נתחיל מהסוף: אני מקווה שעד סוף פרק זה אצליח לשכנע אתכם בצדקתה של טענה פשוטה אך מהותית: <b>המדע מפרק דברים כדי להבין איך הם פועלים. הדת מצרפת דברים כדי להבין מה משמעותם.</b>
ההבדל בין הדת למדע הוא יסודי וחד. הם מייצגים שתי פעולות שכליות נבדלות. שניהם חיוניים. שניהם יחד מבטאים את אנושיותנו במלואה. הם שונים ונחוצים ממש כמו שתי ההמיספרות של המוח. והאמת היא שהא־סימטריה הזאת בין שתי מחציות המוח היא־היא המחוללת את הדרמה של האי־הבנה ההדדית, ושל היצירתיות המשותפת, של הדת והמדע.
בפרק הזה נשחזר כמה מסעות מחשבתיים, שיובילו אותנו דרך שורה של נופים רעיוניים: נתחקה אחר השוני בין אורחות החשיבה במזרח ובמערב, נתוודע למחקר חלוצי על אוטיזם, ונעיין בשאלה מדוע אנשים אינם מסתפקים בבניית טיעונים, אלא גם מספרים סיפורים. המרתק במחקרים אלה הוא שאף על פי שהם יוצאים מנקודות זינוק שונות, כולם מגיעים למסקנה זהה לגבי התודעה האנושית, ועוזרים לנו להבין מדוע הדת והמדע כה שונים. יחד עם הפרק שיבוא אחריו, פרק זה ייתן בידינו הסבר רדיקלי לשאלה מדוע היחסים בין הדת למדע נעשו בעת החדשה מתוחים, ואפילו עוינים.
אבל אפתח במה שהיה בשבילי רגע ה״אאוריקה!״. תגלית שנראית טריוויאלית להפליא, אך היא הדליקה אצלי רשת של חיבורים עצביים שכמה מהם אתאר בפרק זה. וזו התגלית: מערכות אלפבית נטולות אותיות תנועה, כגון הכתב העברי והכתב הערבי, נכתבות מימין לשמאל; מערכות אלפבית שיש בהן אותיות תנועה, כגון זו המשמשת את האנגלית, נכתבות משמאל לימין. למראית עין, לא בדיוק התגלית שתשנה את העולם. אבל הבה נשעה את השיפוט המוקדם שלנו, ונסביר את חשיבותה.
בשפות שיש בהן אותיות תנועה, אפשר לזהות מילים ולהבינן כשהן לעצמן, יחידות. מידת הרב־משמעיות הגלומה בכל מילה מוגבלת ביותר. העיבוד הוא סדרתי: מילה אחר מילה. לעומת זאת, בשפות שאין בהן אותיות תנועה (או, כמו במקרה של העברית, שיש בהן מערכת חלקית בלבד של אותיות תנועה), כל מילה יכולה להיקרא בדרכים רבות, ולכן בהינתן מילה בודדה לא קל לדעת אל נכון מהי ומה משמעותה. המילה דבר, למשל, יכולה להיות דָּבָר, דְּבַר, דַּבָּר, דֶּבֶר, דִּבֵּר, דַּבֵּר, דֻּבַּר, ועוד אפשרויות רבות מחוסרות משמעות כגון דֻּבֻּר. אפשר לדעת מהי המילה רק על פי ההקשר שהיא נמצאת בו (או בעזרת מערכת הניקוד, אך זו נוצרה בתקופה מאוחרת). קריאת טקסט עברי כרוכה אפוא במידה נכבדה של פעילות מנטלית. הקורא עברית שואל את עצמו, במובלע, בכל מילה שהוא קורא — מה היו המילים הקודמות? מה אפשר לצפות שהמשפט יאמר? בעזרת אילו תנועות תיווצר מילה שתשתלב בטקסט הכולל? קריאתה של כל מילה כרוכה בשיפוט המבוסס על הטקסט ועל הקונטקסט כאחד.
לפנינו שתי פעולות מנטליות שונות — עיבוד סדרתי לעומת הבנה מתוך השָלם — הכרוכות, כל אחת, בשימוש באזורים אחרים במוח. במהלך 150 השנים האחרונות, מאז גילה פייר פול בְּרוֹקָה את אזור־המוח הקרוי כיום על שמו, אזור ברוקה שבהמיספרה השמאלית, המתמחה בעיבוד לשוני, עמדו חוקרי המוח על ההבדל הניכר בין שתי מחציות המוח, ובין הדרכים שבהן כל אחת מהן מעבדת מידע. ההמיספרה השמאלית נוטה להיות ליניארית, אנליטית, אטומיסטית ומכנית. היא מפרקת דברים לרכיביהם ומטפלת בהם באורח ליניארי, על פי תור. ההמיספרה הימנית נוטה להיות אינטגרטיבית והוליסטית. כמו בביטוי שטבע הסופר אדוארד מורגן פורסטר, היא רואה את החיים בהתמדה ורואה אותם כמכלול. כשאנו מבקשים לקלוט מצב עניינים מסוים, היא נותנת בידינו מבט־על בעוד ההמיספרה השמאלית מתמקדת בפרטים מסוימים.
ההמיספרה הימנית כוחה יפה באמפתיה וברגש. היא מפענחת סיטואציות, אווירה ומצבי רוח. האינטליגנציה החברתית שלנו ממוקמת בה. היא מבינה דקויות, עמימויות, אירוניה ומטפורה. היא חיה בשלום עם המורכבויות שאחותה השמאלית מנסה לפתור באמצעות פירוקן לחלקים. כל אחת מהן שולטת במחצית הנגדית של הגוף, וכך מי שלקה בשבץ במוח השמאלי יסבול מליקויים בתפקוד הצד הימני של גופו. כשל במוח הימני, לעומת זאת, ישפיע על שמאל הגוף.
וכך, שפה עם אותיות תנועה, שאפשר להבין את מילותיה בזו אחר זו, יכולה להיות מעובדת במחצית השמאלית של המוח. אנחנו קוראים שפות אלו משמאל לימין, מניעים את ראשנו ימינה, ובכך מפעילים את צד שמאל של המוח. ואילו שפות נטולות אותיות תנועה, הדורשות תשומת לב מתמדת להקשר, זקוקות ליכולותיה של ההמיספרה הימנית — ולכן אנו קוראים אותן מימין לשמאל, מניעים את ראשנו שמאלה, ומשתמשים במוח הימני.
מאחורי הסיפור הזה יש סיפור נוסף: הסיפור על הולדת האלפבית עצמו. שתי המצאות שינו את פניו של העולם העתיק. הראשונה הייתה המצאת הכתב, במסופוטמיה, לפני יותר מחמשת אלפים שנה. הולדת הכתב הייתה הולדת הציביליזציה, כי הכתב הפך את הידע האנושי למצטבר. הכתב מאפשר להעביר מדור לדור מידע שהוא רב מכוח זיכרונו של אדם אחד. ככל הידוע, הכתב הומצא שבע פעמים, באופן בלתי־תלוי: כתב היתדות במסופוטמיה, ההיירוגליפים במצרים, הכתב של עמק האינדוס, הכתב המינואי המוכר בשם הכתב הליניארי ב׳, האידיאוגרמות הסיניות, כתב בני המאיה והכתב האצטקי.
הכתב התפתח מפיקטוגרמות, שרטוטים פשוטים המציגים את מראהו של המושג המיוצג בהם: ראש של שור, חמור, שיבולת. הללו הפכו בהדרגה לאידיאוגרמות, סמלים מופשטים יותר; ואחר כך, כשבני־האדם שמו לב שהמילים אינן רק שמות לדברים אלא גם צלילים, הם הפכו לסמלים המייצגים הברות. אבל גם בשלב ההוא, מספר הסמלים שהיה צורך ללמוד — כ־900 סימני כתב היתדות, כ־700 היירוגליפים — היה רב מכדי שידיעת קרוא וכתוב תתפשט. היא נשארה נחלתה הנצורה היטב של אליטה אוריינית. המאורע שפרץ את דלתות הידע לרווחה היה המצאת האלפבית: צמצומה של מערכת הסמלים לממדים שכל אדם יכול, עקרונית, להשתלט עליהם. המצאת האלפבית הייתה הולדת האפשרות לאוריינות אוניברסלית, ותחילת הסוף של החברות ההייררכיות.
האלפבית הראשון, הידוע בשם הכתב הפרוטו־סינאי, נתגלה בידי הארכיאולוג הבריטי פלינדרס פיטרי ב־1905, ותוארך לסביבות שנת 1800 לפנה״ס. פיטרי מצא סדרות של סימנים חקוקים באבן חול בסרביט אל־ח׳אדם שבמדבר סיני, אתר שבימי הפרעונים היו בו מכרות אבן טורקיז. פיטרי שיעֵר שהכתב היה מעשה ידיהם של עבדים עברים בעת שעבדו במכרות, או אולי אפילו במהלך מסעם אל הארץ המובטחת. אלא שהוא לא ידע לפענח את סימני הכתב שמצא, ולא זיהה שבידיו כתב אלפביתי: שהסמלים כבר לא ייצגו עצמים, ואפילו לא הברות, אלא את הצליל הראשון של ההברה — למשל, הסמל שתיאר בַּיִת ייצג פשוט את הצליל ״ב״. על עובדה זו עמד לראשונה אחרי יותר מעשור, ב־1916, האגיפטולוג הבריטי אלן גרדינר. בשנות התשעים של המאה העשרים נתגלה ממצא חשוב נוסף בוואדי אל־חול, כחמישים קילומטר מצפון מערב ללוקסור שבמצרים, בידי הארכיאולוג האמריקני ג׳ון דרנל. גם כאן היו אלה סימני כתב חקוקים בסלע, דומים לאלה שבסרביט אך לא זהים להם, והם תוארכו לאותה תקופה, או מעט מוקדם יותר.
ייחודו של האלפבית הוא שהוא הומצא רק פעם אחת. כל מערכות האלפבית הן צאצאיות ישירות או עקיפות של אותה מערכת ראשונה, שהשתמשו בה אנשים שחיו באזור המוכר היום כארץ ישראל: העברים ואולי עובדים־נודדים אחרים, הכנענים, הפיניקים וכן הלאה. המילה הבינלאומית ״אלפבית״ עצמה מאותתת שכך הדבר, שהרי אלף ובית הן שמות שתי האותיות העבריות הראשונות. לאלפביתים הראשונים לא היו אותיות תנועה, והם נכתבו מימין לשמאל.
ליוון הובא הכתב השמי בידי הפיניקים, בסביבות המאה העשירית לפנה״ס. ארבע האותיות הראשונות באלפבית היווני, אלפא, ביתא, גמא ודלתא, מקבילות במדויק לארבע האותיות הראשונות בעברית — אלף, בית, גימל, דלת. אולם במעברו ליוונית הוקנו לאלפבית אותיות נוספות לסימון תנועות. כיוון הכתיבה היה תחילה כמו במקור השמי, מימין לשמאל. אבל אז החל תהליך מרתק. בין המאות השמינית והשישית לפנה״ס לבשה הכתיבה היוונית צורה משונה של שרשרת רציפה: הכתיבה החלה מימין לשמאל, ואז, בסוף השורה, פנתה לאחור ונמשכה בשורה הבאה משמאל לימין. בקצה השורה סבה שוב על עקביה, וחוזר חלילה. היוונים קראו לזה ״בּוֹסְטרוֹפֵדון״, כלומר ״כחרוש השור״. לבסוף, במאה החמישית, התייצבה הכתיבה בכיוון קבוע חדש, משמאל לימין, וכך נשארה עד עצם היום הזה.
דבר נוסף, שהשלכותיו כבירות, התחולל בעוד הכתיבה היוונית מתהפכת הנה והנה: הופעתם של ראשוני הפילוסופים והמדענים — האנשים הראשונים שחשבו באופן שיטתי על חומר ועל צורה, על יסודות הטבע ועקרונות הפעולה שלו, ועל היחס בין מה שמשתנה למה שנשאר קבוע. תחילתו של המדע מזוהה עם תאלֶס ממילטוס, בן תחילת המאה השישית לפנה״ס, שסבר שהמים הם היסוד הראשוני של החומר. אחריו באו תלמידו אנכסימנדרוס, שטען שראשיתם של כל הדברים היא ״הבלתי־מוגבל״; הרקליטוס, שהחזיק בדעה שהטבע כולו נמצא בתנועה מתמדת; פיתגורס, המיסטיקן, שתיאר את היקום כהתגלמות של הרמוניה מתמטית ודיבר על המוסיקה השמימית שמפיקים היחסים בין מסלולי הכוכבים; פרמנידס, שהאמין שהמציאות נצחית ובלתי־משתנה, ומשום כך העולם המשתנה־תדיר הנתפס בחושים אינו אמיתי; ודמוקריטוס, שגרס שהעולם עשוי חלקיקים אלמנטריים שהוא כינה אטוֹמים.
אותה תקופה חזתה גם בהולדתה של הפילוסופיה — החיפוש אחר האמיתי, הטוב והיפה — ובפריחתה העילאית במאות החמישית והרביעית לפנה״ס, עם השלישייה המזהירה סוקרטס־אפלטון־אריסטו. אצל אפלטון בפרט אירעה התפתחות שעיצבה את פני המחשבה המערבית מאז ועד היום: מתן עדיפות לאוניברסלי על פני הפרטיקולרי, למה שמעל הזמן על פני מה שנתון בכבליו, למופשט על פני המוחש והמסוים, ולבלתי־אישי על פני האישי. אצל אפלטון, אפילו האהבה חדלה להיות אישית. האהוב הוא רק נקודת זינוק שהאוהב ממשיך ממנה אל ההרהור על היופי הנצחי.
אי־אפשר להגזים בחשיבותם של כל הדברים האלה בהתפתחותה של הציביליזציה המערבית. כמעט את כל המושגים המופשטים המשמשים אותנו תרמו לנו היוונים. בתנ״ך אין שמץ מן הרעיונות הללו. יש סיפור בריאה — סיפורים, ליתר דיוק — אבל אין דיון תיאורטי באשר ליסודות שהעולם עשוי מהם. יש סיפור מרתק על הולדת המלוכה בישראל, אבל אין שום דיון מסוג אלה המצויים בכתבי אפלטון ואריסטו על יתרונותיהן וחסרונותיהן של המונרכיה, האוליגרכיה והדמוקרטיה. כשהתנ״ך רוצה להסביר משהו, הוא אינו מנסח תיאוריה. הוא מספר סיפור. הולדת המלוכה, למשל, מסופרת בו בעזרת דיוקנאות בהירים של האנשים שהיו מעורבים בה — שמואל, שאול ודוד. בהם עניינו של הספר. יש בתנ״ך אמביוולנטיות בסיסית כלפי המלוכה — האם היא מחויבת, מותרת מלכתחילה או מותרת בלית ברירה — אבל בשום מקום בתנ״ך אין ביטוי שיטתי לכך. רק רמז פה וניואנס שם. הנושא כולו נידון מנקודות מבט מרובות, ובמידה של עמימות ורומזנות המקובלת יותר בספרות יפה מאשר בחיבורים בפילוסופיה ובמדע המדינה.
ואולי יש קשר בין ההבדל הזה שבין שתי התרבויות ובין השוני בכיוון הכתיבה הנהוג בהן? באותן מאות שכיוון הכתיבה ביוונית התהפך בהן, יוון נעשתה לציביליזציית המוח השמאלי הראשונה והגדולה בעולם. אמת, לא רק תפקודי המוח השמאלי פרחו בה; היא עשתה נצורות גם בתחומי האמנות, האדריכלות והדרמה, הקשורים יותר למוח הימני. אבל ההמשגה וההפשטה, האנליזה של החומר לחלקיו האטומיים, פחיתות הערך שייחס אפלטון לאישי ולַפרטיקולרי — בכל אלו טבוע חותמה המובהק של ההמיספרה השמאלית. העובדה שצורת החשיבה הזאת הופיעה באותו זמן, ובאותו מקום, שהופיע בו האלפבית הראשון שכל התנועות מסומנות בו וכיוון הכתיבה שלו הוא משמאל לימין — עובדה זו אינה יכולה להיות יד המקרה.
לאופן שאנו רושמים בו ומוסרים בו מידע יש השלכות עצומות על צורת החשיבה שלנו. בעודי כותב ספר זה מתפרסמים עוד ועוד מחקרים וספרים על הדרך שבה האינטרנט, גוגל, פייסבוק וטוויטר משנים את דרך החשיבה שלנו; ספרים הגדושים בצירופים כגון ״עומס יתר של מידע״, ״עודף קוגניטיבי״ ו״הפרעת קשב״. כשטכנולוגיית המידע משתנה, משתנה גם צורת החשיבה שלנו. כניסוחו של וולטר ג׳ אוֹנג בדברו על המעבר מתרבות שבעל פה לתרבות שבכתב, ״הכתיבה בונה את ההכרה מחדש״.
הנה עדות אחת לכך. התנאים, חכמי המִשנה במאות הראשונות לספירה, הכירו את הפילוסופיה והמדע היווניים, ולו באופן בסיסי. ארץ ישראל הייתה נתונה לשלטון הלניסטי מימי אלכסנדר הגדול עד מרד המכבים בימי אנטיוכוס הרביעי במאה השנייה לפנה״ס. התרבות השלטת באזור נותרה הלניסטית גם במאות שלאחר מכן. ובכל זאת, היהודים המשיכו לכתוב ולקרוא מימין לשמאל, ולחשוב בדרכים מוח־ימניות. הנה, לדוגמה, פתיחתו של הטקסט הגדול הראשון של עידן חז״ל, המשנה. הנושא העומד על הפרק בפתיחת המסכת הראשונה במשנה, מסכת ברכות, הוא תפילה; והמסכת פותחת במילים אלו:
<span class="poetry indentAll">מאימתי קורין את שמע ב[תפילת] ערבית? משעה שהכהנים נכנסים לאכול בתרומתן, עד סוף האשמורה הראשונה — דברי רבי אליעזר. וחכמים אומרים: עד חצות. רבן גמליאל אומר: עד שיעלה עמוד השחר. מעשה שבאו בניו [של רבן גמליאל] מבית המשתה. אמרו לו: ״לא קרינו את שמע״. אמר להן: ״אם לא עלה עמוד השחר, חייבין אתם לקרות״.<sup style="color: gray;">9</sup></span>
שימו לב מה חסר כאן. אין שום דיון בשאלות מהי תפילה, או למה אנחנו מתפללים. אין שום עקרונות כלליים מסוג כלשהו. תחת זאת המשנה מתחילה מהאמצע, בתפילה מסוימת אחת, קריאת שמע שבתפילת ערבית. יתרה מזאת, למרות העובדה שהמשנה היא קובץ דינים, אין כאן שום דין. יש לנו שלוש דעות שונות בשאלה מהו הדין, בלי שום קביעה איזו מהן נכונה או מקובלת. מיד אחר כך מובאת אנקדוטה, המציבה את הדעה השלישית בהקשר של מאורע ממשי בחייו של האדם שהביע אותה. פענוחה של משנה זו דומה לקריאה באלפבית שאין בו אותיות תנועה: בלי ידע מקדים נרחב והיכרות מעמיקה עם ההקשר, אי־אפשר להגיע אפילו להבנה בסיסית של התוכן.
במבט ממעוף הציפור, יוון וישראל הקדומות מציגות בפנינו את הניגוד החד ביותר שבנמצא בין תרבות מוח־שמאלי מובהקת לתרבות מוח־ימני מובהקת. בשתיהן רווחה ידיעת קרוא וכתוב, ושתיהן העריצו את הידע ואת הלמדנות, את החכם ואת המורה. שתיהן הציבו את החינוך ואת אהבת החכמה בראש סדר העדיפויות שלהן. אלא שהסגנונות הקוגניטיביים שלהן היו שונים, ממש כשם שהאלפביתים שלהן נכתבו בכיוונים מנוגדים. הן העריכו דברים שונים. היוונים סגדו לתבונה האנושית, ואילו היהודים — להתגלות האלוהית. היוונים הורישו למערב את הפילוסופיה והמדע שלהם, ואילו היהודים, אמנם בדרך עקיפין, הורישו לו את נביאיהם ואת אמונתם.
אני מבקש לקחת אתכם עכשיו לסיור בכמה אזורי נוף, שונים זה מזה, שימחישו את ההבדל בין שני סגנונות החשיבה. זכרו נא שאינני מפעיל שום שיפוט ערכי. לִשאול איזו מחצית־מוח חשובה יותר, הימנית או השמאלית, הרי זה כמו לשאול איזה חדר בלב חשוב יותר, הימני או השמאלי. אנחנו זקוקים לשניהם. האי־סימטריה בין מחציות המוח היא מאפיין ביולוגי של בני־האדם ושל מינים נוספים, ופירושו של דבר הוא שיש באי־סימטריה הזאת יתרון הסתגלותי חיוני. נוסף על כך, יש לזכור שהדיבור הדיכוטומי על תפקוד מחציות המוח הוא הכללה לשם פישוט, ושלמעשה הדברים מורכבים הרבה יותר. עוד מראשית הניסויים בטכנולוגיית PET, המדמה את פעילות המוח, בשנות השמונים, אנחנו יודעים שאפילו פעילות מוחית פשוטה, כגון יצירת החיבור בין המילה ״כיסא״ למילה ״יושב״, מתרחשת בשתי מחציות המוח גם יחד. המחקר המדעי גם התוודע לגמישות המדהימה של המוח. ילדים שאיבדו המיספרה שלמה מסוגלים במקרים רבים לנהל חיים נורמליים מלאים, למעט ליקויים קלים בראייה ההיקפית ובמוטוריקה העדינה.
הבינו נא אם כן את ה״ימין״ וה״שמאל״ לא כמונחים נוירולוגיים מדויקים, אלא רק כמטפורות לאופנויות שונות של שיג ושיח עם העולם.
אחד התענוגות הבלתי־צפויים של ימי לימודיי לתואר ראשון הייתה נוכחות החשיבה המערביות ובין אלו המזרחיות, סדרה שהוא מתאר בספרו <b>הגיאוגרפיה של החשיבה</b>. ההבדלים רבים ומובהקים. סטודנטים אמריקנים ויפנים שצפו בתמונה של דג באקווריום עם צמחים, אבנים ובועות, ציינו כולם שראו את הדג, אבל מספר הפריטים הנוספים שהיפנים זכרו לציין היה גבוה ב־60 אחוז מזה שציינו האמריקנים. כשהראו לילדים אמריקנים וסינים תמונות של שלושה דברים — תרנגולת, פרה ואלומת עשב — ושאלו אותם ״אילו שני דברים פה הולכים יחד?״ הילדים האמריקנים בחרו בתרנגולת ובפרה — שתי חברות באותה קבוצה, החיות — ואילו הילדים הסינים בחרו בפרה ובעשב, משום שהיכן שיש פרות יש עשב. במחקר אחר נמצא שילדים אמריקנים לומדים שמות עצם מהר יותר מפעלים, ואילו אצל ילדים מדרום אסיה ההפך נכון. שמות עצם הם עניין של מיוּן; פעלים מבטאים יחסים.
הבדלים באותה רוח עלו בשורה ארוכה של מחקרים. כשנבדקים התבקשו לבחור בין הצעת עבודה שיש בה כר נרחב ליזמה אישית ובין עבודה הדורשת היטמעות בצוות, רוב האמריקנים העדיפו את הראשונה, ורוב היפנים את האחרונה. בַּקשו מאמריקני ״ספר לי על עצמך״, והוא יספר לכם על עצמו; סינים, יפנים וקוריאנים, לעומת זאת, ייטו יותר לספר לכם על עצמם בתוך הקשר של מערכות יחסים, משפחה וחברים. אמריקנים חושבים במונחים של זכויות הפרט, ואילו סינים מתקשים להבין את המושג הזה: הם רואים את העצמי, את הפרט, כחלק משלם גדול יותר. אמריקנים מנסים ליישב סכסוכים על פי עקרונות אוניברסליים של צדק; הסינים יעדיפו מתווך שמטרתו אינה להשיג צדק, אלא להפחית את העוינות. ספר אמריקני ידוע ללימוד קריאה מתחיל במשפטים ״הנה דיק רץ. הנה דיק משחֵק. הנה דיק רץ ומשחק״ — ואילו הספר הסיני המקביל מספר בשורותיו הראשונות ש״האח הגדול משגיח על האח הקטן. האח הגדול אוהב את האח הקטן. האח הקטן אוהב את האח הגדול״. מערביים נוטים לחשוב במונחים של או־או, ואילו הסינים מעדיפים את ו׳ החיבור: יִין ויאנג, נשי וגברי, סביל ופעיל: כוחות משלימים וכרוכים זה בזה.
כמו אתונה וירושלים, כך גם המערב והמזרח: יש יותר מסגנון קוגניטיבי אחד, יותר מדרך אחת לראות את העולם באספקלריית התודעה.
ויש גם יותר מדרך אחת לחשוב על מוסריות. בשנות השבעים, בימי ״הגל הפמיניסטי השני״, ערכה קרול גיליגן מאוניברסיטת הרווארד מחקר שזכה לפרסום רב כשהופיע בספרה <b>בקול שונה</b>, מחקר שמסקנתו היא שלגברים ולנשים יש סגנונות נבדלים של הבנה מוסרית. גברים, גרסה גיליגן, מגדירים את זהותם באמצעות בידול, ואילו נשים — על ידי התחברות. גברים נוטים לחוש שאינטימיות מאיימת עליהם, אך על נשים מאיימת יותר הבדידות. גברים אוהבים לשחק משחקים קבוצתיים תחרותיים המתנהלים על פי חוקים; נשים מכווננות פחות לחוקים, יוצרות קבוצות משחק קטנות והדוקות יותר, ואצלן מוקדשים משאבים מצומצמים יותר ליישוב סכסוכים.
כשגיליגן בדקה את החשיבה על דילמות מוסריות, היא מצאה שגברים נוטים יותר לנתח מצבים במונחים של זכויות, ונשים — במונחים של אחריות. החשיבה המוסרית של גברים קרובה יותר להיות פורמלית ומופשטת, ושל הנשים הקשרית ומבוססת על סיפור סיפורים. גברים מדברים על צדק, נשים על מערכות יחסים. גברים מעריכים היבדלות והישגיות, נשים התחברות ואכפתיות. בעיני גברים, המוסר עוסק בראש ובראשונה בעולם הפומבי של הכוח החברתי, ואילו בעיני נשים זירת פעולתו העיקרית של המוסר היא העולם הפרטי של הקשרים הבין־אישיים. גברים רואים את המוסריות כמערכת חוקים המבקשת למנוע אלימות — בעוד נשים נוטות יותר לחשוב על המוסריות כעל סגנון של יחסים המבוסס על אמפתיה וחמלה. זמן רב מדי, טענה גיליגן, קולן של הנשים לא נשמע. הסטריאוטיפ הגברי נחשב לנורמה. עכשיו הגיע הזמן להאזין לקול אחר, חלופי:
<span class="poetry indentAll">מושג הזהות מתרחב וכולל את חוויית הקשר ההדדי. התחום המוסרי מתרחב אף הוא בצורה דומה, כשכוללים בתוכו את האחריות והדאגה שבזיקה הדדית. וכך משתנה הנחת היסוד של תורת ההכרה מן האידיאל היווני של הדעת כיחס תקין שבין גוף לנפש לתפיסה התנ״כית של הדעת כביטוי ליחסי אנוש.<sup style="color: gray;">13</sup></span>
אכן, שוב: יוון הקדומה מול ישראל הקדומה. התזה של גיליגן עוררה מחלוקת, וכמוה עורר מחלוקת כל מחקר אחר, כמעט, המייחס הבדל בין־מגדרי לביולוגיה ולא לתרבות. ואף על פי כן, סטיבן פינקר בספרו <b>הלוח החלק</b> מתעקש שישנם הבדלים כאלה, ושהם אוניברסליים, חוצי תרבויות. בכל חברה הגברים נוטים יותר להתחרות זה בזה באלימות, והנשים נוטות יותר לקיים יחסים חברתיים קרובים. נשים ״רגישות יותר לקולות ולריחות, תפיסת העומק שלהן טובה יותר, הן מתאימות צורות מהר יותר, והן הרבה יותר טובות בקריאת הבעות פנים ושפת גוף״ מגברים. גברים ״נכונים יותר לסכן את חייהם ואת גופם למען סטטוס, תשומת לב ותגמולים מפוקפקים אחרים״. וכן הלאה.
ויכוח ארוך יומין נסב על הבדלים בין המינים ביחס למדעי הטבע ולמדעי הרוח. בארצות־הברית, אף שמחצית הסטודנטים למדעי הטבע הם נשים, נשים מאיישות רק 20 אחוז מהמשרות בתחומי המדע והטכנולוגיה, ורק 9 אחוזים בהנדסה. פינקר מצטט מחקר שעקב אחרי קבוצה של תלמידי כיתה ז׳ שהצטיינו במתמטיקה. לבנים ולבנות היו אותם כישורים מתמטיים יוצאי דופן, אבל הבנות סיפרו לחוקרים שהן מתעניינות יותר באנשים, בערכים חברתיים ובעניינים הומניטריים — ואילו הבנים ביטאו באוזני החוקרים יותר עניין בדברים (להבדיל מאנשים), בערכים תיאורטיים ובעיונים אינטלקטואליים מופשטים. בקולג׳, הנערות נטו ללמוד מדעי הרוח ואמנויות; הבנים פנו אל המתמטיקה והמדע. למרות המאמצים הרבים שנעשו למשוך יותר נשים למדעים ולהנדסה — סיכמה חוקרת ההכשרה המקצועית לינדה גוטפרדסון — ״בממוצע, נשים מעוניינות יותר לעבוד עם בני־אדם, וגברים — עם דברים״.
ענייני כאן אינו בהבדלים בין המינים, אלא בסגנונות קוגניטיביים. כמו בין מזרח למערב, כך גם בין נשים לגברים, יש הבדלים מובהקים בסגנונות החשיבה ובהתמחויות האקדמיות בין אלה השמחים יותר לפרק דברים, לנתח את מרכיביהם ולבנות מערכות תיאורטיות, ובין אלה החושבים במונחים של יחסי אנוש, חיבורים, אמפתיה ואוריינות רגשית.
הבדל זה עצמו הוא שהוביל את הפסיכולוג והפסיכיאטר סיימון ברון־כהן (בן־דודו של הקומיקאי סאשה) לנסח תיאוריה חדשה של האוטיזם. שלושה מכל ארבעה ילדים אוטיסטים הם בנים. בקרב בעלי אוטיזם בתפקוד גבוה — אוטיסטים שיש להם מנת משכל נורמלית או גבוהה — וכן בקרב הלוקים בתסמונת אספרגר שעל הקשת האוטיסטית, שיעור הזכרים גבוה מתשעים אחוז. הלקויות הכרוכות באוטיזם מזוהות עם המוח הימני. לילדים אוטיסטים חסרה היכולת לחוש אמפתיה עם זולתם. כישוריהם החברתיים לקויים. הם מתקשים ליצור קשר עין, או בוהים זמן רב מדי. לעתים קרובות הם מצטיינים במשימות מכניות, במתמטיקה, בזכירת רשימות ארוכות או בלימוד מילים זרות. הם עלולים להיות כפייתיים. אבל הם אינם מסוגלים לקלוט מצבי רוח, או להבין אירוניה, הומור או דו־משמעות. הם נוטים להתייחס לבני־אדם כאל עצמים, וקשה להם לפתח נקודת מבט אישית ודימוי עצמי משלהם.
התיאוריה של ברון־כהן היא שאוטיזם הוא מצב של היפר־גבריות. התזה שלו היא ש״המוח הנשי בנוי בראש ובראשונה לאמפתיה. המוח הגברי בנוי בראש ובראשונה להבנת מערכות ולבנייתן״. התיאוריה הזאת פותחה לראשונה בידי הנס אספרגר ב־1944, אך עבודתו בעניין תורגמה לאנגלית לראשונה רק ב־1991. התיאוריה של אספרגר ושל ברון־כהן היא של״אמפתים״ ול״מערכתנים״ יש כישורים שונים מאוד. האמפתים מתייחסים לבני־אדם, המערכתנים מתייחסים לדברים. לאמפתים יש אינטליגנציה רגשית; הם קוראים את רגשותיהם של אנשים. למערכתנים יש אינטליגנציה מנותקת יותר, מדעית יותר; מרתק אותם להבין איך דברים פועלים. כמעט לכולנו יש שני הכישורים. בממוצע, נשים עולות על גברים באמפתיות, וגברים עולים על נשים במערכתנות, אבל יוצאי הדופן רבים מאוד. חידושו של ברון־כהן הוא שהאוטיזם הוא מקרה קיצוני של מוח המצטיין במערכתנות ולוקה באמפתיות.
מדהים לראות כיצד תואמת תיאוריה זו את התיאוריה של קרול גיליגן על חשיבה מוסרית, ואת מסקנותיו של סטיבן פינקר על העדפות בבחירת מקצוע. שוב — עניינִי כאן אינו במגדר, אלא בעדות הנוספת שהאוטיזם נותן בידינו בדבר ההבדל החד בין אינטליגנציה הממוקדת בבני־אדם ובין אינטליגנציה הממוקדת במערכות.
ג׳רום ברונר, יהודי אמריקני, הוא פסיכולוג קוגניטיבי ותיאורטיקן של החינוך, שבשלהי שנות החמישים היה שותף למהלך להחזרת הממד האנושי, המתבונן פנימה, הרפלקסיבי, אל הפסיכולוגיה. בימים ההם, פסיכולוגים שרצו לבסס את מעמדם המדעי נטו לעקוף את העיסוק במנגנוניה הפנימיים של התודעה, ולהתמקד במקום זאת בהתנהגות ניתנת לצפייה, בתבניות של גירוי ותגובה, או אפילו, בהשראת התפתחותו של מדע המחשב, ב״עיבוד מידע״. אלא שכל הדברים הללו מתעלמים מהמאפיין המרכזי של התודעה: מהדרך שבה היא שואפת לחלץ מהעולם משמעות. פעולותיה העיקריות של התודעה — האמונה, ההשתוקקות, ההתכוונות, הבחירה — נוגעות לדרך שהאדם מנסה לעמוד בה באינטראקציה עם העולם. ההתמקדות בהתנהגות החיצונית מחמיצה את מהותה ההתכוונותית של הפעולה. משימתם של ברונר ועמיתיו הייתה ״לכונן את המשמעות כמושג המרכזי של הפסיכולוגיה״ ולהבין את בני־האדם כבעלי חיים ״יוצרי משמעות״.
אבן יסוד בתיאוריה של ברונר, שהוצגה בספרו <b>תודעות ממשיות, עולמות אפשריים</b>, היא ההבדל בין שני סוגים של הבנָיה מנטלית: <b>טיעון</b> ו<b>נראטיב</b>. אפשר להציג טענות, ואפשר לספר סיפור; שתי פעולות אלו שונות בשיטה, בהיגיון הפנימי ובמטרה. הטיעון מציג אמת שאפשר לוודא, ואילו הסיפור מתיימר רק להיות סביר, להיות דְמוי מציאות. לטיעון נלווים תיאוריה, ניתוח, לכידות לוגית ובדיקה אמפירית. לעומת זאת, הנראטיב מדבר אל הדמיון ואל הרגשות. הוא יוצק דרמה למצבים אנושיים מתקבלים על הדעת. הוא חוגג את מה שג׳יימס ג׳ויס כינה ״ההתגלויות של היומיומי״. הטיעון מתייחס לעקרונות האוניברסליים של הלוגיקה והמדע; הסיפור — לפרטים הייחודיים של החוויה האנושית. אפשר לבחון טיעון; אי־אפשר לבחון סיפור, ובכל זאת הוא עשוי לחשוף בפנינו אמיתות עמוקות.
לדעתו של ברונר, הנראטיב הוא מרכיב מרכזי בהבניית המשמעות, והמשמעות היא ההופכת את מצבו של האדם לאנושי. שום מַחשב אינו צריך להשתכנע באשר למטרתו בחיים לפני שהוא עושה את מה שהוא אמור לעשות. הגֶנים אינם זקוקים להכשרה באנוכיות. גם הווירוסים אינם נדרשים לאימון. איננו צריכים לנבור בנבכי נפשם כדי להבין מה הם עושים ולמה, מפני שאין להם נפש שננבור בנבכיה. אולם לבני־האדם יש. אנחנו פועלים בהווה בגלל דברים שעשינו בעבר, או קרו לנו בעבר — מתוך מטרה לממֵש עתיד מסוים. אם ננסה להסביר מה אנחנו עושים, ולו רק בתמצית, נמצא את עצמנו מספרים סיפור. קחו שלושה אנשים שאוכלים סלט במסעדה, אחד מפני שהוא צריך לרזות, השנייה מפני שהיא צמחונית אידיאולוגית, השלישי כי הוא שומר כשרות. כלפי חוץ, אלו הן שלוש פעולות דומות. אך כל אחת מהן שייכת לסיפור אחר, ויש לה משמעות אחרת לאדם שעושה אותה.
יש הבדל יסודי בין התנהגות ובין פעולה. התנהגות היא תנועה גופנית, כגון הרמת יד. פעולה היא תנועה שיש לה מטרה וכוונה. אני יכול להרים את ידי כדי לשאול שאלה, כדי לעצור מונית, כדי להפגין תמיכה או כדי לנופף לחבר לשלום: התנהגות אחת, פעולות שונות. התנהגות אפשר, ואף מומלץ, לחקור מתוך ניתוק מדעי; ואילו כדי להבין פעולה יש צורך באמפתיה, בהזדהות, בהבנה כיצד האדם העושה אותה רואה את עצמו ואת העולם.
ההבדל בין התנהגות לפעולה מזכיר לנו דבר נוסף. נקודת השוני המכרעת בין בני־האדם ובין כל יתר בעלי החיים היא שאנחנו יוצרים משמעויות. השם שאנו נותנים למערכות משותפות של משמעויות הוא תרבות. כדי להבין את הפעולה האנושית עלינו להיות מסוגלים להבחין בין טבע לתרבות, ועל ידי כך בין מדעי הטבע למדעי הרוח. מערכות מסבירות טבע. סיפורים עוזרים לנו להבין את טבע האדם.
בארבעה סיפורים אלו ביקשתי להדגים דבר אחד בארבע דרכים. ההבדלים הקוגניטיביים בין מזרח למערב, סגנונות החשיבה השונים של גברים ונשים, מהותו של האוטיזם, ההבדל בין מערכות לסיפורים — כל אלה ממחישים לנו את השניוּת הבסיסית שיש בהתייחסותנו כבני־אדם אל העולם. זהו כפל פנים המעוגן בפיזיולוגיה שלנו — בַּאי־סימטריה התפקודית שבין שתי מחציות המוח — ומתוּוָך בידי הַתרבות: הפילוסופיה והמדעים מצד אחד, והנראטיב, האמנויות והדת מן הצד האחר.
יש אמיתות שאפשר לבטא במערכות, אבל יש אמיתות אחרות שאפשר רק לספרן כסיפור. ישנו סוג של ידע שבשבילו דרוש ריחוק אובייקטיבי, אבל יש גם סוג אחר של ידע, שאפשר להגיע אליו רק בהתקרבות וחיבור: באמפתיה ובהזדהות עם אדם אחר. יש אמיתות הנכונות לכל הזמנים ולכל המקומות, אך ישנן אחרות שהן תלויות הקשר. יש אמיתות שאפשר לספרן בפרוזה, אבל לאחרות מתאימה רק השירה. בספר <b>צדק פואטי</b> מסבירה מרתה נוסבאום מדוע ראוי ששופטים יקראו ספרות יפה. רק בעזרת תרגול ההזדהות שעל דרך הדמיון, אומרת נוסבאום, יכולים שופטים לאזן בין האוניברסליות של החוק ובין הבנת המכלול האנושי של האדם הייחודי העומד על דוכן הנאשמים.
אחד הרעיונות המדעיים הסוחפים ביותר של המאה העשרים היה עקרון ההשלמה (קומפלמנטריות) של נילס בוהר. עיקרון זה בא לפתור אחד מהפרדוקסים הגדולים של פיזיקת החלקיקים. האור אינו יכול להיות גם גל וגם חלקיק, ובכל זאת הוא מתנהג לפעמים כגל ולפעמים כחלקיק. בוהר הסביר שהרעיון צץ במוחו כשבנו נתפס בגניבה קטנה. הוא ניסה לראות את בנו תחילה מזווית ראייה של שופט, ואז מנקודת מבטו של אב. הוא יכול לעשות את שני הדברים, אבל לא את שניהם באותו הזמן. הרעיון הומחש מאז פעמים רבות, בדוגמאות פשוטות כגון ציור שכאשר מסתכלים עליו בדרך אחת הוא נראה כברווז, וכאשר מביטים בו בדרך אחרת הוא נראה ארנבת. נראה שאנו מסוגלים לעבור מתבנית אחת של זיהוי לתבנית אחרת, ממסגרת אחת לחברתה — אבל לראות את שתי התמונות בו בזמן איננו יכולים.
עקרון ההשלמה נכון לגבי המוח האנושי ממש כפי שהוא נכון לגבי החלקיקים התת־אטומיים. אנחנו יצירתיים, אבל אנו עצמנו נוצרנו. אנחנו סובייקטים וגם אובייקטים. אנחנו פועלים וגם נפעלים. אנחנו חותרים לאי־תלות, אבל גם לתלוּת הדדית. אנחנו יכולים לעבור מנקודת מבט של גוף ראשון לנקודת מבט של גוף שלישי, מה״אני״ הצופה ל״אותי״ הנִצפה. אנחנו יכולים להביט בגינה מזווית ראייה של מתווך נדל״ן, של גנן ושל צייר אימפרסיוניסטי. יש יותר מדרך אחת להסתכל על מקומנו ביקום.
ישנם, כמובן, אנשים שאינם מסוגלים ליישם את עקרון ההשלמה. הבוס המתנהג בביתו כדרך שהוא נוהג במשרד, הקנאי היכול להתקיים רק מתוך התמרמרות מתמדת, האקדמאי שאינו יודע לנהל שיחת רעים, רודף ההצלחות שאינו מסוגל להרפות לרגע, הרודן הביתי שמרגיש צורך לחלוש על כל מפגש חברתי, הפונדמנטליסט הדתי שאין לו זמן למדע, והפונדמנטליסט החילוני שאינו מצליח לראות שום דבר חיובי בדת.
ניסיתי להראות בפרק זה את ההבדל התהומי שיש בין שתי צורות חשיבה שהמדע והדת הם נציגיהן המובהקים. <b>המדע מפרק דברים כדי להבין איך הם פועלים. הדת מצרפת דברים כדי להבין מה משמעותם. </b>הבדל יסודי זה, בין אטומיזציה לאינטגרציה, בין הסבר לפרשנות, בין הפרדה וניתוק לבין חיבור ואיחוי, נוגע בשורשי הזהות שלנו ודרך המחשבה שלנו. בסופו של דבר, זה ההבדל בין ידע בלתי־אישי ובין ידע אישי; בין הבנת דברים ובין הבנת אנשים..
ציביליזציה שיש בה מקום למדע אבל אין בה מקום לדת תשיג אולי יכולות טכנולוגיות — אבל היא לא תכבד את בניה בייחודם וביחידיותם. היא תהפוך עד מהרה ללא־הומנית ולא־אנושית. תנו דעתכם למהפכה הצרפתית, לברית־המועצות הסטליניסטית ולסין הקומוניסטית, ולא תזדקקו לשום הוכחה נוספת. עולם המדע הוא זירה של סיבות ותוצאות. עולם בני־האדם, בהֲדָרָם ובדִרדוּרם, הוא ממלכה של תקוות, חששות, חלומות, חרדות, כוונות ושאיפות. והללו מצויים כולם בתוך מסגרות־המשמעות שדרכן אנו מגלים, אם מתמזל מזלנו, את מטרתנו בחיים; את מה שנקראנו לעשות — מפי אלוהים, מפי הטבע, מפי קול דממה דקה.
פתחתי פרק זה בהצגת הניגוד החד בין יוון של הפילוסופים ובין היהדות של המקרא ושל חז״ל. העליתי את ההשערה שיש קשר בין הבדל זה ובין השוני בצורות הכתיבה של השפות היוונית והעברית. הייתכן שניגוד פשוט בין כתיבה משמאל לימין ובין כתיבה מימין לשמאל יכול להסביר את ההבדל העצום שבין שתי התרבויות? מוזר יהיה לגלות שכל כך הרבה השתנה בגלל פרט קטן כל כך.
אבל הסיפור שאני עומד לספר בפרק הבא מוזר הרבה יותר. מסופר בו כיצד רוחניות של המוח הימני יוּצְאָה למערב בלשון של המוח השמאלי, וכיצד יצר הדבר סינתזה ייחודית בין העולמות של אתונה ושל ירושלים — סינתזה שהחזיקה מעמד אלף ושבע מאות שנה, ואז החלה להתפורר. סיפור זה מאיר באור חדש את סוגיית היחס שבין דת למדע, ומראה שיש יותר מדרך אחת להַבְנות אותה. והוא מתחיל, כאמור, בסיפור שממעטים מדי לחשוב עליו: כיצד אימץ המערב דת מתורגמת.
<h3>פרק ג; שבילים מתפצלים</h3>
<span class="poetry indentAll">קבלו נא באהבה את המקרים שבהם, למרות עבודת התרגום השקדנית שלנו, החלופה האנגלית שהצענו לביטוי זה או אחר עלולה להיראות לקויה. שכן דבר שנאמר במקורו בעברית אינו יכול לשמור על משמעותו המדויקת כשהוא מתורגם לשפה אחרת. לא רק ספר זה, אלא גם התורה עצמה, ספרי הנביאים ויתר ספרי הכתובים, שונים במידה לא־מועטה כשהם נקראים בשפת המקור. (מתוך ההקדמה לתרגום ה־NRSV של ספר קהלת)</span>
<span class="poetry indentAll">התרגום משפה אחת לרעותה… כמוהו כהתבוננות בשטיחים פלמיים מן הצד ההפוך. (מיגל דה־סרוונטס)</span>
<span class="poetry indentAll">בכניסתם לעולמה של יוון, לממלכתו של אפלטון, יצקו הנוצרים הראשונים רעיונות מקראיים בתבניות יווניות שעיוותו לא פעם את משמעותם המקורית. (הרווי קוקס)</span>
בפרק זה אני רוצה לספר שלושה סיפורים. האחד על הולדת הנצרות, השני על אירוע מוזר בתולדות היהדות, והשלישי על קרב ההיאבקות בין המדע לדת שהחל במאה השבע־עשרה. הסיפורים נוגעים לסוגיות מורכבות, וכמעט כל משפט בפרק שלפנינו זקוק לסיוג ולעידוּן במכחול דקיק — אך המסגרת העומדת לרשותנו מאפשרת רק שימוש במברשת סיידים רחבה. מצאתי לנכון לספר את הסיפורים הללו בכל זאת, בתמצית, מפני שבמוזרותם הרבה, ועל רקע תשומת הלב האפסית שקיבלו עד כה, הם עזרו לי — ואני מקווה שיעזרו גם לכם — להבין מה גרם לאנשים כה רבים לחשוב שאפשר להוכיח או להפריך את קיומו של אלוהים בכלים מן המדע והפילוסופיה.
הסיפור הראשון הוא המוזר מכולם. מאורע אקראי ובלתי־ניתן לחיזוי, שהשפיע על מהלכה של תרבות המערב למשך כמעט אלפיים שנה, והטביע את חותמו העמוק על תפיסתנו בדבר היחס בין דת למדע.
לתרבות המערב שני הורים, שתי תרבויות־אם: יוון העתיקה וישראל הקדומה; ההלניזם מורשת אתונה וההבראיזם שהנחילה ירושלים. ההבדל ביניהן היה אחת המטפורות הגדולות של הכתיבה על תרבות במאה התשע־עשרה. הרדר והיינה כתבו עליו בגרמניה, רנאן בצרפת, ומתיו ארנולד, במסתו <b>תרבות ואנרכיה</b>, באנגליה. אלו היו שתי התרבויות הראשונות שהתנתקו מהמיתוס, אך הן עשו זאת בדרכים שונות בתכלית: היוונים פנו אל נתיב הפילוסופיה והתבונה, והיהודים — אל המונותיאיזם וההתגלות.
היו זמנים שהיחסים בין השתיים היו חמים. היהודים רחשו כבוד למדע היווני, ומנגד תלמידו של אריסטו תיאופראסטוס תיאר את היהודים כאומה של פילוסופים. אבל היו גם תקופות מתוחות, בייחוד כשיהודה הוכפפה לשלטון בית סלווקוס במאה השנייה לפנה״ס. אחד השליטים הסלווקים, אנטיוכוס הרביעי, ניסה לכפות על היהודים את התרבות ההלנית, אסר קיום מצוות יהודיות בפומבי והעמיד פסל של זאוס בבית המקדש. בעקבות זאת יצאו היהודים למלחמת חירות, שהניצחון בה מצוין עד היום בחג החנוכה. אלא שמאה שנים לאחר מכן פלשו לארץ כוחות רומיים בראשות פומפיוס, כבשו את ירושלים, וסיפחו את הממלכה החשמונאית לאימפריה הרומית.
באותה עת, וגם אחר כך, עד לחורבן הבית השני, העם היהודי היה מפולג עד לשד עצמותיו. היו שצידדו בהתפייסות עם רומא, והיו שהעדיפו מרד גלוי. היו שהאמינו בעשייה פוליטית, וכנגדם היו כאלה שהשתכנעו שאחרית הימים קרבה ובאה, האלילות עומדת לעבור מן העולם, ועם ישראל ישוב להיות עם חופשי בארצו ויתפנה להגשמת ייעודו כממלכת כוהנים וגוי קדוש.
והיה גם שסע תרבותי. יהודים רבים בארץ ישראל ובתפוצות אימצו את ההלניזם. בו בזמן, כפי שמלמדים אותנו משקיפים בני־התקופה כגון פילון ויוספוס, גויים רבים בעולם ההלניסטי קיבלו על עצמם את אורח החיים היהודי, או לפחות חלק ממנו, ונעשו גרים־למחצה, ״יראי אלוהים״, אוהדי־יהדות או יהודים ממש. מנגד, הזרם הפרושי, זה שעתיד היה להצמיח את היהדות הרבנית של חז״ל, סבר שלא על ההתפשטות תהיה תפארתה של היהדות. הדרך היחידה להישרדותה של היהדות בטווח הארוך היא התכנסות וחיזוק המוסדות הרוחניים שלה: הבית היהודי, בית הכנסת ובית המדרש. על הרקע המסוכסך והשברירי הזה נולדה הנצרות.
ישו היה יהודי. הוא גר בארץ ישראל, בעיקר בגליל, בקרב אחיו היהודים. הוא דיבר אליהם כיהודי. הוא קרא את התנ״ך בעברית, וקרוב לוודאי שבשפה זו גם התפלל. רוב המושגים, הרעיונות וצירופי הלשון שהיו בפיו מוכרים לכל מי שמכיר את היהדות הרבנית בת־הזמן.
ישו דיבר ארמית, שפת הדיבור של היהודים שחיו אז בארץ. זו הייתה שפת בית הספר ושפת השוק, ובעת קריאת התורה בבית הכנסת הושמע אחרי כל פסוק עברי תרגומו לארמית, למען אלה שלא הבינו את המקור. לאחר זמן נכתב בארמית התלמוד.
כאשר ישו מצוטט ישירות בברית החדשה, שלא בתרגום, הוא מדבר ארמית. כך, למשל, בסיפור על החייאת נערה מתה: ישו אומר לה ״טליתא קומי״ — ״נערה, קומי״ בארמית. כשהוא מתפלל לאלוהים (<b>מרקוס</b> יד 36) הוא משתמש במילה הארמית ״אבא״. בדרשה על ההר הוא מותח ביקורת על אלה המכנים את זולתם ״ריקא״, מילה ארמית מעליבה שכמו ״אבא״ חדרה גם היא לעברית, ופירושה הוא כידוע אדם ריקן. והמוכרת מכול היא קריאתו על הצלב: הפסוק ממזמור כב בתהלים ״אלי אלי למה עזבתני״, בתרגום הארמי המקובל של תהלים, ״אלי אלי למה שבקתני״.
ישו דיבר ארמית ועברית. <b>אבל כל ספרי הברית החדשה נכתבו יוונית</b>. וזוהי העובדה היוצאת דופן. אפילו התנ״ך היה מוכר לנוצרים במשך מאות רבות ביוונית בלבד, בדמות ״תרגום השִבעים״ שהוכן במצרים התלמאית במאה השלישית לספירה. הברית החדשה היא מסמך יווני לחלוטין, בשום אופן לא עברי או ארמי. נוקבים במיוחד דבריו של ג׳יימס בַּר, אולי גדול המומחים הנוצרים למקרא בזמננו. לאחר שהוא קובע כי הברית החדשה היא ״במונחיה, במושגיה ובחשיבתה יוונית הרבה יותר מכפי שהזרמים העיקריים בתיאולוגיה המקראית המודרנית נָטו לאשר״, הוא ממשיך:
<span class="poetry indentAll">ניסיוני האישי מעמיד זאת, לגביי, מעל לכל ספק. אדם שבילה את רוב ימי חייו, כמוני, בחקר טקסטים בעברית ובלשונות שמיות אחרות, ולאחר שהות מסוימת חזר ובחן מקרוב את הברית החדשה, אינו יכול שלא לחוש בַּיַּוְנוּת המאפיינת את זו האחרונה… הניסיון לטעון שגם אם המילים בברית החדשה יווניות דרכי המחשבה בה עבריות ביסודן, ניסיון שזכה לפופולריות ולהשפעה רבה, היה כישלון מזהיר.</span>
הכרזתו זו של בר, שנשמעה במהלך ״הרצאות גיפורד״ שלו ב־1991, מהדהדת במיוחד, מפני ששלושים שנה קודם לכן, בספרו רב־ההשפעה <b>הסמנטיקה של לשון המקרא</b>, בר בכבודו ובעצמו טען שאין להסביר את השוני בין צורות החשיבה היוונית והעברית בעזרת השוני המבני בין הלשונות הללו.
הסיבות למהלך המאורעות המוזר הזה ידועות היטב. בעשורים הראשונים לאחר מות ישו עמדו בפני הנצרות שני נתיבי התפתחות אפשריים. היא יכלה להיות כת יהודית בהנהגתו של יעקב, אחיו של ישו. אלא שפאולוס, תלמידו של ישו, מצא לו קהל מאזינים קשוב בקרב הגויים ההלניסטים באגן הים התיכון, בייחוד כאלה שהתעניינו גם קודם לכן ביהדות ובמנהגיה. האוכלוסייה הדוברת יוונית, ולא האוכלוסייה הדוברת עברית וארמית, התגלתה אפוא כקרקע הפורייה להשתרשות הנצרות ולצמיחתה.
איננו יודעים אם ישו היה דובר יוונית, או אם אפילו הבין יוונית. אפשר לשער שהוא ידע כמה מילים, מאלו המשמשות את האדם בשוק וברחוב, אבל אין שום עדות לכך שהוא חשב ביוונית, לימד בה או התפלל בה, והסבירות שכך היה אפסית. האם היה מסוגל לקרוא את הברית החדשה (לו נכתבה בימי חייו)? קשה לדעת. לפנינו אם כן תופעה ייחודית בתולדות הדתות: <b>דת שכתביה המקודשים כתובים בשפה הזרה למייסדה, ובמידה רבה בלתי־מובנת לו.</b>
אילו שתי הלשונות המדוברות היו קרובות זו לזו, אילו השתייכו לאותה משפחת לשונות, לא היו לדבר השלכות של ממש. אבל היוונית והעברית של המאה הראשונה לספירה היו שפות שונות לגמרי, ויותר מכך: הן ייצגו ציביליזציות הופכיות, הרחוקות זו מזו אפילו בהבנה הבסיסית של המציאות. במונחי הפרק הקודם, הפילוסופיה והמדע ביוון — יוון של תאלס ושל דמוקריטוס, של אפלטון ושל אריסטו — היו ביסודם תרבות של המוח השמאלי, ואילו ישראל של הנביאים הייתה תרבות שהדגישה את המוח הימני. באותה עת שהשפה היוונית החלה להיכתב משמאל לימין, ואתונה נעשתה תרבות אוריינית שהכתיבה עומדת במרכזה, נולדו בה גם המדע והפילוסופיה, שתי דרכי החשיבה המושגיות והאנליטיות המאפיינות כל כך את המוח השמאלי.
הציביליזציה המערבית נולדה בסינתזה בין אתונה לירושלים; סינתזה שהביאה לעולם הנצרות הפאולינית, בפרט לאחר התנצרותו של הקיסר קונסטנטינוס בשנת 312, עת הפכה כת קטנה ונרדפת לדת הרשמית של האימפריה הרומית. זה היה מאורע מעורר תדהמה, בלתי־מסתבר כלל, שסופו ששינה את העולם. התרבות הנוצרית שאבה את הפילוסופיה, את המדע ואת האמנות שלה מיוון, ואילו את דתה — מישראל. אולם מראשית ימיה היה חרוץ בה סדק צר, שרק במאה השבע־עשרה עתיד היה להיפער במידה שהייתה עתידה לסכן את יציבותה. סדק שמקורו בעובדה שאת הפילוסופיה, את המדע ואת האמנות פגשו הנוצרים בשפת המקור שלהם, היוונית, אולם את דתו של אבי אמונתם הם חוו בתרגום.
יוונית היא שפה שהרקע הדתי האישי של ישו איננו מוכל בה. היא הייתה שפת החשיבה הטבעית של פאולוס, של מחברי ספרי הבשורות, של מחברי יתר הספרים בברית החדשה, של אבות הכנסייה המוקדמים ושל ראשוני התיאולוגים הנוצרים. ברוחם נוצקה התנועה הדתית החדשה, שהתגלתה בדיעבד כתנועה המצליחה ביותר בכל תולדות החיפוש הרוחני של האדם. אבל הייתה כלולה בתנועה זו הנחה אחת שלימים — מהמאה השבע־עשרה ואילך — התגלתה כהנחה בעייתית: שהמדע והפילוסופיה מצד אחד, והדת מהצד האחר, שייכים לאותו עולם שיח.
אין זה מן הנמנע. אך גם אין זה הכרחי. יכול להיות בהחלט שהמדע והפילוסופיה היווניים וחוויית האל היהודית הן שתי שפות שונות, שכמו שתי צורות החשיבה, של המוח הימני והמוח השמאלי, שפגשנו בפרק הקודם, גם הן אינן יכולות להיתרגם זו אל זו בשלמות. ההכרה בכך בעת הזאת יכולה לשחרר את המדע להיות מדע ואת הדת להיות דת, בלי שתיגע מלכות אחת בחברתה כמלוא הנימה.<sup style="color: gray;">6</sup>
בנצרות שצמחה לאורך המאות מהגותם של פאולוס, אוגוסטינוס, אנסלם מקנטרברי, תומס אקווינס ואחרים היו רכיבים יהודיים מובהקים. היא דיברה על אמונה, על תקווה, על צדקה, על יושר, על אהבה, על סליחה, על כבוד האדם ועל קדושת החיים. היא העריכה את הצניעות ואת החמלה. היא דיברה על אל שאוהב את ברואיו. אבל היו בה גם יסודות יווניים שאין להכחישם, ואלה עמדו בניגוד חריף לדרך שהיהודים קראו בה את התנ״ך. הנה כמה מהם.
הראשון, והמתבקש מכולם, הוא ה<b>אוניברסליות</b>. היהדות היא שילוב עקרוני ויוצא דופן בין אוניברסליות לפרטיקולריות: האוניברסליות של אלוהים, והפרטיקולריות של הדרכים שהאדם מתייחס בהן אל אלוהים. אלוהי ישראל הוא אלוהי האנושות כולה, אך דת ישראל אינה כזאת, ואינה מבקשת להיות כזאת. אינך צריך להיות חלק מברית סיני, או אפילו מברית אברהם, כדי להגיע אל השמים ולזכות בגאולה אישית.
הנצרות הפאולינית פסלה את הגישה הזאת. צדו העליון של מטבע זה הוא הכוללנות של הנצרות, שניסוחה הידוע ביותר הוא הכרזתו המצלצלת של פאולוס, ״אין יהודי אף לא גוי, אין עבד אף לא בן־חורין, לא זכר אף לא נקבה״ (<b>האיגרת אל הגלטים</b>, ג 28). צדו התחתון של המטבע הוא הבלעדיות שתבעה הכנסייה על הדרך אל האלוהים ואל הישועה, והכחשת קיומו של כל מסלול חלופי. <i>Extra ecclesiam non est salus</i>: מחוץ לכנסייה אין ישועה. האוניברסליות אופיינית מאוד להגות היוונית הקלאסית, זו שנכתבה מן המאה השישית עד השלישית לפני ספירת הנוצרים (כמובן, הנצרות יישמה את העיקרון אך לא את היבטיו הדתיים המקוריים). בייחוד זוהי המורשת של אפלטון, שהפחית במפורש בערכם של הפרטים הממשיים, הדברים הפרטיקולריים, והעדיף על פניהם את צורתם האוניברסלית של הדברים, את האידיאה. לדידו של אפלטון, האמת היא אוניברסלית ונצחית, או שאינה אמת כלל. במובן זה, פאולוס ואפלטון הם נפשות תאומות.
היסוד היווני השני בנצרות הוא <b>הדואליזם</b>. הנצרות שלאחר פאולוס נטתה הרבה יותר מהיהדות ליצור צמדים דיכוטומיים: גוף ונפש, גשמי ורוחני, ארץ ושמים, העולם הזה והעולם הבא; והדגש ניתן תמיד באיבר השני שבכל צמד. הגוף סרבן, אומר פאולוס ב<b>איגרת אל הרומים</b>, ולכן ״לא את מה שאני חפץ אני עושה, אלא דווקא את מה ששנוא עליי אני עושה״ (ז 15). במקורות היהדות גישה כגון זו אינה קיימת. כמובן, יש ״יצר הרע״, אבל איש אינו סבור שמאחר שאנחנו בעלי גוף, אנחנו עבדים לחטא. כל מערכת הניגודים הזאת — הנפש כמנוגדת לגוף, העולם הבא כנוגד את החיים — היא יוונית בעומקה; היא חבה חוב גדול במיוחד לאפלטון, וניכרות בה עקבות הגנוסטיקה. ההערות הדו־ערכיות שפאולוס משמיע מפעם לפעם באשר למיניות ולנישואים, גם להן אין אח ורע בזרם המרכזי של היהדות.
היסוד השלישי הוא הפרשנות המחודשת שנתנה הנצרות הפאולינית לסיפור אדם וחווה, באחד ממעשי הפרשנות הרדיקליים ביותר בתולדות הדתות: תורת ״החטא הקדמון״, שהולידה את <b>התפיסה הטרגית של המצב האנושי</b>. בתנ״ך עצמו אין בסיס לפרשנות הזאת. לפי היהדות, החטא אינו גזירת גורל. בפרק הבא בתורה מיד לאחר סיפור אדם וחווה, כשקין עומד לרצוח את אחיו הבל, אלוהים מזכיר לו את החירות היסודית הנתונה בידו, להתפתות לחטא או לכבוש את היצר: ״לַפֶּתַח חַטָּאת רֹבֵץ, וְאֵלֶיךָ תְּשׁוּקָתוֹ, וְאַתָּה תִּמְשָׁל בּוֹ״ (בראשית ד, ז). המחילה הקולקטיבית לאנושות מתרחשת אחרי המבול. ״לֹא אֹסִף לְקַלֵּל עוֹד אֶת הָאֲדָמָה בַּעֲבוּר הָאָדָם״, אומר אלוהים, ״כִּי יֵצֶר לֵב הָאָדָם רַע מִנְּעֻרָיו״ (בראשית ח, כא).
הטרגדיה האנושית כפי שמתאר אותה פאולוס היא יותר יוונית מיהודית; ואשר לרעיון החטא הקדמון, העובר בירושה, הרי עוד במאה השישית לפני הספירה הנוצרית שללו אותו הנביאים ירמיהו ויחזקאל.<sup style="color: gray;">7</sup> אמנם על פי הנצרות אפשר למנוע את הטרגדיה על ידי גאולת הנפש; אך גאולה במובן זה, חילוצו הקיומי של האדם ממלכודת החטא, אינה קיימת ביהדות. אנחנו בוחרים. לפעמים אנחנו בוחרים בחירה רעה. אנחנו מכפרים בעדנו (בתקופת התנ״ך באמצעות העבודה במקדש, ולאחר מכן באמצעות חזרה בתשובה), ואלוהים סולח.
יסוד רביעי הוא הפוטנציאל, שאינו מוכר ביהדות, להפרדה בין ״אמונה״ ל״מעשים״. ביהדות, השניים צועדים יד ביד. האמונה בה׳ היא שאלה של התנהגות, לא של מחשבות. אמונה ועשייה נמצאות על רצף אחד, ושתיהן מבטאות זיקה חיה לאלוהים המתאפיינת בנאמנות. באופן כללי יותר, אחד ההבדלים הגדולים בין מחשבת יוון הקלאסית למחשבת ישראל הוא הדגש העצום שזו האחרונה נותנת ב<b>רצון</b>. מנקודת מבט יהודית, אנחנו הננו מה שאנחנו בוחרים להיות, והדרמה הדתית מתחוללת כולה בזירה של הבחירה, ההכרעה והפעולה. תפיסת העולם היוונית, לעומת זאת, מדגישה הרבה יותר את כוחו של <b>הגורל</b> ואת חוסר התוחלת של המאבק נגדו. בהשפעתה של תפיסה זו נעשתה הנצרות לדת של השלמה יותר מדת של מחאה — בשעה שהמחאה היא העמדה הנפשית האופיינית לנביאי ישראל.
היסוד החמישי, ההבדל העמוק ביותר בין שתי המסורות הדתיות, טמון באופן שהן הבינו בו את צירוף הלשון שאלוהים הגדיר בו את עצמו באוזני משה בסנה. משה שאל את אלוהים מה לומר לבני־ישראל אם ישאלוהו לשמו, ואלוהים ענה ״אֶהְיֶה אֲשֶׁר אֶהְיֶה״ (שמות ג, יד). ביטוי זה תורגם ליוונית במילים <i>ego eimi ho on</i>, וללטינית במילים <i>ego sum qui sum</i>, שפירושן ״אני מי שאני״ או ״אני מי שהוא״. התיאולוגים הנוצרים בשלהי העת העתיקה ובימי הביניים הבינו כולם ביטוי זה כמדבר על אונטולוגיה, על מהותו המטפיזית של הקיום האלוהי. פירוש הביטוי, על דרך זו, היה שאלוהים הוא ״ההוויה עצמה, העומדת מעל לזמן, שאינה משתנה, שאין לה גוף, והיא עילת העילות של כל הקיים״. אוגוסטינוס הגדיר את האלוהים כמי שאינו משתנה ואינו יכול להשתנות. תומס אקווינס, בהמשך לאותה מסורת, מפרש את נוסחת ״אהיה אשר אהיה״ כאומרת שאלוהים הוא ״הוויה אמיתית, כלומר הוויה שהִנה נצחית, שאין לה גוף, פשוטה, מספיקה לעצמה, והיא הסיבה והעיקר לכל ברייה״.
אלא שהגדרות אלו מתארות את אלוהי אריסטו והפילוסופים, לא את אלוהי אברהם והנביאים. משמעותו המקורית של הביטוי ״אהיה אשר אהיה״ אחרת לגמרי: ״אהיה מה, היכן ואיך שאהיה״. המרכיב המהותי בביטוי הוא הממד שהשמיטו כל התרגומים הנוצריים המוקדמים: לשון העתיד. אלוהים מגדיר כאן את עצמו כאדונֵי ההיסטוריה, המוכן להתערב בה בדרך חסרת תקדים כדי לשחרר קבוצה של עבדים מהאימפריה האדירה ביותר בעולם העתיק, ולהוליכה במסע אל חירותה. כבר במאה האחת־עשרה עמד רבי יהודה הלוי, שראה בשלילה את חדירתן של השקפות ניאו־אריסטוטליות אל מחשבת ישראל בתקופתו, על כך שבפתח עשרת הדיברות מציג אלוהים את עצמו לא כבורא העולם, אלא כמי שהוציא את בני־ישראל ממצרים: ״אָנֹכִי ה׳ אֱלֹהֶיךָ אֲשֶׁר הוֹצֵאתִיךָ מֵאֶרֶץ מִצְרַיִם מִבֵּית עֲבָדִים״ (שמות כ, ב).
אלוהי המקרא רחוק מלהיות ישות המנותקת מממד הזמן ואינה משתנה. הוא פעיל, מעורב, נתון בדו־שיח מתמיד עם עמו, מזמין, מדרבן, מזהיר, מאתגר וסולח. כשהנביא מלאכי אומר ״כִּי אֲנִי ה׳ לֹא שָׁנִיתִי״ (מלאכי ג, ו) הוא אינו מגדיר את ה׳ כהוויה הטהורה, כמשַנֶה ואינו משתנֶה, אלא מדבר על מחויבותו המוסרית: ה׳ מקיים את הבטחותיו גם אם בניו מפרים את הבטחותיהם שלהם. הבריתות שכרת עם נוח, עם אברהם ועם בני־ישראל בסיני — הן אשר אינן משתנות.
כה רב המרחק בין ה׳ ובין אותה הוויה טהורה מבית מדרשם של אפלטון ואריסטו, שהנצרות מצאה לנכון לגשר עליו בעזרת דמות שאין לה אח ורע ביהדות: בן האלוהים, דמות שהיא אנושית ואלוהית גם יחד. אלא שביהדות <b>כולנו</b> אנושיים ואלוהיים גם יחד, מעפר באנו אך רוח אלוהים באפנו וצלם אלוהים טבוע בנו. אלו הן שתי תיאולוגיות שונות בתכלית.
הסינתזה הנוצרית הייחודית בין אתונה לירושלים הולידה תחום התמחות חדש, התיאולוגיה, ומתוך כך העמידה את המבנה האינטלקטואלי של התרבות המערבית מן המאה הרביעית עד המאה השבע־עשרה. זה היה הישג מופלא. זה היה היכל השכל. הוא צירף יחדיו את אהבת האל היהודית עם אהבת הטבע והתבונה ההלניסטית. הוא הצמיח הוכחות פילוסופיות לקיום האל. הוכחה אחת הייתה הטיעון הקוסמולוגי: היקום היה חייב להיווצר על ידי משהו שהוא עצמו לא נוצר. או אם תרצו: הישויות אפשריות־המציאות חייבות להיות מעוגנות בישות ראשונית הכרחית־המציאות שאינה תלויה בדבר. או כך: לכוכבים הנעים חייב להיות מניע שאינו נע. הייתה גם ההוכחה האונטולוגית: הישות המושלמת ביותר חייבת להיות קיימת, שכן אם אינה קיימת שלמותה פגומה. והיה ״הטיעון מן התכנון״: בניסוחו של קיקרו, ״כאשר אתה מתבונן בשעון, בין אם הוא שעון שמש מצויר או שעון מים, אתה מבין שהוא מציין את השעות בזכות מלאכת המחשבת שהושקעה בו, ולא מכוח המקרה — ואילו העולם, המכיל גם אותן אמנויות עצמן וגם את המאמינים שעוסקים בהן, ואת הכול, סבור אתה שחסר הוא עצה ותבונה?״
קו מחשבה זה מדבר על ״החוק הטבעי״. המחשבה על הטבע מלמדת אותנו איך להתנהג באופן שיתיישר עם הסדר של היקום. הדבר מוביל אותנו לטפח מידות טובות, לרדוף צדק ולדאוג לטוב המשותף. וישנה, באותו אופן, תיאולוגיה טבעית. את כוונותיו של אלוהים אפשר לקרוא בבריאה עצמה, שכן אלוהים כתב שני ספרים — אחד במילים ושמו התנ״ך, והשני במעשים ושמו העולם. כך כתב הוגו מסנט ויקטור במאה השתים־עשרה, וכך כתב גם פרנסיס בייקון במאה השבע־עשרה, בפתח עידן המדע.
זו הייתה, נאמר שוב, יצירה מופלאה — אבל היא הייתה יוונית לא פחות משהייתה יהודית. ההוכחות הפילוסופיות למציאות האל הן השתלשלות ישירה של החשיבה האפלטונית והאריסטוטלית. מושג החוק הטבעי הוא יציר מחשבתם של הסטואיקנים. הרעיון שחלק בלתי־נפרד מהבריאה הוא מטרותיה — שהטבע הוא טלאולוגי — היה אריסטוטלי. במפעל אינטלקטואלי זה צורפו יחדיו רציונליות של המוח השמאלי ורוחניות מבית היוצר של המוח הימני במבנה־על מפואר אחד. זה מפעל הגותי שאולי לא יהיה לו אח ורע לעולם.
על הסיפור השני התחלתי לחשוב ב־1993, כשהייתה לי הזכות לקבל תואר דוקטור לשם כבוד מאוניברסיטת קיימברידג׳ לצד, בין היתר, ג׳יימס ווטסון, ממגלי הדנ״א. המפגש אתו נתן לי הזדמנות לברך ברכה שטבעו חז״ל לפני כאלפיים שנה, ברכה המופיעה עדיין בכל סידורי התפילה, ״ברוך שנתן מחכמתו לבשר ודם״. ברכה זו נועדה להיאמר בעת ראיית מדען דגול, אף שהמילה ״מדען״ עצמה נטבעה מאות שנים רבות לאחר מכן. היא משקפת תקופה שהדת והמדע נתפסו בה לא כיריבים אלא כידידים המכבדים זה את זה.
חשבתי רבות על הברכה הזאת, מפני שהיא כל כך בלתי־צפויה. בתלמוד כתוב שיש לומר אותה כאשר רואים אחד מ״חכמי אומות העולם״.<sup style="color: gray;">12</sup> הכוונה היא לחכמי יוון ורומא. האימפריה ההלניסטית והאימפריה הרומית היו כזכור אויבותיה של היהדות, מבחינה מדינית, צבאית ודתית. אנטיוכוס הרביעי אסר, כאמור, לקיים מצוות בגלוי, ואילו רומא החריבה את בית המקדש ואת ירושלים. הפער הרוחני בין תרבויות אלו ובין היהדות היה עצום. היוונים היו פוליתיאיסטים. לרומאים הייתה הנטייה המטרידה להפוך קיסרים לאלים. קביעתה של ברכה — של מעשה הודיה לאל — על מפגש עם מלומדיה של תרבות זו ביטאה אפוא פתיחות מרשימה של חז״ל לחכמה באשר היא. ״שְמע האמת ממי שאמרהּ״, כתב הרמב״ם. יחסה של הדת למדע הוא כאן יחס מכבד וענייני.
מרשימה לא פחות היא הכרתם של חז״ל כי ידיעותיהם בתחומי המדע עלולות להיות פשוט שגויות. בתלמוד מובא דיון בין אמוראים, דיון מיושן משהו בעיני הקורא בן־זמננו, בשאלה היכן נמצאת השמש בלילה. תחילה מופיעה דעתם של ״חכמי ישראל״, ש״ביום חמה מהלכת למטה מן הרקיע ובלילה למעלה מן הרקיע״, ואחריה דעתם של ״חכמי אומות העולם״, למעשה דעתו של תלמַי, שלפיה ״ביום חמה מהלכת למטה מן הרקיע ובלילה למטה מן הקרקע״. חז״ל מסכמים באמרם ״נראין דבריהן מדברינו״.<sup style="color: gray;">14</sup> אכן, סיפור פשוט ונטול חשבונות יוקרה: הם צודקים, אנחנו טועים, ובא לציון גואל.
באופן דומה, ובנושא בעל רגישות דתית רבה יותר, ספרות חז״ל מתעדת דיון בין מנהיג יהודי ארץ ישראל בתחילת המאה השלישית לספירה, רבי יהודה הנשיא, לבין החכם הרומאי אנטונינוס, בשאלה מתי נכנסת הנשמה באדם. רבי יהודה אומר שבשעת הלידה. אנטונינוס אומר שכבר בעת ההפריה. ואז, למרבה ההפתעה, מכריז הרב שאנטונינוס צודק. לאחר מכן, כשרבי יהודה חוזר ומלמד זאת, הוא מקפיד לציין ״דבר זה לימדני אנטונינוס״.<sup style="color: gray;">15</sup> הנה לנו עמדה דתית המתאפיינת בפתיחות כלפי המדע וברצון ללמוד מפי חכמיו.
ובכל זאת נותרתי תוהה לנוכח עובדה אחת, שהיא מן המוזרות ביותר בהיסטוריה האינטלקטואלית של היהדות. הפרק הראשון בספר בראשית, בפשטותו העילאית הבנויה על נוסחת ״וַיֹּאמֶר אֱלֹהִים יְהִי…וַיְהִי… וַיַּרְא אֱלֹהִים כִּי טוֹב״, תואר בידי מקס ובר, ובדורנו בידי פיטר ברגר, כמקורה של הרציונליות המערבית. בניגוד לכל המיתוסים הקוסמולוגיים של העולם העתיק, כאן אין שום התנגשות בין האלים ליריביהם. שום מלחמות קוסמיות כגון זו שבין תיאמת למרדוך, בין סת לאוזיריס או בין קרונוס לזאוס. אין כאן מיתוס כלל. אלוהים מדבר, והיקום מתחולל. העולם הופשט ממעטה המסתורין והגחמה. אירעה כאן, במינוחו המפורסם של ובר, ״הסרת הקסם״. בראשית א הוא תחילת הסוף של החשיבה המיתית.
על ידי כך נעשה המדע אפשרי. העולם חדל להיתפס כבלתי־ניתן לחיזוי. הוא היה יציר כפיו של רצון יחיד, רציונלי ויצירתי. העולם גם חדל להיות מה שהיו אלי המיתוס, אדיש כלפי האדם במקרה הטוב ואויבם הפעיל במקרה הטוב פחות. ספר בראשית דיבר על אל שחנן את האנושות בצלמו. הוא רצה בלי ספק שבני־האדם יהיו, לפחות במובנים מסוימים, דמויי אל. אילו נסמכנו על עדותו של פרק א בספר בראשית לבדה, היינו משערים שהעם שחי לאור הספר הזה ייהפך לאומה של מדענים.
והנה החלק המוזר של הסיפור: היהודים דווקא לא נעשו לאומה של מדענים. היוונים כן. היהודים הכירו בכך שהם לא והיוונים כן. כפי שראינו, הם העריצו את עבודתם המדעית של היוונים, ואף תיקנו ברכה שיאמר כל הרואה את מבַצעיה של העבודה הזאת. ובכל זאת הם לא הפגינו התעניינות נרחבת, ממוקדת וארוכת ימים במדע, לא בתקופת המקרא ולא בתקופת חז״ל. נראה כאילו ידעו היהודים מקדמת דנא שהמדע — בלשונם ״חכמה״ — הוא דבר אחד, והדת היא דבר אחר. המדע עוסק בחוק הטבעי, והדת בחוק המוסרי. חוקי הטבע הם חוקים שמנבאים ומסבירים, ואילו החוקים המוסריים הם חוקים שמצווים או מגבילים. המדע עניינו דברים, הדת עניינה אנשים והמעשים שהם בוחרים לעשות מתוך חופש. וכך, אף שהיהודים היו אלה שהעמידו את התשתית הנחוצה לקיומו של מדע, עד ימי הביניים הם לא גילו בו עניין.
מה אם כן אומר לנו פרק א בספר בראשית? המסר הראשון, הגלוי ביותר, נעוץ בכך שהפרק אינו מיתוס, אלא פולמוס נגד המיתוס. אלוהי המקרא, להבדיל מאלי המיתוס, אינו חלק מהטבע. הוא יוצרו של הטבע, והוא ברא אותו מרצונו החופשי. הוא ברא את האדם בצלמו, ובכך נטע גם בו את חופש הרצון. מכאן צומח כל עולמו המוסרי של המקרא, שבמרכזו תפיסת האדם כפועֵל מוסרי בוחר ואחראי. בפסלו את המיתוס מגלה המקרא את החופש.
המסר השני בפרק הוא קביעתו שהעולם טוב. שבע פעמים נאמר בו ״וַיַּרְא אֱלֹהִים כִּי טוֹב״. גם זה היה מהפכני. רוב הדתות, קדומות ומודרניות כאחד, מנגידות בין העולם הזה לעולם הבא, בין הארץ לשמים, בין עולם החושים לעולם הנצח, בין החיים לחיים שלאחר המוות. כאן תוהו ובוהו, שם סדר. כאן ייסורים, שם גמולָם. המקרא, במידה רבה, גוזר על עצמו שתיקה בעניין החיים שלאחר המוות, ולעולם אינו משתמש בהם כדי לגרום לבני־האדם להשלים עם מצבם שעל פני האדמה. הדרמה הדתית מתרחשת כאן. העולם הזה, החיים הללו, הם המקום שאנו פוגשים בו את אלוהים. הם המקום שאנו עושים בו, או לא עושים בו, את רצונו. העולם הוא טוב, אבל בני־האדם חופשיים לעשות רע. אלה הם גבולות הבמה שעליה מתרחשת כל הדרמה הדתית של האנושות.
בשׂורתו השלישית של הפרק היא שיש סדר בעולם. לא עוד תפיסת עולם מיתית של תוהו ובוהו שאינו חדל לאיים. הסיפור מהודק היטב. שלושה ימים ברא אלוהים מִתְחָמים. אור וחושך, ים ושמים, ים ויבשה. בשלושת הימים הבאים הוא אִכלס מתחמים אלו בעצמים נעים: השמש, הירח והכוכבים, דגים וציפורים, בעלי חיים יבשתיים והאדם. היום השביעי, יום המנוחה, הוא קדוש: סמל נצחי של עולם המתקיים בשלום עם עצמו ועם יוצרו. הרמז ברור. אלוהים יוצר סדר; את התוהו ובוהו יוצר האדם.
רדיקלית לא פחות היא העובדה שמאחר שה׳ ברא הכול, הוא האלוהים בכל מקום. לראשונה, האל והדת אינם תלויי טריטוריה. מעתה, אין אל אחד למקום אחד ואל אחר למקום אחר, אל אחד של האנשים האלה העומד בניגוד לאל אחר של האנשים ההם. האוניברסליזם האברהמי נולד כאן. בספר שמות תהיה לכך חשיבות מכרעת, כשה׳ יתערב כדי לשחרר עם אחד מעולו של עם אחר — בלשון ימינו, התערבות בינלאומית להגנה על זכויות אדם. סמכותו של ה׳ מתפשטת, כביכול, גם מחוץ לארץ ישראל וחלה על מצרים. ה׳ הוא אלוהיהם של כולם, גם אם לא בהכרח באותו אופן. שלא כמו אפלטון, התנ״ך מדגיש את האוניברסלי ואת הפרטיקולרי גם יחד.
לתפיסת העולם הזאת פשטות ועוצמה יוצאות דופן. הערבוביה ההומייה של הפנתיאון הפוליתיאיסטי נעלמה, והיקום כולו נפנה לדרמה אחת, זו שבין האל היחיד ובין האנושות הבודדה: שניים שכביכול נותרו לארח זה לזה לחברה. הטבע הופשט מצעיפי המיסטיקה והמיתולוגיה. שום כוח על פני האדמה לא היה עוד כוח מוחלט, וכך התאפשרו הסרת הקדושה ממוסד המלוכה, ובסופו של דבר גם חילונה של המערכת הפוליטית.
בראשית א, הפרק שהיה בכוחו לשמש ערש המדע, מתגלה אפוא כפרק המוביל לכיוון אחר לגמרי מהכיוון המדעי. מסגרת ההתייחסות שלו היא מוסרית ורוחנית. נושאיו הם החופש, הסדר והטוב. הוא מספר על אל שבורא ברייה, הומו ספיינס, המסוגלת לברוא; אל חופשי, החונן במתת החופש את ברייתו היקרה לו ביותר. אחרי הפרק הזה, כמעט כל התנ״ך דן בעצם ביחסים האישיים שבין הבורא לברואיו, יחסים שלעתים הם מתוקים אך לעתים רבות יותר הם מתוחים. כמובן, מפעם לפעם התנ״ך מבטא התפעלות מהחכמה האלוהית הגלומה בבריאה, אותה חכמה שהמדע מגשש אחריה — אך לא שם מצוי מרכז הכובד של התעניינותו.
סיפרתי את הסיפור השני הזה כדי להראות שלסינתזה שצמחה בנצרות הייתה חלופה, הלוא היא הדרך שבחרה היהדות המקראית והרבנית. היהדות ראתה את המדע כפעילות אוטונומית שכבודה במקומו מונח. המדע היה בעיניה חכמתם של היוונים, לא מתנתם של היהודים. המדע חושף את חכמתו של אלוהים המשוקעת בבריאתו, והחכמה היא עצמה תשורה שאלוהים נתן לאנושות כשברא אותנו בצלמו וכדמותו — ועל פי רש״י, משמעותה של מילה זו האחרונה היא שניתנה בידינו היכולת ״להשכיל ולהבין״.
אלא שיש הבדל בין חכמה לתורה. החכמה אומרת לנו מהו העולם. התורה אומרת לנו מה העולם צריך להיות. החכמה עניינה הוא הטבע. התורה עניינה הוא הרצון. היא עוסקת בחופש האנושי ובבחירה ובדרך ההתנהגות שאלוהים קורא לנו לנקוט. החכמה עוסקת בעולם שאלוהים יוצר. התורה עוסקת בעולם שאלוהים קורא <b>לנו</b> ליצור, תוך שאנו מכבדים את הזולת הנושא אף הוא את צלם אלוהים, ומיישמים את החופש שלנו בדרך שלא תשלול מאחרים את החופש שלהם.
ההבדל בין השתיים הוא החופש. היקום הטבעי הנו כפי שהוא מפני שככה הוא. כוכבי הלכת אינם חופשיים במסלוליהם. היסודות הכימיים אינם בוחרים באיזו דרך להתרכב. הגֶנים אינם מקבלים החלטות. ואילו אנחנו כן חופשיים; אנחנו כן בוחרים; אנחנו כן מקבלים החלטות. אם מסלולי כוכבי הלכת אינם מצייתים לחוק התנועה המעגלית של אריסטו, אין זה מפני שהם מפרי חוק אלא מפני שהחוק של אריסטו שגוי. לעומת זאת, אם בני־אדם אינם מצייתים לחוק האוסר לרצוח, לשדוד או לגנוב, אין זה מפני שמשהו השתבש בחוקים, אלא מפני שמשהו השתבש אצלנו. חוקי המוסר אינם חוקים מדעיים. הם שייכים לעולם שונה, לעולם האנושי, לעולם החופש, מתנתו הרת הגורל של אלוהים. התנ״ך נתון כולו בדרמה הזאת של החופש האנושי. מכאן האפשרות להעריץ את המדע כחכמה, ובו בזמן לראות אותו כדיסציפלינה נפרדת שמוטב להשאירה למדענים.
הסיפור השלישי יסופר בפשטות. עדיין איננו יודעים מה היה בה, במאה השבע־עשרה, שגרם לעלייתו של המדע הניסויי. יש אומרים שהייתה זו הדת — הפרוטסטנטיות בכלל, או הקלוויניזם בפרט — ויש המייחסים זאת דווקא לדעיכתה של הדת. יש אומרים שזה היה ניסיון לתקן את חטאו הקדמון של האדם, שגורש מגן עדן משום שאכל מפרי עץ הדעת — ויש אומרים שזה היה דווקא ניסיון לבנות, בתבונה שֶכולה חילונית, גן עדן עלי אדמות. סטיבן טולמין טען, וטענתו נראית לי משכנעת, שהרושם שהותירו מלחמות הדת במאות השש־עשרה והשבע־עשרה הוא אשר דרבן אישים כגון דקרט וניוטון לחפש ודאויות שתישענה על ידע ולא על חשיבה דוגמטית.
כך או כך, המדע ואחריו הפילוסופיה הכריזו על עצמאותם מהתיאולוגיה, והקשת הגדולה שחפפה זה דורות רבים על המרחק שבין ירושלים לאתונה החלה להתפורר. תחילה, במאה השבע־עשרה, באו האבחנה שכדור הארץ אינו מרכז העולם, והתפתחות מדע המכניקה, ששאף להסביר דברים באמצעות סיבות ולא באמצעות מטרות.
אחר כך הגיעה המתקפה הפילוסופית בת המאה השמונה־עשרה, של יוּם וקאנט, נגד ההוכחות הפילוסופיות למציאות האל. יוּם הצביע על חולשתו של ״הטיעון מן התכנון״. קאנט הפריך את ההוכחה האונטולוגית.
ואז באו המאה התשע־עשרה ודרווין. זו הייתה לכאורה המכה הניצחת ביותר, מפני שנראה היה שתורת דרווין מלמדת שכל הופעת החיים הייתה תוצאה של תהליך עיוור.
אנחנו רגילים לחשוב על כל ההתפתחויות הללו כערעור תפיסת העולם הדתית של המקרא, אך למען האמת הן ערערו דבר אחר לגמרי. הרי מי שקבע שהארץ היא מרכזן של הספירות השמימיות היו היוונים; ומי שעיצב את תפיסתן של המטרות כסיבות היה אריסטו; ומי שניסח את ״הטיעון מן התכנון״ היה קיקרו; ואלה שהאמינו שישנן ראיות פילוסופיות לקיום אלוהים היו הפילוסופים האתונאים.
התנ״ך לא חשב אף פעם במונחים הללו. השמים מספרים כבוד אל; הם אינם מוכיחים את קיומו. הבריאה כולה מהללת את יוצרה; היא אינה משמשת אימות להימצאותו. בתנ״ך אנשים מדברים <b>אל</b> אלוהים, לא <b>על</b> אלוהים. המונח המקראי ״דעת״ אין עניינו, כפי שהורגלנו לחשוב בשל תרגום חוזר מלשונות אירופה, ידע. הדעת במקרא עניינה אינטימיות, מערכת יחסים, מגע נפש בנפש. על פי המקרא אלוהים אינו נמצא בטבע, אלא מתעלה מעל הטבע, וכך גם אנו כאשר אנחנו מפעילים את החופש שניתן לנו. העברית גזרה את המילים ״עולם״ ו״נעלם״ משורש אחד. אלוהים נמצא בטבע, אך בדרך נעלָמה.
היסודות שעורערו מן המאה השבע־עשרה עד המאה התשע־עשרה לא היו אפוא יסודות האמונה היהודית, אלא יסודות המסורת הרציונליסטית היוונית. היהדות כיבדה את המדע והוקירה אותו כצורה של חכמה אלוהית, אך מעולם לא קשרה את עצמה למסורת מדעית מסוימת אחת, ובייחוד התרחקה מהיבטים מסוימים של התרבות היוונית.
פירושו של דבר הוא שהבסיס המקורי של המונותיאיזם האברהמי שריר ועומד, יהא אשר יהא מצבו של המדע. שכן ה״דעת״ היהודית אינה אמורה להיבנות על פי הדגם של הפילוסופיה והמדע, שתי פעילויות של המוח השמאלי. אלוהים נמצא לנו בזיקה, ביחס, במשמעויות שאנו בונים כאשר, מתוך חוויית הנוכחות האלוהית בחיינו, אנו יוצרים קשרים של נאמנות ואחריות הדדית הידועים בשם ״בריתות״. רווחת הציפייה שהחיים הדתיים ייתנו לנו ודאות מהסוג שהפילוסופיה והמדע נותנים בידינו. אך ודאות כזאת לא תימצא בהם לעולם. בין אלוהים לאדם יש נאמנות מוסרית, לא ודאות מדעית.
אם תנסו להשתית את ה״דעת״ שלכם על המדע בלבד, תוכלו, עם כל רצונכם הטוב, לתפוס רק היבט מסוים אחד של האלוהות, זה המכונה במקרא ״אלוהים״: האל העל־אישי של הבריאה, להבדיל מהאל האישי של ההתגלות. זהו אלוהי שפינוזה ואיינשטיין, ושניהם אכן היו אנשים רליגיוזיים מעומק לבם; הסופר והפילוסוף נובאליס כינה את שפינוזה ״שיכור אלוהים״. שפינוזה ואיינשטיין ראו את אלוהים בתוך הטבע, וחשו יראה כלפי המורכבות והחוקיות של העולם. אולם הם לא תפסו את אלוהים כיסוד המקודש בחייו של היחיד, כאלוהות שיוצרת בנו את האנושיות.
אלוהים, אלוהי הבריאה שחותמו טבוע לעינינו בעולם הטבע, הוא המכנה המשותף לאלוהי אריסטו ולאלוהי אברהם. שתי תפיסות עולם מקיפות אלו חברו יחדיו למשך כמעט אלף ושבע מאות שנה בנצרות, ולתקופה קצרה מן המאה האחת־עשרה עד המאה השלוש־ עשרה באיסלאם (אבן־רושד) וביהדות (הרמב״ם). אבל מהמאה השבע־עשרה ואילך נפרדו דרכיהם של המדע והדת. כל אחד הלך לדרכו, והסינתזה העתיקה נראית כמי שאיבדה את כוח אחיזתה.
אלא שרוב רובו של התנ״ך מדבר על פן אחר לגמרי של אלוהים. על פניו האחרות, המופנות אלינו באהבה. בפן זה הוא קרוי בתנ״ך בשם בן ארבע אותיות שמפאת קדושתו מבטאים אותו היהודים בכינוי ״השם״ (ה׳). היבט זה של האלוהות מצוי במה שבין אדם למקום ובמה שבין אדם לחברו: בפניו של האחר האנושי, הנושאים עליהם את עקבות האחר האלוהי. את הנוכחות האלוהית הזאת עלינו לחפש בַּחמלה, בנדיבות, בחסד, בהבנה, בסליחה, בפתיחת הנפש אל נפש אחרת. אנחנו מפַנים מקום לאלוהים כאשר אנחנו מאכילים את הרעב, מרפאים את החולה, משכנים את חסר הבית ונלחמים למען הצדק. ה׳ נמצא במחצית הימנית של המוח, באמפתיה ובהבנה הבין־אישית, ביחסים שיש בהם חן וחסד ולא סובייקט ואובייקט, פקודה ושליטה, עליונות וכפיפות.
האמונה היא מערכת יחסים שאנו נעשים בה לשותפיו של ה׳ בעבודת האהבה. המונח ״שותפים״ נשמע אבסורדי. מדוע עשוי אל כול־יכול וכול־יודע להזדקק לשותף? הרי אין דבר שהוא איננו יכול לעשות לבדו. אבל שאלות כאלו שואל המוח השמאלי. התשובה של המוח הימני היא שיש דבר שאלוהים אכן איננו יכול לעשות לבדו: להימצא במערכת יחסים. כשהוא לבדו, הוא אינו יכול לשכון בתוך לבו של האדם החופשי. לשם כך דרוש גם האדם. האמונה היא מערכת יחסים של בין־סובייקטיביוּת, נקודת המפגש בין הסובייקטיביוּת שלנו ובין הסובייקטיביוּת, הפנימיוּת, של ה׳. ה׳ הוא המציאות הפרסונלית של האחרוּת. הדת היא הגאולה מן הבדידות.
האמונה איננה צורה של ״ידיעה״, בהוראתה של מילה זו המשמשת במדע ובפילוסופיה. במקרא, האמונה היא צורה של <b>הקשבה</b>. בביטוי העילאי של האמונה היהודית, הקריאה ״שְׁמַע יִשְׂרָאֵל, ה׳ אֱלֹהֵינוּ, ה׳ אֶחָד״ (דברים ו, ד), ״שְׁמַע״ פירושו ״הַקְשֵׁב״. ההקשבה היא פעולה קיומית של מפגש, דרך לשמוע את האדם שמעבר למילים, את המוסיקה שמעבר לרעש. פרויד, שהתנגד לדת ונטש את יהדותו, היה בכל זאת יהודי מספיק כדי להמציא, בפסיכואנליזה שלו, את הריפוי־בהקשבה: את ההקשבה כריפוי של הנפש.
בעצם, אולי אנחנו אוחזים כבר בזנבו של סיפור רביעי. גם הוא התחיל, לגביי, באפיזודה בקיימברידג׳. השתתפתי בוויכוח פומבי על דת ומדע. זה היה מעט לפני שהחל גל הספרים של האתיאיסטיסטים החדשים, וחשבתי שדיון כזה ייתפס כטחינת מים ושרק מתי מעט יטרחו לבוא ולהקשיב לו. להפתעתי גיליתי שהמארגנים קבעו כי האירוע יתקיים באולם הגדול ביותר בקמפוס. להפתעתי הגדולה אף יותר, האולם היה מלא עד אפס מקום.
יריבי שעל הבמה, פיטר ליפטון המנוח, פרופסור להיסטוריה של המדע, היה נדיב ורחב דעת. מצאנו את עצמנו מסכימים על כל דבר כמעט — עד כדי כך שהמנחה, הלורד רוברט וינסטון, המדען הטלוויזיוני המפורסם ביותר בבריטניה ויהודי דתי עד עומק לבו, אמר לאחר כחצי שעה, ״אם כך, אני רוצה לחלוק על שניכם״. זו הייתה שיחה פתוחה ולבבית, והיא הותירה ברובנו את התחושה שהמדע והדת לא רק שאינם מנוגדים, הם אף עומדים שכם אחד ומשתמשים כל אחד בשיטותיו כדי לעזור לנו להבין טוב יותר את האנושות, את הטבע ואת מקומנו בעולם.
בעזבנו את המקום ניגש אליי איש שלא הכרתי, ובאדיבות מהולה בביישנות אמר לי, ״כתבתי עכשיו ספר שאולי יעניין אותך. אם תרשה לי, אשלח אותו אליך״. הודיתי לו, ולאחר כמה ימים הספר הגיע. שמו של הספר היה <b>רק שישה מספרים</b>, ושמו של המחבר גרם לי להלם של התוודעות מאוחרת: הזר שניגש אליי בקיימברידג׳, כך הבנתי עכשיו, היה סר (ועכשיו לורד) מרטין ריס, האסטרונום המלכותי, ראש קולג׳ טריניטי שבקיימברידג׳ ונשיא החברה המלכותית, שהיא האגודה המדעית הוותיקה בעולם והידועה בעולם. בקצרה, סר מרטין היה המדען הבכיר ביותר בבריטניה.
התזה של ספרו הייתה שיש שישה קבועים מתמטיים הקובעים את צורתו הפיזית של היקום. אם אפילו אחד מהם בלבד היה שונה, ואפילו שונה במעט, היקום כפי שאנו מכירים אותו לא היה קיים. גם לא החיים. זו הייתה ההצצה הראשונה שלי אל הקוסמולוגיה החדשה ואל סדרת התגליות מן העת האחרונה המלמדות כמה בלתי־סביר הוא קיומנו. ג׳יימס לה־פאנו, בספרו שהופיע ב־2009 <b>למה אנחנו?</b>, הוסיף לה מנה נדיבה של ממצאים חדשים מחקר המוח ומהמחקר הגנטי, המרמזים שאנחנו עומדים על ספו של שינוי פרדיגמה שיסתום את הגולל על המטריאליזם המדעי של מאתיים השנים האחרונות:
<span class="poetry indentAll">הפרדיגמה החדשה תוביל גם בלי ספק להתעניינות מחודשת בדת, ולאהדה מחודשת כלפיה; הדת במובנה הרחב, כאמצעי לביטוי הפליאה לנוכח ״המסתורין נורא ההוד״ של הטבע. אחת האירוניות הגדולות של הגנטיקה החדשה ושל ״עשור חקר המוח״ היא שהם מְתַקפים שניים מהתמריצים העיקריים לאמונה הדתית — המציאות הבלתי־חומרית של הנפש האנושית, והיופי והרבגוניות של עולם החי והצומח — ובאותה שעה מערערים על אמיתות היסוד של המטריאליזם: על כך שהסיבתיות מבית מדרשו של דרווין יכולה להסביר את כל עולם הטבע ואת מוצא האדם, ועל כך שניתן ״לצמצם״ את החיים לכדי גֶנים כִימִיִים ואת התודעה לכדי המוח הפיזי שלנו.</span>
במילים אחרות, ייתכן שמתגבשת עתה סינתזה חדשה. היא תהיה שונה מאוד מזו של הסכולסטיקה בת ימי הביניים, שהדגישה את האי־השתנות ואת ההרמוניה. היא תדבר על דרך היווצרותו של הסדר, על התפלגות האינטליגנציה ועל עיבוד מידע, על מערכות מורכבות המארגנות את עצמן, על אינטליגנציה של קבוצה שאינה רק סך האינטליגנציות של היחידים המרכיבים אותה, על הדינמיקה של מערכות מתפתחות ועל מה שגורם לחלקן להגיע לשיווי משקל ולחלקן האחר להידרדר לכדי כאוס. מתוך כל אלה היא תצמיח מטפורות חדשות להמשגת הטבע והאנושות, השגשוג והשלמות. צורת החשיבה של המוח הימני עשויה לחזור אפילו לעולם המדע, לאחר שהוצנעה שם למן המאה השבע־עשרה. שתי מחציות המוח עשויות להסתנכרן במידה שטרם הכרנו. על המדע החדש אומר עוד דברים אחדים בפרקים יא ו־יד.
עוד חזון למועד, אך בינתיים, בפרק זה, ניסיתי להצביע על השסע. על ההיסטוריה ארוכת השנים של כפל החוויה המערבית: אלוהים והדת מצד אחד, הפילוסופיה והמדע מצד אחר. הם הושמו בכפיפה אחת של סינתזה ייחודית ומרשימה בידי הנצרות, החל בפאולוס, דרך אבות הכנסייה והסכולסטיקנים, וכלה במאה השבע־עשרה. מאז ואילך נפרדו דרכיהן בהדרגה, אך הן יכולות לשוב ולהתמזג בדרכים שעדיין אין בידינו לשערן. ותמיד היה גם המסלול החלופי, הדרך שמעטים נוסעים בה, זו שדבק בה עם קטן אחד, היהודים.
הדת, האמונה והאלוהים אינם מן האמיתות שהתגלו בידי המדע או הפילוסופיה בדרך היוונית והמערבית. הם עניין של משמעות. משמעות נוצרת ומתקיימת בשיחה. היא חיה במערכות יחסים: בנישואים, במשפחות, בקהילות ובחברות. היא מסופרת בנראטיב, מועלית בתפילה, מסומלת בפולחן, מקודדת בכתבי קודש, נחגגת במועדים ומושרת בשירי הלל.
המוח השמאלי, על כוחותיו הקוויים, המבחינים, המכלילים, יעיל בטיפול בדברים. הוא אינו הכלי המוצלח ביותר לטיפול בבני־אדם. הוא אינו מבין את חייהם הפנימיים, את תקוותיהם ואת פחדיהם, את שאיפותיהם ואת חרדותיהם. הדת מקדשת את האנושיות שלנו. בגַלּוֹתם את אלוהים, שהוא לבדו הוא, אבותינו גילו את היחיד האנושי, שגם הוא לבדו. לראשונה בתולדות אנוש הוחלה קדושה על הפרט האנושי מעצם היותו, בלי תלות במעמד, בקסטה, בצבע או באמונה, משום שהוא בצלם אלוהים וכדמותו, משום שהוא אהובו של אלוהים.
<h3>פרק ד; למצוא את אלוהים</h3>
<span class="poetry indentAll">אלוהים נמצא היכן שנותנים לו להיכנס. (רבי מנחם מנדל מקוצק)</span>
<span class="poetry indentAll">זה היה כאילו בן־שיח מורכב יותר הצטרף לשיחה. (חורחה לואיס בורחס, ״הדרך לאל־מועתצם״)</span>
<span class="poetry indentAll">וַיִּקְרָא ה׳ אֱלֹהִים אֶל הָאָדָם וַיֹּאמֶר לוֹ: אַיֶּכָּה? (בראשית ג, ט)</span>
תודה לאל על האתיאיסטים — זו הייתה תגובתי הראשונה ללימודי הפילוסופיה. הייתי הראשון מבני־משפחתי שהלך לאוניברסיטה, והיא הלמה בי כמקלחת קרה. באוקספורד ובקיימברידג׳ של שנות השישים, המילים ״דת״ ו״פילוסופיה״ התחברו זו לזו בערך כמו שחוברים יחדיו משחק קריקט וסופת רעמים: אפשר מדי פעם למצוא אותם יחד, אבל האחרונה שמה בדרך כלל קץ לראשון. הפילוסופים היו אתיאיסטים, או לפחות אגנוסטיקנים. זו הייתה ברירת המחדל, ובעת ההיא לא הכרתי אף לא חריג אחד.
הדבר הראשון שעשינו שם, מעין מִקצֶה למתחילים, היה להפריך את כל ההוכחות הקלאסיות למציאות האל. קאנט הפריך את ההוכחה האונטולוגית. יוּם הראה שבכל המאורעות שנטען שקרו בהם נסים, הראיות שאכן אירע נס חלשות מהראיות שהוא לא אירע. דרווין הצביע על השגיאה שב״טיעון מן התכנון״. לא חשתי מאוים. להפך, חשתי כמי שטבל במקווה. חשתי שטָהרתי.
שכן כל ההוכחות הללו, שהוצגו עתה במערומיהן, היו בכל מקרה נכריות לגמרי לדת שהכרתי ואהבתי. הן היו יווניות, לא עבריות. הן הדיפו את ניחוחות אתונה, לא את הארומה הירושלמית. הן היו יפות אך מוחמצות. כפי שאמר רבי יהודה הלוי במאה האחת־עשרה, הן הוכיחו את קיומו של אלוהי אריסטו, לא את קיומו של אלוהי אברהם. כיום, כל יהודי חושב — ולמעלה מכולם הרמב״ם — אוהב את אריסטו, וכל יהודי בעל רגש אוהב את סוקרטס, המזדקר מעל דפי ההיסטוריה בזוהר מעֵין רבני: תמיד שואל שאלות מטלטלות. סוקרטס הוא במובן זה יהודי מאין כמוהו, מנתץ אלילים לבלי חת. אבל יוון אינה ירושלים, וירושלים אינה יוון.
ההוכחה האונטולוגית נראתה לי תמיד אחיזת עיניים פילוסופית מהסוג הנחות ביותר. היא קובעת, פחות או יותר, שאם אנחנו יכולים לחשוב על הדבר המושלם ביותר שייתכן, הוא חייב להיות קיים, מפני שאלמלא התקיים הוא לא היה הדבר המושלם ביותר שייתכן. כששמעתי עליה חשבתי מיד שבאותו אופן אפשר היה להוכיח שהדבר האכזרי ביותר שייתכן קיים, כי אלמלא התקיים, כמה אכזרי כבר יכול היה באמת להיות? זה נראה לי, במקרה הטוב, כבדיחה של וודי אלן ביום חלש. המחשבה שמשהו יכול להפוך כך מרעיון לדבר קיים היא למען האמת סוג של חשיבה מאגית: האמונה שאפשר להגשים דבר על ידי אמירתו, או אף על ידי חשיבה עליו. זה הדבר שהפילוסוף לודוויג ויטגנשטיין התייצב נגדו כשקרא לפילוסופיה ״מאבק נגד כישופה של הבנתנו באמצעיה של השפה״.
אשר לטיעון מן התכנון — העולם נראה כאילו הוא תוכנן, מכאן שהיה לו מתכנן — טיעון זה נראה לי, קודם כול, רעוע. כלום לא הציג ג׳ון סטיוארט מיל את הטיעון ההפוך, בעוצמה ובלהט אדירים?
<span class="poetry indentAll">הטבע משפד את בני־האדם, מרוצץ את גופם כעל גלגל שבירה, משליך אותם להיטרף כאילו היו חיות השדה, שורף אותם למוות… מצמית אותם ברעב, מקפיא אותם בקרה, מרעיל אותם בארס המהיר או האטי של נשיפותיו, ושומר במחסניו עוד מאות מיתות משונות… אם יש בכלל בבריאה סימנים כלשהם לתכנון, אחד הבולטים בהם הוא בוודאי שיעורם הגדול של בעלי החיים המבלים את חייהם בגרימת ייסורים לבעלי חיים אחרים ובטריפתם… אם הטבע והאדם שניהם יצירי כַּפֶּיהָ של ישות בעלת טוּב מושלם, ישות זו שרטטה את הטבע כתכנית שעל האדם לשפצה, לא לחקותה.</span>
אך האין זה בדיוק מה שחז״ל כיוונו אליו באמרם שאברהם נתקל באלוהים לראשונה במחזה של ״בירה דולקת״ (מגדל בוער) — משמע: כן, יש בעולם סדר (המגדל), אבל יש בו אי־סדר, אלימות, כאוס, עוול (השריפה)? אלוהים אמר לאברהם לעזוב את ביתו וללכת ״אֶל הָאָרֶץ אֲשֶׁר אַרְאֶךָּ״, אבל כשהגיע אברהם לארץ זו, פקד אותה רעָב והוא נאלץ לעזבה. יש אולי תכנון, אבל הוא איננו כה מובהק, לפחות לא על פני השטח, וּודאי שאין הוא מובן מאליו.
וכך גם באשר לסיפא של מיל, ״אם הטבע והאדם שניהם יצירי כַּפֶּיהָ של ישות בעלת טוּב מושלם, ישות זו שרטטה את הטבע כתכנית שעל האדם לשפצה, לא לחקותה״. הלוא בדיוק לכך כיוונו חז״ל כשדיברו על בני־האדם כשותפיו של אלוהים בבריאה. הם האמינו שאלוהים הותיר את העולם בלתי־מושלם, כדי שהאנושות תשלים אותו. ביהדות, עמדה זו אינה נחשבת כפירה וגם לא עמדת מיעוט; היא העמדה המקובלת.
ואשר לנסים, דייוויד יוּם היה בוודאי נהנה מגישתו של הרמב״ם, שטען שנסים אינם מוכיחים דבר, מפני שתמיד ישנה אפשרות שמדובר בכישוף, באשליה אופטית וכיוצא באלו. בני־ישראל, אומר הרמב״ם בספרו ההלכתי <b>משנה תורה</b>, האמינו במשה לא בגלל הנסים שעשה. אם כן, מדוע עשה אותם משה? מפני שהם מילאו צורך פיזי, לא צורך מטפיזי. מדוע הוא קרע את ים סוף? כי בני־ישראל היו צריכים להגיע לעברו השני. מדוע הוא הוריד מָן מן השמים והוציא מים מן הסלע? כי העם היה רעב וצמא. המאמין בנסים, גרס הרמב״ם, עלול להיגרר לאמונה בנביאי שקר.
כדי שלא נטעה לחשוב שדעתו של הרמב״ם הייתה דעת יחיד, נעיין בתנ״ך עצמו. שני נביאים, אליהו ואלישע, הקימו מתים לתחייה (מלכים א׳ יז, יז-כד; מלכים ב׳ ד, ח-לז). אבל לא הכתוב ולא המסורת היהודית מסגירים התרגשות רבה מכך. דגש רב יותר ניתן, בשני המקרים, בנסים שאפשרו לנשים עקרות ללדת. כך הוא גם בסיפורי האבות והאימהות בספר בראשית, ובסיפור חנה בתחילת ספר שמואל. מבחינה זו, טיפולי ההפריה המודרניים, כגון הפריית המבחנה, הם הנסים שלנו. איננו צריכים התערבות על־טבעית כדי שנראה את הילדים כמתת אלוה.
התלמוד הבבלי מציג עמדה מרתקת כלפי הנִסִּי. הוא מספר את סיפורו של אדם שאשתו מתה בלדתה. האיש היה עני כל כך, שלא היה לו כסף לממן מינקת. קרה נס, מספר התלמוד, ובחזהו של האיש עצמו נפתחו דדים שהניבו חלב (הנבת חלב אצל זכרים היא, למעשה, תופעה הקיימת בטבע, אך לעתים נדירות ביותר). אך מרתקים יותר מסיפור הנס הם הדברים שהאמוראים אומרים בשוליו. ״אמר רב יוסף, בוא וראה כמה גדול אדם זה שנעשה לו נס כזה. אמר לו אביי, אדרבה, כמה גרוע אדם זה שנשתנו לו סדרי בראשית״.<sup style="color: gray;">5</sup>
אביי, וכמוהו רבים מחכמינו, סבר שלא ראוי שנזדקק לנסים, ולא ראוי שנסמוך עליהם. היהדות היא דת המהללת את החוק: החוק הטבעי, השולט בעולם החומרי, והחוק המוסרי, השולט בעולם האנושי. אלוהים נמצא בַּסדר, לא בהשעייתו הנסית של הסדר הזה. אם תקראו בקפידה את ספר שמות, הספר המכיל את הנסים הגדולים ביותר והרבים ביותר, תגלו שאף לא אחד מהם הביא את בני־ישראל לכדי מצב מתמשך של אמונה וביטחון. פחות משלושה ימים לאחר קריעת ים סוף הם כבר התלוננו שאין להם מים (שמות טו, כב-כד). ארבעים ואחד יום לאחר מעמד הר סיני, הם כבר עשו עגל זהב (שמות לב). אמונה פירושה ראיית הנס שבחיי היומיום, לא ציפייה יומיומית לנס.
וכך קרה שחניכתי אל הפילוסופיה נטולת־האל חוללה פלאים באמונתי. היא ניכשה את גינת הדתיות שלי מכְּסוּת העשבים השוטים שהשחיתה את המדשאה והסתירה את הפרחים. והאמת היא שלא ציפיתי למשהו אחר. אם אלוהים ברא את העולם, קיומו מוכרח להיות תואם את העולם. אם הוא ברא את האינטליגנציה האנושית, לא ייתכן שקיומו יהיה עלבון לאינטליגנציה. אם המתנה הגדולה ביותר שהוא נתן לאנושות היא החופש, הדת שלו אינה יכולה לבסס את מעמדה באמצעות כפייה. אם הוא ברא סדר המתנהל על פי חוקים, הוא אינו מצפה מאתנו להיות תלויים באירועים החורגים מן הסדר הזה.
למרבה האירוניה, דווקא האתיאיסט ברנרד ויליאמס, לימים מנחה עבודת הדוקטור שלי, הוא שהבהיר לי את הסוגיה לעומקה. במאמר שהיה ככל הנראה אחד ממאמריו הראשונים שראו אור, ״הפרדוקס של טרטוליאנוס״, הוא יצא למלחמה כוללת נגד האי־רציונליות שבחיים הדתיים. יעד המתקפה שלו היה הצהרתו המפורסמת של טרטוליאנוס, מאבות הכנסייה, בן המאה השלישית לספירה, <i>Certum est, quia impossibile</i>: ״ודאי הוא, מפני שהוא בלתי־אפשרי״. האמונה מתעלה מעל האי־הבנה.
ויליאמס טען, ובצדק, שברגע שעולים על המסלול הזה, כבר אין אפשרות להבחין בין שטויות קדושות לשטויות סתם. אם אי־אפשר לנסח אמונה מסוימת בצורה קוהרנטית, מה פירוש הדבר להאמין בה? במצב כזה האמונה נעשית, כלשונו של ויליאמס, ״שריקה באפילה, שהשורק אותה אפילו אינו יודע אם מה ששרק הוא מנגינה״.
הרמב״ם השמיע רעיון כמעט זהה שמונה מאות שנה קודם לכן. ב<b>מורה נבוכים</b> הוא מזכיר את העמדה השוללת חיפוש טעמים למצוות בטענה שאם הגיונן של המצוות ניתן להבנה בידי בני־תמותה, אין סיבה להאמין שהן ניתנו בידי האל. לדעת הרמב״ם, עמדה זו אינה ראויה, מפני שהיא מציירת את אלוהים כנחות מבני־האדם: איך אפשר לומר שבני־האדם עושים דברים מתוך סיבות ואלוהים לא?
טענתו השנייה של ויליאמס הייתה מעמיקה אף יותר. הדתות מצפות ממאמיניהן להאמין בשני דברים, ש<b>לא ייתכן ששניהם גם יחד נכונים</b>. מצד אחד, אלוהים הוא נצחי, בלתי־משתנה ועומד מעל לזמן. מהצד האחר, אלוהים מעורב בהיסטוריה. ויליאמס דיבר על המאורעות המרכזיים בכרונולוגיה הנוצרית, אך דבריו נכונים גם לגבי הסיפור היהודי. אלוהים דיבר אל אברהם, נתן לו ילד, היה עם יוסף במצרים, נגלה אל משה בסנה, והציל את בני־ישראל מעבדות. בדרכו המעודנת והאלגנטית אמר ויליאמס בעצם: אינכם יכולים לתפוס במקל בשני קצותיו. או שאלוהים בתוך ההיסטוריה, או שהוא נשגב ממנה. לא שניהם יחד.
כיוון שזו האמירה התיאולוגית היחידה של ויליאמס שאני מכיר, והיות שהוא כתב את הדברים בעודו צעיר למדי, בן עשרים וחמש, לא אתפלא אם יתברר לי שהכרתו זו הייתה אחת הסיבות שגרמו לו לנטוש את אמונתו. עליי, בכל מקרה, היא השפיעה באופן הפוך. זה היה הרמז הראשון שקיבלתי לטיעון ששטחתי בשלושת הפרקים הקודמים. את מה שוויליאמס ראה כסתירה <b>בתוך </b>האמונה, אני זיהיתי כסתירה <b>בין</b> מושג האלוהות היהודי לזה היווני. האל הבלתי־משתנה, המניע שאינו נע, הוא אלוהי אפלטון ואריסטו. אלוהי ההיסטוריה הוא אלוהי אברהם. הם פשוט אינם שייכים לאותה מחלקה. ויליאמס האתיאיסט עזר לי לברר את אמונתי, ועל ידי כך גם לחזקה. הוא עשה עוד משהו — ועליו נדבר מיד.
הצלחתה של הפילוסופיה להפריך את ההוכחות לקיום האל לא הייתה אפוא הדבר שגרם לי לבחון את אמונתי לעומק. דבר אחר במפגש שלי עם הפילוסופיה הוא שדרבן אותי לעשות זאת: נוכחתי בקוצר ידה של הפילוסופיה לומר משהו חיובי ומעשי על השאלות הגדולות של החיים: מי אני? למה אני כאן? לאיזה סיפור אני שייך? באיזו דרך ראוי אפוא שאחיה?
אהבתי את הפילוסופיה, ועודני אוהב אותה. אני קורא פילוסופיה, מלמד פילוסופיה ומוקיר את הפילוסופיה. בקיימברידג׳, ולאחר מכן באוקספורד, למדתי אצל אנשים מבריקים להפליא, ובפרט אצל המנחה שלי בלימודי התואר השני, רוג׳ר סקרוטון, שאני רוחש לו חיבה והערצה. אבל בימים ההם, שלהי שנות השישים ותחילת שנות השבעים, הפילוסופיה הגיעה למבוי סתום. בהשפעת החוג הווינאי והפוזיטיביזם הלוגי, היא ויתרה על השאלות הגדולות. תחת זאת החלו הפילוסופים לבלות את זמנם בבירור משמעותן של מילים. במקום לשאול מה נכון ומה מוטעה, הם שאלו ״לְמה אנחנו <b>מתכוונים</b> כשאנחנו אומרים שדבר זה נכון ודבר אחר מוטעה?״ הפילוסופיה נראתה אז פחות כחיפוש אחר חכְמה, ויותר כמעין לקסיקוגרפיה מסֵדר גבוה. כאילו המחלוקות הגדולות שפילגו בין מיטב ההוגים במשך אלפיים וחמש מאות שנה יכולות להיפתר — או שאנו יכולים להיפטר מהן — אם רק נהרהר כראוי במשמעותן של מילים.
יתרה מזאת: לפעמים העלו אותם בירורים פילוסופיים שלמילים אין, לכאורה, משמעות כלל. ״נכון״ ו״מוטעה״, כך נטען, אינם אלא ביטויי רגש, ואולי אפילו לא זה. השילוב שנקטה הפילוסופיה בת־הזמן בין להטוטנות טכנית ובין נאיביות הוליך אותה למסקנות מרחיקות לכת. ג׳ורג׳ אדוארד מוּר טען שמוסריות היא עניין של אינטואיציה, תוך שהוא מתעלם מכך שלבני תרבויות שונות, ואפילו גילים שונים, יש אינטואיציות מוסריות שונות לגמרי. לאלפרד ג׳ולס אייר הספיקו עשרים העמודים של מסתו ״לשון, אמת ולוגיקה״ כדי להשליך לסל האשפה את האסתטיקה, את השיפוט המוסרי, את המטפיזיקה ואת הדת, משום שהם בנויים על היגדים שאינם ניתנים לאימות סופי, קרי אין להם משמעות. בעיניי, כל זה היה אחת מהשתיים: בדיחה שאינני מצליח להבין, או גסות רוח בממדים מהממים.
אט־אט החל להתחוור לי שכדי למצוא את החכמה שאני מחפש עליי לפנות אל הדת, לא אל הפילוסופיה. התחלתי להבין מדוע. הפילוסופיה מבקשת את האוניברסלי, וחותרת להיגדים שיהיו נכונים בכל המקומות ובכל הזמנים. אלא ש<b>המשמעות מובעת בפרטיקולריות</b>. אין משמעות אוניברסלית. יש חוקים אוניברסליים. ״התייחס לזולתך כפי שאתה רוצה שיתייחסו אליך״, מה שמכונה כלל הזהב, הוא אחד מהם. ״אל תגרום לסבל שאפשר להימנע ממנו״ הוא עוד אחד. אבל חוקים אלו מעטים, רזים ומופשטים מכדי שיכוננו דרך חיים.
היה באוניברסיטת קולומביה פרופסור שנון לפילוסופיה, סידני מורגנבֶּסֶר, שעל פי המסופר מצא דרך מקורית להנחיל לתלמידיו את הרעיון הזה. הוא לקח אותם למסעדה, קרא למלצר, והזמין מרק. ״איזה מרק תרצה?״ שאל המלצר. ״יש לנו מרק עוף, מרק דגים, מרק כרישה, מרק עדשים וחמיצה מעודנת״.
״אף לא אחד מהם״, אמר מורגנבסר. ״אני רוצה רק מרק״.
בין שהמלצר הבין את הבדיחה ובין שלא, הסטודנטים קלטו את הנקודה. יכולה להיות מהות אפלטונית של מרק — מרק באופן כללי, הצורה האוניברסלית של מרק — אך היא שייכת רק לרקיע האפלטוני. בעולמנו זה, אם אתה רוצה ללגום מרק, זה חייב להיות מרק מסוג מסוים. אותו הדבר, כך הבנתי, נכון לגבי משמעויות. המדע עשוי להיות אוניברסלי, אך לא המשמעות. השגיאה הגדולה של הנאורוּת הייתה שהיא בלבלה בין השניים.
אחת ההנאות הגדולות של חיי היא לגלות, כמה שנים לאחר שאני מגיע למסקנה מסוימת, שגם אי אלו הוגים גדולים הגיעו אליה: אלסדייר מקינטאייר ב<b>מעבר למידה הטובה</b>, מייקל וולצר ב<b>ספֵרות של צדק</b>, סטיוארט המפשייר ב<b>מוסריות וקונפליקט</b>, מייקל סנדל ב<b>ליברליזם וגבולות הצדק</b> — כל אלה ספרים שהופיעו בשנות השמונים המוקדמות. ביחד הם החזירו לפילוסופיה את ההיסטוריה שלה ואת ייחודיותה המהותית.
קרה עוד דבר בשנים ההן, ב־1967 ליתר דיוק, שגרם לי למשבר אמונה; לא משבר באמונתי באלוהים, אלא משבר באמונתי באדם. המתח הנורא שחשנו, יהודי העולם, בשבועות שלפני מלחמת ששת הימים, היה חוויה שקשה לתארה באוזני מי שלא חווה אותה. צבאות ערב צבאו על גבולה של ישראל. נשיא מצרים גמאל עבד אל־נאצר חסם את מצרי טיראן ואיים להשליך את ישראל לים. הייתה סכנה אמיתית שישראל תושמד לגמרי. בית הכנסת הקטן שלנו במשעול תומפסון בלונדון היה מלא מתפללים יום אחר יום. יהודים שעד אז לא ראינו שם באו והתפללו מדי יום להצלתה של ישראל. לבסוף, כידוע, ישראל נחלה ניצחון מהיר ומזהיר. ועדיין, הימים ההם היו ימי תמורה לדור שלי. אנו, שנולדנו לאחר השואה, חווינו חרדה משואה שנייה. ואחרי חוויה כזאת הכול משתנה.
באותה תקופה בערך התוודעתי לג׳ורג׳ שטיינר, שהיה אז ראש המחלקה לאנגלית בקיימברידג׳. התנצחתי אתו במועדון הדיבייטינג הוותיק ״קיימברידג׳ יוניון״. הוא פרסם אז ספר מסות ושמו <b>לשון ושתיקה</b>, שגם הוא הותיר עליי רושם גדול. על השואה כתב שם שטיינר שהיא הראתה שההומניסטיקה אינה יוצרת בהכרח הומניות. ״עכשיו אנחנו יודעים״, כתב, ״שאדם יכול לקרוא גתה או רילקה בערב, לנגן באך ושוברט, ובבוקר ללכת לעבודת יומו באושוויץ״. זה היה חדש לי, וככל שהוספתי לקרוא בשנים הבאות, כך הטרידו אותי הדברים יותר.
השואה התחוללה לא רחוק מהכאן והעכשיו שלנו. היא קרתה בלב אירופה הרציונליסטית, הליברלית, אירופה שלאחר הנאורות: אירופה של קאנט והגל, גתה ושילר, בטהובן וברהמס. אחדים ממוקדי הפעילות האנטישמית, כגון ברלין ווינה, היו מרכזיה של תרבות האוונגרד הקוסמופוליטית. הנאצים זכו לתמיכתם של רופאים, עורכי דין, מדענים, שופטים ואקדמאים. יותר ממחצית המשתתפים בוועידת ואנזה בינואר 1942, שבה הוחלט על ״הפתרון הסופי לבעיה היהודית״, כלומר רצח כל יהודי אירופה, היו בעלי תואר דוקטור — חלקם רופאים, חלקם אקדמאים בעלי תואר שלישי. המידע הזה המם אותי. הכרתי אנשים שאיבדו את אמונתם באלוהים במהלך השואה, ואחרים ששמרו עליה. אבל שמישהו יכול עוד להאמין באנושות אחרי אושוויץ — בזאת התקשיתי להאמין.
רבות נכתב על תולדותיה של השנאה שהיטלר רכב עליה. ספריות שלמות יכולות לאכלס את הספרים על האנטישמיות הנוצרית, האנטישימיות הגזענית, ולאחרונה, למרבה הצער, גם האנטישמיות האיסלאמיסטית. אולם הרבה פחות מכך נכתב על סוג רביעי של אנטישמיות, שהרים אף הוא את תרומתו הנתעבת במאות שהוליכו אל השואה. זוהי האנטישמיות <b>הפילוסופית</b>.
אפשר למצוא אותה אצל רוב רובם של הפילוסופים הגדולים של יבשת אירופה בתקופת הנאורות ואחריה. וולטיר קרא ליהודים ״עם בור וברברי, שזה עידן ועידנים משלב את הירודה שבתאווֹת הבצע עם הנתעבוֹת שבאמונות התפלות״. פיכטה (1762–1814) כתב שהדרך היחידה לתרבֵּת את היהודים היא לכרות את ראשיהם היהודיים. עמנואל קאנט תיאר את היהודים בשיחה פרטית כ״ערפדֶיהָ של החֶברה״ וקרא ל״המתת חסד״ של היהדות.
את הֶגל שימשה היהדות כדי להדגים את רעיון ״מוסר העבדים״. ניטשה האשים את היהודים שנתנו לעולם אתיקה של חמלה וחסד, שבעיניו היא ״סילוף״ של המוסר הטבעי, הלוא הוא הרצון לעוצמה. הארסי מכל האנטישמים הפילוסופיים, שהנאצים ציטטו מכתביו דרך שגרה, היה שופנהאואר. הוא תיאר את היהודים כמי ש״אינם טובים מבני־בקר״ וכ״חלאת תבל״, ואמר שיש לגרשם מגרמניה. הלוגיקן גוטלוב פְרֶגֶה כתב ב־1924 (הוא היה אז באמצע שנות השבעים לחייו) כי ״זהו ביש מזל שיש בגרמניה יהודים כה רבים, ושבעתיד יהיה להם שוויון פוליטי מלא עם האזרחים הגרמנים״.
מרטין היידגר, גדול הפילוסופים הגרמנים במאה העשרים, הצטרף למפלגה הנאצית ב־1933. מעט לאחר מכן התמנה לרקטור אוניברסיטת פרייבורג. בין הצהרותיו הראשונות הייתה הקביעה כי ״הפיהרר לבדו הוא המציאות הגרמנית והחוק הגרמני בהווה ובעתיד״. אחרי המלחמה הוא לא ניסה כלל להתנצל על פעילותו הנאצית, על הערצתו להיטלר או על בגידתו בעמיתיו היהודים. הפילוסוף ג׳ונתן גלובר מגדיר את התנהגותו בעניין זה כ״תערובת של שתיקה והתחמקות גרנדיוזית״.
כל זה זועק להסבר. הפילוסופים של הנאורות האמינו שהדעה הקדומה היא מחולאיה של הדת, ושבעידן התבונה — עידן שֶבו, כהצהרת האסיפה הלאומית המהפכנית הצרפתית, ״כל האנשים נולדים ונשארים חופשיים ושווי זכויות״ — אפשר לרפא אותה. מדוע נחל חלום זה כישלון עקבי כל כך ויסודי כל כך?
הנאורות הייתה ״חלום של תבונה״. התבונה היא אוניברסלית. הגיונה חל על כל המקומות בכל הזמנים. הדעה הקדומה, טענו וולטיר ואחרים, מקורה בפרטיקולרי: המקום, הכנסייה, השכונה, הקהילה, אפילו המשפחה; כל אותם דברים שעושים אותנו שונים זה מזה, מחוברים לְדָבָר אחד ולא לדבר אחר. הסובלנות תשרור אפוא רק כאשר ילמדו כל בני־האדם לסגוד לאוניברסלי, ל״אנושות״.
דינו של חלום זה היה להישבר דווקא <b>משום </b>היותו אוניברסלי. עוצמתו האדירה טמונה בכך שהוא מוליך אותנו לחפש תבניות אוניברסליות, שרשראות של סיבות ותוצאות, בתופעות הטבע — מהיקום עד הגנום. לפיכך, החלום האוניברסלי עשה פלאות לעולם מדעי הטבע. אלא שהאדם איננו רק תופעת טבע. נכון: אנחנו גופים, בשר ודם. אבל אנחנו גם בעלי תודעה. ואפילו אם התודעה כולה היא רק פעילות כימית במוח, עדיין היא מאפשרת לבני־האדם לעשות משהו ששום צורת חיים אחרת הידועה לנו אינה יכולה לעשות: להיות בעלי מודעות עצמית, להרגיש בודדים לא רק כשאנו לבדנו, לשאול, לחשוב, לתכנן, לבחור ולשאול ״למה״.
כדי לחשוב אנחנו חייבים להשתמש בשפה ובמה שכרוך בה: קהילות, תרבויות, מוסכמות וקודים. והרי אלה עצמם הם הדברים שהופכים אותנו שונים זה מזה. <b>שפות ותרבויות הן תמיד פרטיקולריות</b>. כל ניסיון לאוניברסליזציה של בני־האדם, להפעלת צורות חשיבה ההולמות את מדעי הטבע כדי להבין בני־אדם, הוא דה־הומניזציה של האדם. משום כך, הפילוסופיה בצורתה האפלטונית־קרטזיאנית־קאנטיאנית אינה מספקת הגנה מפני רצח עם. להפך: כשחוברת אליה שנאה, היא הופכת את רצח העם לאפשרי.
וכך, המפגש שלי עם הפילוסופיה גילה בפניי עולם שאני אוהב ומוקיר עד היום, אבל גם לימד אותי את גבולותיו של עולם זה. חשתי שאני צריך עוד משהו. והשאלה הייתה — היכן למצוא אותו? היכן מוצאים את אלוהים?
חורחה לואיס בורחס חיבר סיפור ושמו ״הדרך לאל־מועתצם״. המשורר והסופר הארגנטינאי מדמיין בו צעיר שנקלע לשכונת מצוקה בבומביי. הוא נמלט ממשהו, איננו יודעים ממה. הוא מוצא מקלט בין אנשים ״מהזן הנתעב ביותר״, ובהדרגה מתרגל אליהם ״במעין תחרות של קלון״. הוא מסתתר ביניהם ונעשה כאחד מהם. פעם אחת, באמצע שיחה שהוא מנהל שם, הוא מזהה צרימה בדיבורו של אחד מבני־שיחו. איזו נימת קול, איזו הַנְגָנה, שלא הייתה שייכת.
<span class="poetry indentAll">לפתע פתאום — בתדהמה הפלאית של רובינזון קרוזו המגלה עקבות אדם על החול — הוא חש שהקלון שוכך מעט: רכות, רוממות נפש, שקט אצל אחד האנשים המאוסים. זה היה כאילו דובר מורכב יותר הצטרף לשיחה.</span>
הוא יודע שבן־שיחו אינו מסוגל להגיע לאותו ״דקורום רגעי״ לבדו, ומשער שמישהו אחר השפיע עליו. האיש הוא ״השתקפותו של חבר, או של חבר של חבר״. הוא מזהה בו את עקבותיה, שאולי נמחו פעמים רבות, של נוכחות מַרשימה כלשהי. ״בגלגלו את הבעיה בדעתו הוא מגיע לידי אמונה מסתורית: באיזשהו מקום בעולם יש אדם שבהירות זו נובעת ממנו; באיזשהו מקום בעולם יש אדם שהוא הבהירות הזאת״. הוא מחליט להקדיש את חייו למציאת האדם הזה.
כך חיפשתי את אלוהים. לא בהוכחות פילוסופיות, בהמחשות מדעיות או בטיעונים תיאולוגיים; לא בנסים, בתעלומות, בקולות פנימיים או בהתגלויות מפתיעות; לא בהשתקת השאלות, הקושיות והספקות; לא באמונה עיוורת או בזינוק קיומי; ודאי לא בנטישת התבונה ובפנייה אל האי־רציונלי. כל הדברים הללו הביאו אנשים רבים אל אלוהים, אבל הם גם הביאו אנשים רבים לסגוד לדברים שאינם אלוהים, כגון כוח ואידיאולוגיה וגזע. במקום לחפש את אלוהים שם, חיפשתי אותו אצל בני־האדם: אצל אנשים שנראו לי כמצביעים אל משהו, או מישהו, שמעבר להם. ב־1931 כתב ויטגנשטיין במחברתו משפט זה: ״בקרב היהודים, ׳גאונות׳ נמצאת רק אצל האנשים הקדושים״. בקיץ 1968 יצאתי לחפש איש קדוש.
נסעתי לאמריקה. הבחירה לחפש איש קדוש דווקא באמריקה תישמע אולי מוזרה — אך אני חיפשתי הוגי דעות יהודים שאינם חוששים להתמודד עם אתגרי הפילוסופיה. באמצע שנות השישים התנהלו בבריטניה ובארצות־הברית פולמוסים ציבוריים בסוגיית ״מות האלוהים״, ויוזמיהם בשני עברי האוקיינוס, היו לא האתיאיסטים אלא דווקא התיאולוגים. כתב העת היהודי־אמריקני <b>קומנטארי</b>, שביקש לתרום לדיון את המבט היהודי, פרסם שורת מאמרים מאת רבנים בולטים. החלטתי לחפש את האיש הקדוש ביניהם, ולפגוש רבים מהם ככל שאוכל. קניתי אפוא כרטיס רב־פעמי של חברת האוטובוסים היבשתית גרייהאונד, וביליתי את הקיץ כולו בנסיעות מעיר לעיר בקנדה ובארצות־הברית, מרב לרעהו, ובהצגת השאלות הגדולות.
בכל אשר פניתי, שני שמות עלו ונשמעו. האחד היה הרב יוסף סולובייצ׳יק, ההוגה הבולט באורתודוקסיה האמריקנית. הוא היה בן לשושלת ידועה של תלמידי חכמים מליטא, שקפץ אל מימיה הזרים של הפילוסופיה המערבית וכתב עבודת דוקטור על האפיסטמולוגיה הבתר־קאנטיאנית. בעקבות עליית הנאצים היגר לארצות־הברית, ושם חנַך דורות של רבנים אורתודוקסיים מודרניים. בין כל היהודים שקנו להם אוריינות בשני העולמות, עולם התלמוד ועולם הפילוסופיה, הוא היה הגדול ביותר.
השם השני היה הרבי מלובביץ׳, הרב מנחם מנדל שניאורסון. כבר אז הוא היה אגדה, בין היתר מפני שעשה מה ששום מנהיג יהודי לא ניסה לעשות עד אז. הוא שלח לכל קצווי תבל שליחים שחיפשו יהודים אבודים או בלתי־משויכים, והשיבו אותם אל תחת כנפי האמונה ככל שעלה בידם. היו יחידים וארגונים שהלכו בעקבותיו ופעלו אף הם לקירוב נידחים, אבל הוא היה הראשון. האנשים שפגשתי דיברו עליו ביראת כבוד.
שניים אלה לא היו רק גדולי הרבנים החיים — זה במִקצה ההגות, רעהו במקצה המנהיגות; הם היו גם שרידים חיים מעולם שאבד ליהדות, עולם הישיבות וחצרות החסידים של מזרח אירופה, שלמעלה מ־90 אחוזים ממנו נחרב בשואה. הייתי נחוש בדעתי לפגוש אותם, ירבו הקשיים המעשיים ככל שירבו, ולבסוף הצלחתי. בשני המקרים, לא נדרש לי זמן רב כדי לחוש שאכן אני שרוי במחיצתה של גדלות.
הרב סולובייצ׳יק, המצוי במדוריה של הפילוסופיה כבחדרי ביתו, דיבר על הצורך ליצור סוג חדש של הגות יהודית, המתבסס לא על קטגוריות פילוסופיות אלא על ההלכה. ההלכה, אמר, היא מחזור הדם של היהדות, היא הדנ״א שלה, והיא הרבה יותר מהַסְדרת התנהגות גרידא: היא דרך להיות בעולם. הפילוסופיה היהודית התבססה בעבר על הפילוסופיה המערבית, ומשום כך החמיצה את ההזדמנות לבטא את מה שייחודי ליהדות: את התמקדותה בַּמעשה הקדוש. שעתיים תמימות דיבר אתי, בלהט אינטלקטואלי ובעמקות שכמותם לא הכרתי בקיימברידג׳.
פגישתי עם הרבי מלובביץ׳ לא דמתה לשום פגישה אחרת. מחציתה הראשונה של השיחה התנהלה כצפוי. שאלתי שאלות, והוא ענה תשובות. ואז, במפתיע, הוא החליף תפקידים והתחיל לשאול אותי שאלות. כמה סטודנטים יהודים יש בקיימברידג׳? כמה מהם מזוהים באופן פעיל עם החיים היהודיים? מה אני עושה כדי לקרב אותם? הוא תפס אותי בלתי־מוכן. אני הייתי במסע אינטלקטואלי פרטי, בלי כוונות נרחבות יותר. התעניינתי בזהות היהודית <b>שלי</b>, לא בזו של אחרים.
התחלתי את תשובתי בהתחמקות אנגלית טיפוסית: ״בסיטואציה שאני מוצא בה את עצמי…״ הרבי לא נתן למשפט להימשך. ״אתה לא <b>מוצא</b> את עצמך בסיטואציה״, אמר. ״אתה <b>מציב</b> את עצמך בסיטואציה; ואם הצבת את עצמך בסיטואציה אחת, אתה יכול להציב את עצמך גם באחרת״. אנחנו מאבדים עכשיו יהודים, הוא אמר, ועל כל אחד מאתנו מוטלת האחריות לעשות משהו בקשר לכך. שנים לאחר מכן סיכמתי את הרגע ההוא באמרי שטעו אלה שחשבו את הרבי מלובביץ׳ למנהיג שיש לו אלפי מונהגים. מנהיג טוב, אמרתי, יוצר קהל מונהגים. אבל מנהיג דגול יוצר מנהיגים. הרבי יצר מנהיגים, ועשה זאת בסדר גודל חסר תקדים בהיסטוריה היהודית.
אלו היו מפגשים מְשַׁנֵּי־חיים. הרב סולובייצ׳יק העמיד בפניי את אתגר החשיבה. הרבי מלובביץ׳ העמיד בפניי את אתגר ההנהגה. אצל שניהם — אף שאיש מהם לא דיבר על כך — חשתי משהו מגודל האבידה שאיבדו החיים היהודיים בשואה. אצל שניהם הרגשתי גם כמה גדול הוא האתגר בהווה, שעה שיהודים רבים מאבדים עניין ביהדותם — דבר שקורה להם יותר מכול בקמפוסים, בשנות לימודיהם האקדמיים. שניהם נשאו עמם את הכובד והמעמקים של הנפש היהודית. היה בהם משהו שהוא יותר מהם עצמם, כאילו מסורת שלמה דיברה מבעד לשפתותיהם. זו לא הייתה ״כריזמה״. זה היה סוג של שפלות רוח. בנוכחותם יכולת להרגיש את השכינה שורה. באוניברסיטה מצאתי ערנות אינטלקטואלית, עידון ושנינה; מצאתי מוחות מושחזים, חדים כתער, מוחות מלומדים למלחמה. אבל שם לא היו אנשים קדושים, אנשים שבדרך לא־ברורה גורמים לך להרגיש גדול יותר.
חזרתי לקיימברידג׳, השלמתי את התואר, התחלתי עבודת דוקטור בהנחיית ברנרד ויליאמס. עברתי לאוקספורד, למדתי תקופה קצרה עם הפילוסופית הקתולית פיליפָּה פוּט שפעלה רבות כדי להחזיר את אתיקת המידות אל מחשבת המוסר, ואז, למשך שנתיים, לימדתי פילוסופיה. אבל זיכרונן של שתי הפגישות ההן בארצות־הברית נשאר אתי, וקרא לי ללמוד עוד על היהדות. וכך ב־1973 אמרתי שלום לכל מה שחלמתי לעשות כאקדמאי, והתחלתי בלימודים ישיבתיים. חמש שנים לאחר מכן הוסמכתי לרבנות. לאחר 13 שנים נוספות התמניתי לרב הראשי לבריטניה. אלוהים המשיך לקרוא ואני המשכתי להיענות, בתקווה שלפחות בחלק מהזמן אני הולך בכיוון הנכון.
חיפשתי את אלוהים במשמעויות. אותן משמעויות המדרבנות בני־אדם לחיות את חייהם מתוך התכוונות למשהו גדול מהם. חיפשתי את מה שמתיו ארנולד כינה ״הכוח שאֵינוֹ אָנוּ, היוצר את היושר״, וחכמינו חשבו עליו בכל פעם שאמרו על מישהו ש״שכינה מדברת מתוך גרונו״. זה יכול להיות אדיבות, רוך, חיבוק נדיב. זה יכול להיות אישור, מישהו שנותן לך את הביטחון להיות עצמך. זו יכולה להיות סליחה, דרך לומר ״כן, שנינו יודעים שזו הייתה שגיאה — אבל זה היה אתמול, והיום אתה יכול לעבוד על זה, ואולי יום המחר יציע הזדמנות לתקן את הנזק שגרמת״. קשה להגדיר מהו הדבר שגורם לנו, כמו שגרם לגיבורו של בורחס, לזהות אצל מישהו את עקבותיה של נוכחות אחרת, גדולה יותר — אבל זה קורה לנו. לפחות אם הרגלנו את עצמנו לחפש עקבות כאלו.
בני הדתות המונותיאיסטיות האברהמיות ידעו תמיד שאת אלוהים, שהוא אינסופי יותר מן היקום, שהוא זקן מהזמן וצעיר ממנו, אי־אפשר להכיר ישירות, למעט במקרים חריגים. הם ידעו שאפשר להכירו בעיקר דרך השפעותיו, ושהחשובה בהן היא ההשפעה על חיי האדם. ובזאת חשתי בפגישות עם הרבי מלובביץ׳ ועם הרב סולובייצ׳יק. אצלם היו עקבות הנוכחות הגדולה בולטות לעין, ומשום כך הם זכו להערכה רבה כל כך בקהילה היהודית האמריקנית. אבל עם השנים למדתי למצוא את עקבות הנוכחות האלוהית בגילויים מסוגים רבים אחרים. מצאתי אותם בקהילות המגלות אכפתיות, בחסדים הנעשים לאדם זר, אצל אנשים הנוגעים בחיינו, ואולי רק לרגע, כשהם עושים את המעשה או אומרים את המילה שמובילים אותנו בבטחה אל מעבר לתהום הבדידות או הסָפֵק העצמי.
שם אני מוצא את אלוהים בהיסטוריה היהודית. יש אצל היהודים איזו גדולה, איזו אצילות, איזה להט הרואי שלכאורה אינם מתיישבים עם האופי הווכחני, העצבני וקשה העורף של העם הזה. אנו פוגשים אותם אצל פליט עברי הרועה את צאן חותנו במדבר במדיין, אצל בולס שקמים אחד מתקוע, אצל שואב מים מבבל, אצל סוחר יינות בצרפת של המאה האחת־עשרה, במאה כפרים ברוסיה של המאה השמונה־עשרה — בקיצור, אצל משה רבנו, הנביא עמוס, הלל הזקן, רש״י, חסידי הבעל שם טוב, ואצל אחרים בכל דור ודור. פעם אחר פעם, לעתים בתנאי פרך ועוני, הרוח היהודית מולידה מילים ומעשים קורני יופי זוהֵר. היהודים, שגודל ממלכתם כגודל מדינת הגמדים, ראו עצמם מלכיו של חלל אינסופי.
אינני חושב שאפשר לתלות זאת בעניינים כגון זהותם של היהודים, מקומות מגוריהם או קורותיהם. בדרך כלשהי נגעה בהם תחושה של ייעוד, של חזון על אלוהים ועל העולם, שהפכה אותם, לעתים אפילו נגד רצונם, לעם המערער על חוקי השקיעה והנפילה של ציביליזציות. עצם קיומם נראה כמעיד על משהו כביר ובל ישוער שהם נשאו בקרבם ביודעין או בלא יודעין. הם נהיו מה שכינה ישעיהו ״עדי ה׳״. ההיסטוריה שלהם, הישרדותם נגד כל הסיכויים, תעוזתם המחשבתית ושאיפותיהם האוטופיות, כל אלה היו לאותות של שגב.
ועם זה, צריך אדם להיות צר מוחין כדי שלא לראות יופי וחכמה באמונות שאינן שלו. זכיתי בהשראה רוחנית בהתוודעי לסיקים המציעים מחסה לעניים בארמיצר, לנוצרים הבונים בתים לחסרי בית ברחבי העולם, להינדים המקיימים את מצוות הסֶוָה ומגלים חמלה כלפי אומללים, לחכמתן המלכותית של המסורות הסיניות הגדולות הקונפוציאניזם והטאואיזם, ולאומץ שמפגינים מוסלמים רבים ממכריי הנאבקים בקיצונים שבתוך קהילותיהם. ההכרזה שכל אדם נברא בצלם אלוהים מופיעה בתורה עוד לפני הברית האוניברסלית עם נוח בבראשית ט והברית הפרטיקולרית עם אברהם בבראשית יז — ללמדנו שאנושיותנו קודמת לזהותנו הדתית, תהא אשר תהא.
כיצד זה אנו מוצאים משהו ראוי לציון בחייהם של אנשים אלו, ולא, למשל, אצל פוליטיקאי המקווה לזכות בקולותינו, אצל עורכת דין שעושה את עבודתה, או אפילו אצל חייל המסַכן את חייו למען מולדתו? מפני שהמדענים והפילוסופים צודקים כנראה באמרם שאנשים פועלים על בסיס אינטרס עצמי רציונלי. כולנו שואפים, לאו דווקא באופן מודע, להוריש את הגנים שלנו לדור הבא. כולנו, כיחידים וכקבוצות, שבטים, אומות וציביליזציות, נתונים במאבק הישרדות דרוויניסטי. את כל זה אנו יודעים, וגם אבות אבותינו ידעו, גם אם המינוח ששימש אותם להסביר זאת השתנה לאורך הדורות.
אולם פה ושם אנחנו נתקלים במעשים, באנשים, בסיפורי חיים, שכמדומה מגיעים ממקום אחר, שמשיבים רוח גדולה יותר. הם מצטרפים לסיפור שסיפרנו בפרק הראשון, על אל שבורא את העולם באהבה, שמאמין בנו, שקורא לנו להעפיל בסולם החזון, ושסולח לנו כשאנו נופלים, כי איך אפשר שלא ניפול; האל שהיצירתיות שלו מתבטאת בהצטנעות, בהשארת מקום לאחֵרוּת שהיא אנחנו. לכך אין שום קשר לחוקים הפיזיקליים, דרוויניסטיים ואחרים, השוררים בעולם הביולוגי — אך יש לכך קשר עז ליצירת משמעויות מתוך איחוד של נפשות המאוגדות בנאמנות ובאהבה. סטיבן ג׳יי גוּלד וריצ׳רד לבונטין משווים את פרצי הפריחה הללו של הרוח לסְפַּנְדְרֶלים, משולשי האבן הקישוטיים הממלאים את החלל שבין קשת לכרכוב שמעליה: הם מייפים את הבניין, כלומר את החיים, אך אין להם כל תרומה בנשיאת המשקל שלו. אולם כמו רוב הבריות, גם אני רואה חריגות רוח אלו כגאולתם של החיים, כהעלאתם ממדרגה של קיום גרידא למדרגה של שותפות עם האלוהי. כמו שאמר ישעיה ברלין, גם בקליטת רוחניות יש אנשים שהם חירשים לצלילים. אין סיבה לצפות שכל אדם יאמין באלוהים, או בנשמה, או במוסיקה של היקום השרה את פלא קיומו.
אלוהים הוא הקול הרחוק שאנחנו שומעים, ומנסים להגביר, במערכות המשמעות שלנו; כל תרבות, ציביליזציה ואמונה והמערכות שלה. אלוהים הוא האחד שבתוך הרבים; האחדות שבלב הרבגוניות שלנו; הקריאה המובילה אותנו במסע אל מעבר לעצמי שלנו ודחפיו, המכניסה אותנו בשערי האחרוּת ומרחיבה בכך את העצמיות שלנו, המעודדת אותנו לשאוף להיות כלי שדרכו תושפע ברכה אל העולם, לתת הודיה על נס ההֱיוֹת ועל הקרינה הנוהרת מכל מפגש בין־אישי של אישור, של סליחה ושל אהבה.
אם כן, איך אנו יכולים להבין את הרציונליות של האמונה הדתית, אם אכן יש דבר כזה? למרבה האירוניה, גם הפעם מי שהוליך אותי אל התשובה היה ברנרד ויליאמס. באחת ממסותיו הידועות ביותר, ״מזל מוסרי״, הוא כתב על הצייר פול גוגן. כשהיה גוגן בן שלושים ושבע, בשיאה של קריירה מוצלחת כסוחר מניות, עזב את אשתו ואת חמשת ילדיו כדי להקדיש את כל זמנו לציור, תחילה בפריז, אחר כך באַרְל, ולבסוף בפולינזיה, שם מת.
ויליאמס הציג שאלה: מהו הדבר שהיה מצדיק את החלטתו של גוגן? הוא נעשה לאחד מגדולי הציירים בזמנו, והדבר גורם לנו לחשוב שהוא פעל נכון. אבל הוא גם עלול היה שלא להיעשות צייר דגול. אולי היה מתברר שאין לו די כשרון. גוגן לא יכול לדעת זאת מראש. איש מאתנו אינו יכול. איננו יודעים אם אנו יכולים להיעשות לדבר מה, עד שאנחנו מנסים להיות כאלה. המזל אפוא הוא שהצדיק את החלטתו של גוגן. מכאן שבחיים המוסריים יש מקום למזל.
ניתוח זה נראה לי לקוי. לשאלה אם גוגן נעשה אמן גדול אין שום קשר לשאלה המוסרית אם יש הצדקה לעזיבת המשפחה. אפשר לומר שכאמן הוא היה ראוי להערצה, אבל כאדם — לא כל כך. ההיסטוריה גדושה בדוגמאות דומות. ייטס ניסח זאת באופן קולע:
<span class="poetry indentAll">מִשֵּׂכֶל הָאָדָם נִדְרֶשֶׁת הַבְּחִירָה <br/>בֵּין צֶמֶד שְׁלֵמֻיּוֹת: חַיִּים — אוֹ יְצִירָה. <br/>אִם בַּשְּׁנִיָּה בָּחַר, וִתֵּר עַל מִבְטָחוֹ שֶׁל <br/>מִשְׁכַּן הַבֶּטַח לְטוֹבַת כְּמִיהָה בַּחֹשֶׁךְ.</span>
לא יכולתי אפוא לקבל את הטענה שמקרהו של גוגן מוכיח שיש למזל מקום בתחום השיפוט המוסרי. למסקנה אחרת דווקא כן הגעתי.
מקרהו של גוגן מראה שתיתכנה החלטות מכריעות, משנות־חיים, ״קיומיות״ כפי שנהגנו לקרוא להן, שאינן יכולות להיות רציונליות, מפני שחלק מהנתונים הנדרשים לקבלת הכרעה רציונלית אינם ידועים בשעת ההחלטה, והם עתידים להתברר רק לאחר מעשה. גוגן אולי שיער שטמונה בו גאונות אמנותית, אך לא יכול היה לוודא שיש בכך ממש לפני שיכריע להסתכן ולהתמסר לחלוטין לאמנות. אני אולי יודע מי אני ומה אני, אבל אינני יכול לדעת מראש למי או למה אני יכול להיעשות. כדי לדעת זאת יש סיכונים מסוימים שעליי לקבל עליי, סיכונים שרק לאחר מעשה אדע אם הייתה הצדקה להסתכן בהם — ואולי אפילו לאחר מעשה לא אדע. גוגן, כמו גם עמיתו ון־גוך, לא זכו לראות בימי חייהם את ההכרה בגאונותם.
עובדת חיים זו אינה שולית. היא נמצאת בלבו של כל מאמץ יצירתי. כשווטסון וקריק התחילו לחפש את הדנ״א הם לא יכלו לדעת שיגלו אותו. קולומבוס לא יכול היה לדעת שיגלה את אמריקה לפני שהפליג מערבה. כפי שכתב קרל פופר ב<b>דלות ההיסטוריציזם</b>, את העתיד אי־אפשר לחזות, שכן מה שיקרה בו תלוי בתגליות שאינן ניתנות לחיזוי, כי אילו היו ניתנות לחיזוי היו מתגלות כבר עתה. זו הסיבה שכל ניסיון לשער את טיבם של ״הימים שעוד נכונו לנו״ הוא במקרה הטוב ניחוש, ובדרך כלל ניחוש גרוע.
לא מזל היה לגוגן, אלא <b>אמונה</b>: אמונה בעצמו, באמָנותו, במקצועו. במבט מבחוץ נתיב חייו עשוי להיראות כמו מזל: הרי כך טען ויליאמס. אבל גוגן לחלוטין לא ראה את זה כך. האם אלה העוסקים במחקר מדעי, או כותבים רומן, או מקימים עסק חדש, או מתחתנים, מאמינים במזל? ודאי לא כולם. אם המזל היה שליט בעולם, היינו כולנו סטואיקנים או אפיקורסים, השומרים על עצמנו מפני זעם המזל באמצעות מזעור סיכונים והימנעות מכל מעשה שעלול להיגמר שלא כמקווה. אם אנו מבקשים להבין את אלה המסתכנים למען עניין שהם מרגישים שנקראו להירתם אליו, המזל הוא הכיוון הגרוע ביותר לחפש בו את ההסבר.
לא על סמך המזל מסתכנים אנשים אלו, אלא מתוך אמונה. אמונה שהמאמץ משתלם, שיש ערך להתמסרות, שאין יצירתיות בלי הסתכנות ואין הסתכנות בלי כישלונות מזדמנים. האמונה איננה התיימרות לדעת דברים שאפשר לבררם לאשורם באמצעים מדעיים. היא גם איננה היתלות במה שאיננו ניתן להפרכה, כזו המקנה לאדם חסינות מפני כל אפשרות שיתגלה שטעה. האמונה היא התגובה האנושית לתופעה המגדירה את המצב האנושי, הלא היא האי־ודאות היסודית המלווה את חיינו כל עוד אנו הולכים אל אותה ארץ לא־נודעת הקרויה עתיד.
אנחנו יודעים הרבה, אבל יש דבר אחד שלעולם לא נוכל לדעת: מה יביא עמו המחר. האמונה היא הנוטעת בנו עוז להתמודד עם המחר: ״גַּם כִּי אֵלֵךְ בְּגֵיא צַלְמָוֶת לֹא אִירָא רָע כִּי אַתָּה עִמָּדִי״ (תהלים כג, ד). זו הייתה האמונה שהניעה את אברהם ושרה לעזוב את ארצם, את מולדתם ואת בית אביהם, וללכת אל יעד בלתי־ידוע בעקבות קריאה אלוהית. היא זו שהניעה את משה לעזוב את מסלול חייו כנסיך מצרי או כרועה מדייני ולהוליך את עמו אל החופש. האמונה היא מה שמניע אנשים להגיע להישגים גדולים המשטים בסבירות וביכולת החיזוי.
<b>האמונה איננה ודאות. האמונה היא האומץ לחיות עם אי־ודאות</b>. לעולם אין היא קלה. גיבורי המוסר הגדולים, וכמוהם גדולי האמנים והמדענים וההוגים, וכמוהם כל מי שהחליט לחיות חיים של ערכים נעלים, חווים כישלון אחר כישלון, אכזבה אחר אכזבה. גדלותם נובעת מהסירוב שלהם להתייאש. כמו יעקב בדברו אל המלאך שנאבק עמו, הם אמרו לגורלם, ״לֹא אֲשַׁלֵּחֲךָ כִּי אִם בֵּרַכְתָּנִי״ (בראשית לב, כו). היהדות נבנתה על האמונה הזאת. היהודים סירבו לוותר על אלוהים, ואלוהים סירב לוותר עליהם. הם עדיין נאבקים. וכמוהם כל אנשי האמונה.
המדע מציע הסברים. הדת מציעה משמעות. כפי שגילה ויקטור פראנקל באושוויץ, למצוא משמעות בחיים פירושו לשמוע קריאה. ״לאחר ייאוש, אדם אינו צריך לשאול 'מהי משמעות חיי?׳ אלא להבין שהוא עצמו זה שנשאל״. אלוהים קורא כל אחד מאתנו למשימה; הוא שואל כל אחד מאתנו ״אייכּה״. אבל כדי לשמוע את הקריאה הזאת, עלינו ללמוד להקשיב. וכשאנו שומעים אותה, לעולם איננו יכולים לדעת בוודאות ששמענו נכון. לעולם איננו יכולים להיות בטוחים לגמרי שהקול היה קולו של אלוהים. משום כך סממניה העמוקים ביותר של האמונה הם ענווה ולא יהירות, הסתכנות ולא ודאות. יתרה מכך, אף פעם איננו יכולים לקבל התחייבות מראש שהמסע שאנחנו יוצאים אליו בעקבות הקריאה אכן יוליך אותנו ליעד המבוקש. וזאת — בעיית גוגן — היא הסיבה שאנחנו צריכים אמונה. אני חב תגלית זאת למורי, ברנרד ויליאמס, אולי גדול האתיאיסטים בזמננו.
כל הדברים שלמדתי על אמונה בימי חיי שכנעו אותי שמדע הבריאה — הקוסמולוגיה — הגם שהוא מופלא, עדיין מקומו מִשְׁנִי לעומת עצם הפליאה על שאלוהים הרשה לעצמו להסתכן בבריאת יצור בעל חופש להמרות את פיו ולהשחית את עולמו. יאמין האדם באלוהים ככל שיאמין, נראה שאמונתו לא תגיע למדרגת אמונתו של אלוהים באדם, האמונה שהדריכה אותו כשהחליט להציב את האדם כשומר העולם על מרחביו ותפארתו. אנחנו קיימים בגלל אמונתו של אלוהים בָּנוּ. על כן אני מזהה בפניו של כל אדם את חותמה של האהבה האלוהית, אותה אהבה המדרבנת אותי לנסות, בכוחי הדל, לאהוב גם אני. אינני מכיר עוד דבר שמצליח במידה כזו לרומם אותנו אל מעבר לעצמנו ולחולל מעשים שאות השגב טבוע בהם. אלוהים שוכן בכל מקום שאנו פוקחים בו את עינינו לקרינת האור שלו, ואת לבבנו — לאהבתו.
<h2>חלק שני; מדוע זה חשוב?</h2>
<h3>פרק ה; מה אנו עלולים לאבד?</h3>
<span class="poetry indentAll">סילוקו של אלוהים, כשהוא עקבי ונעשה מתוך עיון, גוזר על האדם חורבן, במובן זה שהוא מחסל את כל מה שנהגנו להחשיב כמהותה של האנושיות, או שולל ממנה את משמעותה: חיפוש האמת, ידיעת טוב ורע, התביעה לכבוד אנושי, התביעה ליצור משהו שיעמוד בפני הרסנותו האדישה של הזמן. (לשק קוֹלָקובסקי)</span>
כשהייתי סטודנט החליט אחד מחבריי, יהודי דתי שאיבד את אמונתו, לערוך ניסוי מדעי כדי לברר אחת ולתמיד אם אלוהים קיים או לא. הוא לחץ בשבת על מתג הדלקת האור. שום דבר לא קרה, לבד מכך שהאור דלק. אני משער שהוא חש הקלה כשנוכח לראות שאלוהים לא הכהו אפיים ארצה. הוא הוכיח לשביעות רצונו שאין אלוהים.
לימים חזר לאמונתו. הוא הבין שהדברים אינם פשוטים כל כך. כשאתה מפסיק להאמין באלוהים, אין שום פרץ פתאומי של אור או חושך. העולם ממשיך במהלכו כמימים ימימה. השמים אינם נופלים. השמש מוסיפה לזרוח. החיים נמשכים. אבל משהו הולך לאיבוד בכל זאת, משהו חשוב שנותן לחיים חיבור, עומק ותחושה של תכלית. משהו שנותן לך הרגשה שאתה משתתף במהלך כביר ורב־משמעות.
<b>כשאנו מאבדים את אלוהים, מה עוד אנו מאבדים?</b> מה אנו מאבדים כקבוצה, ומה כיחידים? זאת השאלה שאני מציב בפרק זה ובפרקים שאחריו.
האבדן אינו ניכר לעין מיד, אבל ערכנו האנושי מתכרסם בסמוי. פוליטיקאים מודדים את ערכנו על פי הפתק שאנו תוחבים למעטפה בקלפי, כלכלנים מודדים אותנו על פי תלוש המשכורת שקיבלנו, פרסומאים על פי הרגלי הקנייה שלנו, ואנשי התרבות והבידור על פי התנהלותנו בשעות הפנאי. העולם שמחוץ לדת אינו מציע שום בסיס יציב למתן ערך בלתי־מותנה לאדם; שום בסיס שימלא את התפקיד שרעיון צלם אלוהים ממלא בדתות המערב. אמנם רבים ניסו ליצור חלופה חילונית, אבל כל הניסיונות הללו סופם היה לנחול כישלון. אף לא אחד מהם החזיק מעמד תחת לחץ. בעת החדשה הוכח הדבר ארבע פעמים, בארבעת הניסיונות הגדולים של יצירת סדר חברתי חדש על בסיס חילוני: המהפכה הצרפתית, ברית־המועצות הסטליניסטית, גרמניה הנאצית וסין הקומוניסטית. כשהקודשים מושלכים למדורה, חיי אדם עולים באש.
בעתיד הנראה לעין לא צפוי להתווסף ניסיון חמישי לסדרה האכזרית הזאת, אבל ציביליזציות יכולות למות לא רק בחבטה אלא גם ביבבה חרישית. הן יכולות לגסוס באטיות כזו, שרק יחידי סגולה יבחינו בכך. כשאמונה דתית מסתלקת מהעולם קורים חמישה דברים, בהדרגה ובאין רואה. חמישה סימנים שאינם ניכרים מיד, שכן הסדר החדש מכריז על עצמו כמעוזו ומשגבו של כבוד האדם. הוא מרומם את האוטונומיה, את חופש הבחירה ואת זכויות הפרט. הוא יוצר תרבות של אינדיבידואליזם. וכך, בשלב הראשון, נראה כאילו המעבר מתרבות דתית לתרבות חילונית היטיב עם כבוד האדם.
אבל עם הזמן מגלים האנשים שבסדר החברתי החדש הם פגיעים ובודדים יותר. קשרי נישואים מתפוררים. קהילות מזדקנות ונחלשות. חסרה לאנשים מערכת מהותית ויציבה של תמיכה. הם מוצאים עצמם שייכים לקהילה של בודדים, או אפילו לעדר אלקטרוני. הם צפים על גלי האפנה. הם מתלבשים בצורה אחידה באופן מוזר. הם חושבים בצורה אחידה באופן מוזר. כדי לערער על הקונצנזוס נדרש עתה יותר אומץ מכפי שנדרש בימים שהאמונה כוננה את המצפון. בכל מקום שנביט, באמנות, במוסיקה, בשירה, באופן בילוי הפנאי, החיים נראים שטחיים יותר מכפי שהיו. הם נעשו למשחק של עטיפות. ואז החיים עצמם נעשים זולים, כשבאות ההפלות והמתות החסד. זהו לעתים קרובות אות האזהרה הראשון; הסימן הראשון.
הסימן השני הוא אבדן הפוליטיקה של הברית: הרעיון שהחברה היא מקום שבו יש לכולנו אחריות קולקטיבית לַטּוֹב המשותף. בחברה של ברית, לאזרחות יש ממד מוסרי. היא כרוכה בנאמנות ובנכונות להקריב למען אחרים. לפוליטיקה של הברית יש שורשים דתיים עמוקים, אם כי בדרך כלל אין הם מבצבצים מעל פני הקרקע. כשהשורשים הללו נכרתים, צומחת במקום פוליטיקת הברית פוליטיקת החוזה, שבה המדינה נעשית ספק שירותים בתמורה למסים, והמפלגות נעשות למעין חברות עסקיות המתחרות על לבו של הצרכן מי תספק את השירות הטוב ביותר או לחלופין תגבה את המחיר הנמוך ביותר. הציבור מפתח ציניות כלפי הפוליטיקאים, ומבטו מופנה פחות ופחות אל הפוליטיקה ויותר ויותר אל חייו הפרטיים. החברה מתפוררת לכדי אוסף של קבוצות לחץ, וחדלה לשמש מגדיר זהות ממשי. להיות בריטי או צרפתי או איטלקי משמעו כיום <b>היכן</b> נמצא אדם, ולא <b>מיהו </b>האדם.
הסימן השלישי הוא אבדן המוסריות. אין פירוש הדבר שאנשים נעשים בלתי־מוסריים. לחלקם, דתיים כחילונים, זה אכן קורה. אך לרוב האנשים — שוב, דתיים וחילונים כאחד — זה לא קורה. אינני סבור שאדם צריך להיות דתי כדי להיות מוסרי: בעיניי, טענה זו היא הוצאת דיבת האנושות רעה. רוב האנשים נשארים מוסריים, אבל קורה דבר אחר: מילים שהיו פעם הרות עולם מתחילות לאבד ממשקלן. מילים כמו חובה, מחויבות, כבוד, יושרה, נאמנות ואמון. אם יש דבר שאתה יכול לעשות והוא משתלם לך, והאחרים עושים אותו בכל מקרה, ובכל זאת אתה נמנע מלעשותו כי הוא נראה לך בלתי־מכובד, מפר אמון או ״דבר שאנשים הגונים לא עושים״ — אתה תיחשב לאדם משונה. אולי יהיו אנשים שיכבדו אותך על התנזרותך, אבל הם יחשבו שאתה עוף מוזר ששרד מעידן אחר.
הסימן הרביעי הוא אבדן הנישואים. בחברה חילונית, אין קדושה במערכות יחסים. הנישואים הם עוד אחד מסוגי החברוּת שאפשר לבנות ולפרק בלי התרגשות מוגזמת. הרעיון של נישואים כמחויבות, כנאמנות ברובד העמוק ביותר של הווייתנו, נעשה קשה להגנה וקשה להבנה. וכך פחות אנשים מתחתנים, יותר נישואים נגמרים בגירושים, פחות אנשים — ובפרט פחות גברים — שומרים כל ימיהם על זיקה לילדיהם, והקשרים בין הדורות מידלדלים. אם תשוו בין סונטות האהבה שנכתבו במאות השבע־עשרה, השמונה־עשרה והתשע־עשרה ובין מילותיהם של שירי פופ עכשוויים על עניינים שבינו לבינה, השוני יצליף על פניכם הנדהמות. הוא דומה לַשוני שבין אהבה ובין מין. מי שחי בעולם המשתקף בשירי הפופ יתקשה להבין על מה בכלל דיברו כל אותם משוררים נושנים.
החמישי הוא האפשרות לחיים משמעותיים. אינני מתכוון כאן לחיים כמימוש עצמי. כאלה יש גם יש בתרבות החילונית של זמננו. כוונתי היא לחיים עם משמעות שבאה מחוצה לנו, שבאה כקריאה, כשליחות, כתכלית. ודאי, אפשר להיות חילוני גמור ועדיין להרגיש תחושת שליחות — ללמד, לרפא, להיאבק בעוול או בעוני. אבל יש בתחושה הזאת שמץ של חריגה טרנסצנדנטית, מפני שהחיים כשהם לעצמם אינם משמיעים לנו קריאה. היקום שותק. הטבע אילם. החיים אינם מציבים שום דרישות בפנינו. הרעיון של ״היקָראות״ לשליחות הוא אחד השרידים האחרונים של הזיכרון הדתי שעוד מצויים בתרבות החילונית. מערכת חיים חילונית לחלוטין לא הייתה מותירה מקום לרעיון זה, ולא הייתה מוצאת בו משמעות.
כפי שכתבתי במבוא, בכל הסימנים הללו שפירטתי אינני מתכוון לבטא דיכוטומיה חותכת. יש אנשים חילונים לגמרי החיים חיים מאושרים הספוגים בתחושת ייעוד — ואפילו חיים אלטרואיסטיים והרואיים. הטוּב האנושי חולַק בלי גבולות, ואני מתקשה לכבד אנשים דתיים שאינם מכירים בכך. ויש, מנגד, אנשים דתיים החיים חיי אומללות רדופי אשמה. יש לא־מעט חברות חילוניות שהחופש בהן גדול מזה השורר בחברות דתיות. למען האמת, הדימוי של חברה דתית במאה העשרים ואחת הוא דימוי של משטר דכאני, שולל זכויות ואפילו אכזרי, ואין לי שום דבר לומר להגנתן של חברות דתיות שהן אכן כאלו. הן מפֵרות את החוק של אמונת אברהם, שאעסוק בו בהרחבה בפרק יג, החוק האומר שאסור לדת לצבור כוח. הדת כפי שאני מסביר אותה היא התנגדות עקרונית לרצון לעוצמה. האמונה עניינה חיים של דו־קיום נינוח המוותר על השימוש בכוח.
דרוש לנו סוג של איזון: מרחב ציבורי שבו כולנו זוכים לאותה מידה של כבוד, בלי תלות באמונותינו או באי־אמונותינו — וחברה אזרחית רבגונית אך ערנית שבתוכה אנו מתאגדים, לעתים על פי השתייכות דתית אך לא תמיד, במשפחות, בקהלי־מתפללים, בקהילות, בשכונות ובבתי ספר. אלה הם המקומות שהשכינה מאירה לנו בהם, אותה נוכחות אלוהית המברכת את חיינו המשותפים ומצרפת אותנו, הרחק בזמן ובמרחב, אל המעגלים הרחבים יותר של בני־אמונתנו: אל המשפחה האמונית המורחבת שלנו. אלה הם המקומות שהמשמעות נוצרת בהם. אלה הם המקומות שאנחנו מגלים בהם את המרחב המקודש המפגיש את העצמי והזולת בחיבוק אלוהי.
זמן רב מאוד נחוץ היה למערב כדי לפתח את האיזון הזה. עכשיו נשקפת לנו סכנה שנשכח מה קורה זמן מה לאחר שמאבדים אותו.
פרידריך ניטשה היה האתיאיסט הישר ביותר בעידן המודרני. הוא היה מאותם מתי מעט שבאמת הבינו את גודל השינוי שהציביליזציה האירופית עתידה לחוות כאשר תאבד את הבסיס הרוחני שלה, הבסיס שעליו נבנתה למן התנצרותו של הקיסר קונסטנטינוס בשנת 312. בפסקה המפורסמת בספרו <b>המדע העליז</b>, שבה הוא שם בפי מטורף את ההכרזה הראשונה על מות האלוהים, הוא מבטא אימה כנה:
<span class="poetry indentAll">מת האלוהים! אלוהים לא יחיה עוד! ואנו הרגנוהו! נתנחמה, אנו הרוצחים שברוצחים! הקדוש והאדיר מכל מה שהיה לו לעולם עד כה, דמו נשפך במו סכיננו — מי ימחה דמים אלה מעלינו? אי מים אשר יוכלו לטהרנו? אילו טכסי כפרה, אילו משחקי קודש ניאלץ להמציא? האם אין גדלותו של המעשה גדולה מיכולתנו? האם לא דין הוא, כי אנו עצמנו נהיה לאלים על מנת להיראות כראויים לה, לגדלות זו?</span>
<b>מקבת</b> של שייקספיר מהדהד בשורות אלו בקולי קולות. וכמו ליידי מקבת, גם ניטשה עצמו יצא בסופו של דבר מדעתו, ובאחת־עשרה שנות חייו האחרונות היה חולה נפש. ניטשה פרסם את <b>המדע העליז</b> ב־1882. עד אז, רבים מגדולי האינטלקטואלים איבדו את אמונתם. בבריטניה היו ביניהם ג׳ורג׳ אליוט, מתיו ארנולד, וכן מי שהשפיע עמוקות על הגותו של ניטשה אף שהאחרון סירב להודות בכך, צ׳רלס דרווין.
ניטשה חשב שהבריטים לא תפסו את גודל ההתרחשות. בייחוד ציין את ג׳ורג׳ אליוט, ״אישה מוּסרנית״ כלשונו, שלא הבינה שאבדן האמונה הנוצרית מוביל בהכרח לאבדן המוסריות הנוצרית. ״הנצרות היא שיטה, מקשה אחת של ראיית ומחשבת דברים. הפקעתָ מתוכה מושג מרכזי אחד, את האמונה באלוהים, את הכול שיברתָ: שום דבר שבהכרח לא נותר בין אצבעותיך״. לאירופה, כך האמין ניטשה, תהיה רק ברירה אמיתית אחת: לחזור אל האתיקה היוונית־דיוניסית שהוא עצמו דגל בה, קרי הרצון לעוצמה.
ניטשה לא היה דמות שולית בתולדות ההגות האירופית. אם עלינו להכתיר אדם אחד כנביא המוסר — או האנטי־מוסר — הבכיר של העידן המודרני, אין ספק שזהו ניטשה. מנחה עבודת הדוקטור שלי, ברנרד ויליאמס, העריץ אותו ואמר שהיה רוצה לצטט מדבריו מדי עשרים דקות. לבהירות שראה בה את תוצאות נטישתה של האתיקה הנוצרית לא היו מתחרים. ניטשה חרץ בלי היסוס את המסקנה הדרוויניסטית. החזק מוכרח לחסל את החלש. העיקרון הנוצרי של אכפתיות כלפי החלש נוגד את הטבע ואת ההיגיון של העוצמה. הרעיון הנוצרי של אהבה אוניברסלית לאנושות משמעו למעשה ״העדפת כל הסובל, הכושל, המנוון: אהבה אשר כזאת דלדלה והחלישה בפועל את הכוח ואת האחריות ואת החובה העליונה להקריב בני־אדם״.
ב<b>הרצון לעוצמה</b>, שניטשה פרסם ב־1888, יש פסקה מבעיתה:
<span class="poetry indentAll">הלאו המקראי ״לא תרצח״ הוא תמים ביחס לרצינות הלאו של החיים המוטח כלפי הדקדנטים ״לא תולידו״… החיים עצמם אינם מכירים בסולידריות, כ״שוויון זכויות״ בין חלקי אורגניזם בריאים ומנוונים. את המנוונים מן ההכרח לעקור — או שכל הגוף יאבד. — רחמים על הדקדנטים, שוויון זכויות גם ליצורי נפל — זה יהא בגדר מעשה בלתי־מוסרי ביותר, ממש סתירת הטבע בבחינת מוסר!<sup style="color: gray;">7</sup></span>
כשהמצפון הנוצרי יחוסל, בני־האדם ייאלצו להיעשות אכזרים, ערלי לב, קשים; יכפו את רצונם על אחרים; יחסלו את הנכים, ואת כל מי שיכריזו עליו כתת־אדם; וימליכו עליהם את האלימות שהמצפון הנוצרי סירס שנים רבות כל כך.
הייתה לניטשה תחושה מוקדמת שטרגדיה כלשהי, עצומת ממדים, תתרחש בגרמניה כשמות הנצרות יגיע למיצויו המלא. הוא כתב, ״יבואו ימים בהם שמי יהא מזכיר משהו מזעזע, משבר שלא היה כמותו עלי אדמות, התנגשות מצפונית עמוקה מאין כמוה, הכרעה שנצטוותה נגד כל מה שהאמינו בו, שתבעוהו, שקידשוהו עדי אז. לא אדם אני, חומר נפץ אנכי״.<sup style="color: gray;">8</sup>
לו היה ניטשה בדעת יחיד נידחת, אפשר היה לחשוב שדבריו הם דברי טירוף — אף שהם היו עתידים להתגשם אחד לאחד, ואף שהקטעים המעוררים את מרב ההתנגדות בכתבי ניטשה התגלו גם כקטעים הנבואיים ביותר בהם. אבל היה עוד גאון אחד שחזה חזון דומה, 45 שנה לפני שניטשה העלה את דבריו על הכתב. זהו המשורר היינריך היינה, וחזונו התגלה כעבור שנים כמדויק להפליא.
בגרמניה תתחולל דרמה שלעומתה המהפכה הצרפתית תיראה כאידיליה קלילה. הנצרות כלאה לזמן מה את תאוות המלחמה של הגרמנים, אבל לא השמידה אותה; וכשהקמע המגן יתנפץ, הפראות תרים שוב את ראשה… אותה חמת לוחמים מטורפת, שהמשוררים הנורדים העלו על נס… אלילי האבן הקדומים יקומו מהריסותיהם וימחו מעיניהם את אבק אלף השנים. האל תור יבוא עם פטישו האדיר וינתץ את הקתדרלות הגוֹתיות.
הרעם הגרמני… מתגלגל תחילה לאט, אך הוא יבוא. וכשתשמעו את שאגתו, בעוצמה שלא נשמעה כמוה למן היות העולם, דעו שהרעם הגרמני הגיע ליעדו.<sup style="color: gray;">9</sup>
השקפת עולמו של היינה הייתה רחוקה מזו של ניטשה כרחוק מזרח ממערב, ובכל זאת השיקה לה בנקודה הזאת. יבוא היום שהמוסר הנוצרי יאבד את כוחו, ואנשים לא ישמעו עוד את קולו של אלוהים המצווה ״לא״.
אינני מתכחש לנזקים האדירים שגרמה הדת. על כך אין לי שום מחלוקת עם האתיאיסטים. הדבר חייב להטריד כל בעל מצפון דתי. זה כתם שאי־אפשר לטייח. אולם אירופה חוותה במאה העשרים סיוט, ברבריות שלא היו לה לא תקדים ולא מקבילה, סיוט שלא יצא מלפניה כשגגה אלא ביטא את רוחו של ההוגה האנטי־דתי המעמיק ביותר שלה. כמובן, ניטשה לא היה נאצי. הוא סלד מהאנטישמיות. הוא יצא למאבק פומבי בחברו הנערץ לשעבר המלחין ריכרד ואגנר בגלל האנטישמיות שלו. כל זה נכון וחשוב. אבל ניטשה, יחד עם שופנהאואר (שאכן היה אנטישמי), נתנו בידי הנאציזם את התשתית העיונית שלו. ודבר זה לא יישכח, כל עוד דואגים בני־אדם לעתידה של האנושות.
קשה להניח שהאנושות תצעד שוב בנתיב הזה. לציביליזציות יש דרכים אחרות למות, פחות קטסטרופליות. אבל הן מתות. ההיסטוריונים ויל ואריאל דוראנט, זוג בחיים ובמפעל החיים, הקדישו את ארבעים השנים שמ־1935 עד 1975 לכתיבת סדרת הספרים המונומנטלית ועטורת הפרסים שלהם על תולדות הציביליזציה המערבית, <b>תולדות התרבות</b>. הם האמינו כי ״ציביליזציה גדולה אינה נכבשת מבחוץ כל עוד לא נהרסה מבפנים״. בכרך הראשון של יצירתם הם מתארים דינמיקה הפוקדת לדבריהם את כל הציביליזציות:
<span class="poetry indentAll">מכאן מידה של מתיחות בין הדת ובין החברה בשלביה הגבוהים של כל תרבות. תחילתה של הדת היא הצעת עזרה מאגית לבני־אדם דואגים ומבוהלים; בהגיעה לשיאה היא נותנת לעם [את] אחדות המוסר והאמונה, הנראית מועילה כל כך למדינאות ולאמנות; וסופה של הדת שהיא נאבקת על עבר אבוד ומאבדת עצמה לדעת. כי הדעת גדלה או משתנית בלי הרף, ותוך כך היא מתנגשת עם המיתולוגיה ועם התיאולוגיה, ההופכות עורן בעצלתיים, בקצב גיאולוגי. בעתות כאלה נראית השגחת הכמרים על האמנות ועל הספרות ככבלים מעיקים או כמחסום רע, ודברי ימי הרוח לובשים צורה של ״ריב בין המדע ובין הדת״. מוסדות שהיו תחילה בידי הכמורה, כמו חוקים ועונשים, השכלה ומוסר, נישואים וגִטים, נוטים להשתמט מהשגחת כלי־קודש ולהיות מוסדות חילוניים, ואפילו פּוֹקְרים. המשכילים עוזבים את התיאולוגיה הישנה, ואחרי קצת היסוסים — את המוסר הכרוך בה; הספרות והפילוסופיה נעשות אויבות לדתיוּת. תנועת השחרור מפליגה בפולחן השכל — ונוחלת פחי נפש: כל עיקר שהיא קובעת, וכל רעיון מרעיונותיה, סופם כישלון הומֵם. מידות בני־אדם שאבדו להן סמוכותיהן הדתיות, משתבשות ונהפכות לתוהו ובוהו אפיקורסי; והחיים, בלי אמונה מנחמת, נעשים מעמסה — הן לעניים בעלי דעות והן לעשירים לאים. באחרונה <b>נוטות שתיהן, החברה ודתה, למות יחדיו</b>. בינתיים צומחת בקרב המדוכאים אגדה אחרת, המלבישה תוחלת האדם צורה חדשה, המחזקת את ידיו והמקימה — אחרי מאות שנות תוהו־ובוהו — תרבות אחרת.</span>
הדברים מרתקים אף יותר לנוכח העובדה שדוראנט עצמו, שבשלב מסוים בחייו חשב להיעשות כומר, איבד את אמונתו הדתית.
אני חושש לעתיד המערב אם יאבד את אמונתו. אי־אפשר להגן על החופש, היקר כל כך למערב, על בסיס יחסיות מוסרית — אך היחסיות המוסרית היא המוסריות היחידה שנשארת כאשר מורם העוגן של אונטולוגיה מקודשת או ברית בין אלוהים לאדם. שום מוסריות חילונית לא עמדה בפני גרמניה הנאצית וברית־המועצות הסטליניסטית. לשום מוסריות דתית אין כיום די כוח לעמוד במתקפה המתמשכת של הקיצוניות הדתית חסרת הרחמים. כלכלת השוק והדמוקרטיה הליברלית, כשהן לעצמן, אין בהן העוצמה הרוחנית שתגרום לאנשים להקריב למען הטוב המשותף. למען האמת, במדינות הלאום הרב־תרבותיות של אירופה דהיום קשה לדעת אם בכלל נותרה תחושה ברורה בדבר קיומו של טוב משותף.
האתיקה היודיאו־נוצרית איננה הדרך היחידה לבנות חברה ולארגן חיים. אבל היא הדרך היחידה שהצליחה לאורך זמן במערב, הדרך היחידה שהצמיחה את המהפכה המדעית והמהפכה התעשייתית, את הדמוקרטיה הליברלית ואת חופש המצפון, המערכת היחידה ששילבה בין אינדיבידואליזם חזק ובין מצפון חברתי וחברה אזרחית פעילה ותוססת. אם האתיקה הזאת תֹאבַד, נאבֵּד הרבה. נאבד את תחושת כבוד האדם שלנו, נאבד את הפוליטיקה הייחודית שלנו החותרת לטוב המשותף, את מוסר החובה והאחריות שלנו, את הכבוד שאנו רוחשים לנישואים ולהורות כזיקות של ברית, ואת תקוותינו הנעלות לחיים שיש בהם משמעות. בחמשת הפרקים הבאים אסביר מדוע.
<h3>פרק ו; כבוד האדם</h3>
<span class="poetry indentAll">מָה אֱנוֹשׁ כִּי תִזְכְּרֶנּוּ וּבֶן אָדָם כִּי תִפְקְדֶנּוּ? וַתְּחַסְּרֵהוּ מְּעַט מֵאֱלֹהִים וְכָבוֹד וְהָדָר תְּעַטְּרֵהוּ. (תהלים ח, ה–ו)</span>
<span class="poetry indentAll">מידה זו של התקלסות בכבוד עצמו, שהאדם הגיע אליה בדי עמל… (ניטשה)</span>
<span class="poetry indentAll">האדם הוא המצאה שהארכיאולוגיה של מחשבתנו מראה בנקל את תאריכה החדש. ואולי את קִצהּ הקרוב. (מישל פוקו)</span>
ג׳ובאני פִּיקוֹ דֶלָה־מירנדולה (1463–1494) היה מענקי הרוח של הרנסנס באיטליה. הוא נולד למשפחת אצולה והיה ילד פלא: בעודו רך בשנים כבר שלט ביוונית ובלטינית, וכשהיה בן עשר זכה בתואר מזכיר בית משפט אפיפיורי. הוא התכוון תחילה לטפח קריירה כנסייתית, אך פנה ללימודי משפטים באוניברסיטת בולוניה, ואף הרחיב את אופקיו בלימודי פילוסופיה באוניברסיטאות פרארה ופדובה.
ב־1486 הוא השלים את חיבורן של 900 תזות שעסקו בכל תחומי הידע האנושי ופרסם אותן בקובץ ושמו <i>Conclusiones philosophicae, cabalasticae et theologicae</i> (<b>מסקנות פילוסופיות, קבליות ותיאולוגיות</b>). חיבורו הבא היה <b>נאום על כבוד האדם</b>, שמקובל לראות בו מניפסט של הרנסנס. הוא טען בו שהאדם הוא מרכז הבריאה, הישות היחידה בעולם, לבד מאלוהים עצמו, שטבעה איננו קבוע מראש. החופש שניתן לאדם מאפשר לו להמריא למעלה ממעלתם של המלאכים — או ליפול אל מתחת לדרגתן של החיות. הנה כך מדמיין פיקו את דבריו של אלוהים לאדם הראשון:
<span class="poetry indentAll">לא מושג מוגדר, גם לא חזות מסוימת ושי מיוחד העניקו לך, הו אדם, למען תוכל להשיג כל דבר אשר בו חפצת בתודעתך, ברצונך וברגשותיך; וכך הדבר הזה שלך יהיה. טבעם, המוגדר מראש, של היצורים האחרים, תחום בתוך גבולותיהם של חוקים שאנו קבענו. ואילו אתה, שלא תיאלץ להיות נתון בתוך שום סייג, לפי בחירתך — והלוא לשלטון בחירה זו נתתיך — תקבע אתה עצמך את מהות טבעך… לא עשינוך שמימי גם לא ארצי, לא בן־תמותה גם לא בן־אלמוות, כדי שאתה — שהנך, אם אפשר להגדיר זאת כך, בעל תואר־כבוד של יוצר־עצמך וצר־צורתך שלך — אתה תיצור את עצמך בצורה בה תבחר.</span>
זהו הביטוי הנעלה ביותר שרעיון כבוד האדם זכה לו. ה<b>נאום</b> של פיקו מזכיר לנו שההומניזם הרנסנסי היה ביסודו הומניזם <b>דתי</b>. גיבוריו — מיכלאנג׳לו בואונרוטי, ליאונרדו דה־וינצ׳י, פיליפו ברונלסקי, לורנצו גיברטי ובני־זמנם — הוקסמו מהאפשרויות שפתחו המדע והטכנולוגיה. הם חקרו את התפיסה החושית וגילו מחדש את הפרספקטיבה. הם התמחו בטכניקות בנייה והוציאו מתחת ידיהם יצירות מופת אדריכליות, כגון תרומותיו של מיכלאנג׳לו לבזיליקת פטרוס הקדוש בוותיקן. דה־וינצ׳י חקר את האנטומיה של גוף האדם והשתמש בידע שצבר לתרשימיו ולציוריו. גם הטכנולוגיה ריתקה אותו, ופנקסיו מלאים בהמצאות הנדסיות שהקדימו את זמנן במאות שנים, מצוללות ועד מכונות מעופפות. ועם זה, רבים מענקי הרנסנס היו ספוגים אמונה דתית עמוקה, והדבר משתקף ביצירותיהם: בתקרת הקפלה הסיסטינית של מיכלאנג׳לו, בציור <b>הסעודה האחרונה</b> של דה־וינצ׳י ובדלתות הארד שפיסל גיברטי לבית הטבילה של הקתדרלה בפירנצה. הייתה להם תשוקה לדת ותשוקה למדע, והם שילבו אותן יחדיו בלי למצוא בכך שום סתירה.
הרנסנס באיטליה היה, במידת מה, גילויה מחדש של המסורת היוונית והרומית הקדומה באירופה הנוצרית; אבל היה בו יסוד נוסף, הניכר היטב בדבריו של פיקו. שכן הקטע שציטטנו מה<b>נאום</b> משקף את הקריאה המקובלת ביהדות של סיפור בריאת אדם וחווה. אין בהם שום רמז לחטא הקדמון. האדם נברא בצלמו של אלוהים וכדמותו, ואפשר לראות זאת בראש ובראשונה כאשר האדם משתמש בתבונתו כדי לעמוד על טיבו של העולם. החופש והיצירתיות שלנו הם הדברים המחברים אותנו אל האלוהי.
איך הגיע פיקו לפרשנותו לבריאת האדם, שהתיאולוגיה הנוצרית הוקיעה עד ימיו כדברי כפירה מבית מדרשו הדחוי של הנזיר פלאגיאנוס? ככל הידוע, זו הייתה תוצאת מפגשו של פיקו בפדובה עם המלומד היהודי רבי אליהו דֶלְמֶדִיגוֹ, שלימד אותו עברית וארמית, הכיר לו את התלמוד הבבלי ואת פרשני המקרא היהודיים הקלאסיים, ואף הדריך אותו בשבילי תורת הקבלה. מפגשים מסוג זה היו נדירים מאוד. הנוצרים לא חיזרו אחר תורתם של יהודים, והיהודים מצדם נזהרו מללמד נוצרים. הידידות בין צמד המלומדים גרמה סבל לשניהם, איש־איש בקהילתו הדתית. פיקו הואשם בכפירה, ולדלמדיגו התייחסו מעתה יהודי איטליה בחשדנות<b>.</b>
ה<b>נאום</b> היה נקודת מפנה בהיסטוריה של המערב, משום שהוא בישר נתק בשרשרת הגותית נוצרית ששורשיה אצל אפלטון לא פחות מאצל פאולוס: הניגוד המסורתי בין גוף ובין נפש, בין בשר ובין רוח, בין החושך שעל פני הארץ ובין זוהר הרקיע. גוף האדם, על פי מסורת זו, מוכתם בחטא. זירת הפעולה האנושית נגועה בשחיתות. רק בחסד האל יכולים בני־האדם להגיע למשהו. אנחנו נְפָלים חלושים ואין בידינו לגאול את עצמנו; כולנו חוטאים.
לא זה מה שמצא פיקו בפרקים הראשונים של ספר בראשית. הוא מצא שם דמות אדם אחרת, והיא שכיוונה אותו לפתח הומניזם דתי שעתיד היה להשפיע במידה בלתי־רגילה על אמני הרנסנס. החלה תקופה שהייתה היצירתית ביותר בתולדותיו הארוכות של הקשר הסבוך בין אתונה, ירושלים והנפש האירופית. התשוקה היוונית ליופי נפגשה עם שמֵי האפשרויות הפתוחים של הרוח המקראית, והמפגש הצמיח בשדות האמנות, האדריכלות והספרות את פאר היצירה האנושית והבשיל בהם פירות בני־אלמוות של נצח. פיקו הבין שאחד הרעיונות המניעים של התנ״ך הוא ההכרה כי צלם אלוהים הטבוע באדם מתבטא בראש ובראשונה בחופש שלו.
חמש מאות שנה עברו, והנה לפנינו עוד מניפסט המדבר בשם ההומניזם, בחתימת ידם של אנשי מדע ורוח — מניפסט שטֶבע האדם וכבוד האדם זוכים בו להערכה שונה למדי. על גילוי הדעת שהתפרסם ב־1997 חתומים חברי האקדמיה הבינלאומית להומניזם, ביניהם פרנסיס קריק, שהיה בין מגלי הדנ״א, הביולוג והאתולוג ריצ׳רד דוקינס, הסוציוביולוג אדוארד אוסבורן וילסון, הסופר קורט ווֹנֶגוּט והפילוסוף וילארד ון־אורמן קוַיין. על הפרק: המחקר בשיבוט בני־אדם. החתומים הביעו תמיכה במחקר זה, והסבירו מדוע:
<span class="poetry indentAll">אילו סוגיות מוסריות יעלה שיבוט בני־אדם? דתות מסוימות קובעות כי בני־האדם שונים באופן יסודי מיונקים אחרים: בני־האדם ניחנו בידי ישות אלוהית בנשמות בנות־אלמוות, והדבר מקנה להם ערך שאינו בר־השוואה לערכם של יצורים אחרים. טבע האדם נחשב ייחודי ומקודש… ככל שהידע המדעי מאפשר לקבוע, ההומו ספיינס הוא בן לממלכת החי. היכולות האנושיות נמצאו שונות מאלו שישנן לבעלי החיים המפותחים לא במהות אלא במידה. הרפרטואר העשיר של המחשבות, הרגשות, השאיפות והתקוות הבא לידי ביטוי אצל בני־האדם נובע כנראה מתהליכים אלקטרומכניים במוח, ולא מנֶפש נטולת חומריות הפועלת בדרכים שאינן יכולות להתגלות בעזרת שום מכשור…לא ראוי שתפיסה של טבע האדם ששורשיה בעברה המיתי של האנושות תשמש אַמת המידה העיקרית שלנו בבואנו לקבל החלטות מוסריות בשאלת השיבוט.</span>
על פי השקפה זו, איננו ייחודיים כלל. אנחנו חלק מהטבע ותו לא. אין שום עדות לקיומה של נשמה, ואין שום דבר ב״רפרטואר העשיר״ של יצירות הרוח האנושית המבדיל בינינו לבין צורות חיים אחרות. תקוותינו, חלומותינו והאידיאלים שלנו ״נובעים כנראה מתהליכים אלקטרומכניים במוח״ — ובמשתמע, זה כל מה שאנחנו. כמה מהמֵם הוא עצם אבדנם של ההדר, של הפליאה ושל תחושת האפשרות שהזינו את ההומניזם הרנסנסי. אבדן זה של כבוד האדם הטביע חותם עמוק בספרות המדע הפופולרי. נעשינו ״הקוף העירום״, ״מכונת השתכפלות של גֶנים״, אורגניזם בין אורגניזמים, בלי חופש ובלי סגולה, בלי קדושה ובלי ייחוד. בסקרנו את תולדות ירידתו של האדם נתקשה שלא להרגיש שאיבדנו יותר ממה שהרווחנו. מצאנו את העולם, אבל איבדנו את נשמתנו. איך זה קרה?
זו הייתה דרמה בכמה מערכות, שארכה כמה מאות שנים. תחילה באה התגלית של קופרניקוס שכדור הארץ אינו מרכז היקום. השמש איננה מסתובבת סביב כוכב מגורינו הכחול; הארץ היא אשר סובבת את השמש. ככל שחלף הזמן, פרדיגמה זו רק תפחה בעוד ועוד סדרי גודל. לא רק שכדור הארץ אינו מרכז מערכת השמש, מערכת השמש אינה מרכזה של הגלקסיה, והגלקסיה היא בסך הכול אחת מיותר ממאה מיליארד גלקסיות המאכלסות בהמוניהן את היקום. כדור הארץ הגדול והרחב שלנו התגלה, במבט יקומי, כגרגיר אבק על פני האינסוף.
מה שקרה למרחב קרה גם לזמן. ניוטון, במאה השבע־עשרה, עוד יכול היה להאמין שהעולם עומד באלף השישי לקיומו, ואף להקדיש נתח נכבד מזמנו לניסיון לברר את תאריך בריאתו המדויק. אולם כשהחל המדע להבין את מבנה שכבות המסלע, ונמצאו מאובנים, הכרח היה לדחוק את תאריך הלידה של כדור הארץ אחורה, ושוב אחורה, לכדי מאות אלפי שנים לאחור, ואז לכדי מיליונים, ולבסוף לכדי 4.54 מיליארד, ביקום שגילו 13.7 מיליארדי שנים.
ואם כך הוא, הרי פרקי הפתיחה של התנ״ך אינם יכולים עוד להיקרא כפשוטם. העולם לא נברא בשישה ימים. כל ההיסטוריה האנושית אינה אלא הרף עין בנצח. היקום הצליח להסתדר מיליארדי שנים בלי ההומו ספיינס. כיצד אפוא אנו יכולים לטעון שאנו נזר הבריאה ותכליתה?
ואז בא שפינוזה, שלימד אותנו שבמידה שאנו ישויות פיזיות, אנו נתונים למרותם של חוקים פיזיקליים — וחוקים אלו הם מטבעם חוקים של הכרח. מכאן שהחופש — מתנתו הגדולה ביותר של אלוהים לאנושות, המבדילה בינה ובין בעלי החיים — אינו אלא אשליה. ישנה למעשה רק צורה אחת של חופש: המודעות להכרח. חכמתו של הפילוסוף צפונה בידיעתו שהדברים לא היו יכולים להיות אחרת.
שפינוזה סלל את הדרך לסדרה שלמה של דטרמיניסטים מסוגים שונים, שכל אחד מהם הגדיר כוחות אחרים המעצבים את ההיסטוריה, אך כולם הסכימו שאנחנו מה שהננו מפני שאיננו יכולים להיות אחרים, ושכל המחשבות בכיוונים אחרים הן מחשבות שווא.
תחילה טען קרל מרקס שההיסטוריה האנושית כולה עוצבה בידי כוחות כלכליים ובידי ניסיונותיהם של המעמדות השליטים להישאר הגמוניים. נכון, לדת יש רעיונות אחרים באשר לכוחות המעצבים את ההיסטוריה — אך היא הנותנת: הדת עצמה היא מכשיר בידי המעמדות השליטים, המשמש אותם ללמד את העניים להשלים עם גורלם בעולם הזה, לראות בו את רצון האל, ולהאמין שהגמול על סבלותיהם יבוא להם בעולם הבא.
אחריו הגיע דרווין, ובאמתחתו הגילוי המסעיר שלפיו האדם אפילו אינו <i>sui generis</i>, קבוצה העומדת בפני עצמה. הוא בסך הכול אחד מן הפרימטים, בן־דודם הקרוב של השימפנזים וקופֵי־האדם. קל וחומר שאינו עשוי בצלם אלוהים. בין האדם למיני בעלי חיים אחרים ייתכנו הבדלים של מידה, אבל לא של מהות. גם לְחַיות אחרות, אמר דרווין, לא רק לאדם, יש רגשות, שפה ואפילו מודעות עצמית.
הבא בתור היה פרויד, שגילה את ערוץ הדחפים האפלים המפכה מתחת לפני השטח של תודעתנו. אנחנו מונעים בידי ארוס ותנטוס, אינסטינקט המין ואינסטינקט המוות. אנחנו רוצים לרצוח את אבינו ולהתחתן עם אמנו. מרצון זה נולדה אפילו הדת. לפני עידן ועידנים, הזכרים הצעירים בשבט התאגדו כדי לרצוח את אביהם, זכר האלפא. לאחר מעשה חשו חרטה עזה — שִיבתו של המודחק — וחרטה זו היא בעצם אלוהים וקול המצפון. הדת, אמר פרויד, היא הנוירוזה הטורדנית של האנושות.
ולבסוף (המילה ״לבסוף״ נכונה לרגע כתיבת שורות אלו, אך מי יודע אם גם לרגע קריאתן) הגיעו הניאו־דרוויניסטים, ועל הכוונת שלהם הדבר האחרון שעוד נותר לבני־האדם להתגאות בו: האלטרואיזם שלהם, נכונותם לתת מעצמם למען אחרים. זה רק נדמה לנו, טוענים הסוציוביולוגים. האדם, ככלות הכול, אינו אלא אמצעי שכפול של גנים. אנחנו יכולים לספר לעצמנו סיפורים על הקרָבה ואצילות נפש מעכשיו עד מחרתיים, אבל על פי האמת מעשינו האלטרואיסטיים־כביכול הם רק אמצעים להבטחת הישרדות הגנים שלנו ומעברם לדור הבא. אנחנו עוזרים רק לבני־מיננו, וביחס ישר לשיעור הגנים שהם חולקים אתנו. ״גָרֵד אלטרואיסט״, אמר מייקל גיזלין, ״ותקבל צָבוּע מדמם״.
וזה לא הכול. לניאו־דרוויניסטים קוסמת האפשרות שהאבולוציה מתנהלת במקריות גמורה, במוטציות גנטיות אקראיות המפיקות את כל המגוון שמתוכו נעשית הברירה הטבעית. סטיבן ג׳ גוּלד הגיע למסקנה שאם הסרט של האבולוציה היה מורץ פעם נוספת, אין שום ודאות שהמין האנושי היה מופיע שוב. אם כן, לא רק שהאדם לא נוצר במעשה מיוחד של בריאה אלוהית, עצם קיומו הוא פרי מקרה.
ובכן אנחנו לא כלום, כוכב הלכת שלנו זניח, קיומנו הוא הרף עין בתולדות הזמן. האצילוֹת שבמחשבותינו אינן אלא מעטפת דקה לכוונות שפלות. אין חופש, יש רק הכרח. אין אמת, יש רק נראטיב הגמוני. אין יופי מוסרי, יש רק קרב רקוב של הישרדות. כמאמר הַמְלט ביום בִּיש על האדם: ״בַּמֶּה נֶחְשָׁב לִי יְסוֹד־עָפָר זֶה?״
יש בזה משהו משונה מאוד. לאורך כל תקופת ההתפכחות הזאת, יכולות ההבנה, ההסבר והשליטה של האנושות התפשטו במהירות מסחררת אל מחוזות שלא שוערו. איך ייתכן ש<b>ככל שהישגי האנושות הרקיעו שחקים, הדימוי העצמי של האדם שקע לתהומות</b>?
כתמיד, המשקיף שהרחיק ראות מכולם היה ניטשה:
<span class="poetry indentAll">וכי אין אנו עדים מאז קופרניקוס לתהליך גובר והולך של פיחות־עצמו של האדם, של רצון לפיחות־עצמו? אהה, איכה עברו מן העולם האמונה במקום כבודו, ביחידותו, באין־חליפתו בסולם הברואים — איכה היה לחיה, נמשל כבהמות, ללא יתרון, בלי שום ״להבדיל״, הוא שאמונתנו הקודמת החסירתהו מעט מאלוהים (״בן אלוהים״, ״אֵל־אדם״)… מאז קופרניקוס כאילו נקלע האדם למדרון — והוא מידרדר במהירות גוברת והולכת ממעמד המרכזיות — לאן? אל האין? ״להרגשת אפסותו החודרת ונוברת בתוכן״?</span>
ניטשה קרא לזה ״מידה זו של התקלסות בכבוד עצמו, שהאדם הגיע אליה בדי עמל״, מפני שהדבר אינו מובן מאליו בשום אופן. האם זו המקבילה המדעית של החטא הקדמון? האם המדענים נעשו שכבת כמוּרה חדשה, המציעה ישועה מ״נפילת האדם״ החמורה בתולדות האנושות? ניטשה חיבר את <b>לגניאלוגיה של המוסר</b>, שממנו לקוח ציטוט זה, ב־1887. אולם ההשפלה־העצמית המדעית — ההתעקשות השיטתית על כך שאנחנו רק יחידות רבייה המשתכפלות בעיוורון — נמשכה מאז בלי הפוגה.
אין לזה שום הצדקה. העובדה שאנחנו ממלאים רק חלקיק מזערי מנפחו של היקום ופלח קטנטן מכּוּלִיוּתו של הזמן אינה אומרת דבר על מידת חשיבותנו. נכון, יש לנו מניעים אפלים, אבל יש לנו גם אידיאלים נשגבים, ולפעמים האחרונים מצליחים לרומם אותנו אל מחוץ לשדה הכבידה של הראשונים. אין שום הכרח לוגי לאמץ את ״הרמנויטיקת החשד״ של המרקסיסטים, הפרוידיאנים והניאו־דרוויניסטים, הטוענת שאיננו מתכוונים באמת למה שאנחנו אומרים, ושתקשורת אנושית היא תמיד הונאה או הונאה עצמית. נאמר זאת בלי כחל ושרק: זוהי ציניות טהורה, המערערת את האמון שהיחסים האנושיים והמוסדות האנושיים תלויים בו.
אין מדובר כאן בהתחשבנות על קוצה של יו״ד. למרקסיזם ולדרוויניזם נצמד תג מחיר בחיי אדם, שגבוה כמוהו לא היה מעולם בתולדות הרעיונות. אבהיר: אין שום סיבה לחשוב שמרקס ודרווין עצמם היו מסכימים לשימוש שנעשה ברעיונותיהם. לו ידעו מה עתיד להיעשות בשמם, שערותיהם היו סומרות. ובכל זאת, אסור לנו לשכוח שהמרקסיזם הוליד את ברית־המועצות ואת משטר הבלהות של סטלין, ושהדרוויניזם החברתי היה אחד ממקורות ההשראה העיקריים של גרמניה הנאצית, ושל היטלר בפרט.
לעולם לא נדע כמה אנשים מתו כתוצאה מהמשנה המרקסיסטית. במשך שנות שלטונו של סטלין לבדן, מספר האנשים שנרצחו בהוצאות המוניות להורג ובעקירה כפויה של אוכלוסיות מאדמתן נאמד בעשרים מיליון. רבים אחרים מתו מרעב שנוצר במתכוון, ומעבודות כפייה. בתחילת שנות השלושים החליט הוועד המרכזי של המפלגה הקומוניסטית לעבור מ״הגבלת הנטיות הנצלניות״ של הקולאקים, שכבת האיכרים ה״בורגנים״, ל״חיסולם כמעמד״. כך החל רצח המוני מאורגן בהיקף כמעט בלתי־נתפס.
זה היה משטר של אכזריות שלוחת רסן. סטלין הורה לרצוח רבים מעמיתיו הבכירים, בתוכם טרוצקי. בעזרת המשטרה החשאית, מלשינים ומשפטי ראווה יצר המשטר אווירה של אימה מתמדת. תלייניו של המשטר, המחסלים והמעלילים והמתעללים, ידעו היטב שמחר או מחרתיים הם עלולים להיות הקרבנות הבאים. זה היה סיוט ארוך מאין כמוהו שנעטף באידיאלים נשגבים, ואין פלא שנדרש זמן רב עד שה״חברים לדרך״ המרקסיסטים במערב הבינו שסגדו לְמה שקומוניסטים שהתפכחו מכבר, כגון אנדרה ז׳יד וארתור קסטלר, כינו ״האל שהכזיב״.
אשר לגרמניה הנאצית, אם נרצה להבין איך הגיעה לידי מה שהגיעה לא יועיל לנו לבודד אותה כמקרה יוצא דופן של השחתה אנושית, ומנגד גם לא תעזור לנו נורמליזציה שלה, התייחסות אליה כדוגמה ל״בנליות של הרוע״ כפי שהציעה חנה ארנדט. היטלר וחסידיו ספגו השפעות רבות, ונשגה אם נסמן אחת מהן כאחראית בלעדית. אולם אי־אפשר שלא להבחין בזיקה בין הדרוויניזם החברתי ובין הניסיון להשמיד את היהודים, הצוענים ונכי הגוף והנפש. בספרו <b>מיין קאמפף</b> כתב היטלר:
<span class="poetry indentAll">גזע חזק ידחק את רגליו של החלש ממנו, שכן דחף החיים בצורתו הסופית יבתק את כל הכבלים המגוחכים של הדבר המכונֶה האנושיות של יחידים, כדי לפנות מקום לאנושיות של הטבע — זו המחסלת את החלש ומפלסת דרך לחזק.</span>
הערה שכתב היטלר ולא פרסם בדפוס ממחישה כיצד שימש אותו הדרוויניזם להצדקת תכניות השבחת הגזע ורצח התינוקות:
<span class="poetry indentAll">הטבע יוצר אוכלוסיות גדולות ומאפשר רק למעטים בתוכן, אלה הבריאים והעמידים, לשרוד במאבק על החיים; לעומת זאת בני־האדם מגבילים את מספר הלידות ואז מתאמצים להותיר בחיים את מה שנולד, בלי כל התחשבות בערכו האמיתי ובסגולתו הפנימית. האנושיות היא אפוא שִפחתה של החולשה, וכך היא נעשית לאויבת האכזרית ביותר של הקיום האנושי.<sup style="color: gray;">15</sup></span>
העניין איננו רק בכך שהיטלר ספג את הרעיונות הללו דרך חוקרים והוגים — ניטשה, הרברט ספנסר, ארנסט הקל ועוד. ההשקפה הזאת הייתה רווחת בקרב אנשי הרוח בני־הזמן. התנועה למען אאוגניקה, השבחה סלקטיבית של המין האנושי ועיקור בעלי פיגור שכלי וכל אלה שהוכרזו בלתי־מתאימים, החלה ביזמתו של בן־דודו למחצה של דרווין, סר פרנסיס גלטון, וזכתה לתמיכתם של הסופר ה״ג ולס, המחזאי ג׳ורג׳ ברנרד שו, הכלכלן ג׳ון מיינרד קיינס, ונשיאי ארצות־הברית וודרו וילסון ותיאודור רוזוולט. עיקור כפוי של קבוצות אוכלוסייה מסוימות היה נהוג בשלושים מדינות בארצות־הברית בשנים 1963–1907. רק ההבנה המלאה של היקף הג׳נוסייד הנאצי הובילה לבסוף לפסילתם המוסרית של מיזמים כגון אלה.
ההידרדרות בגרמניה הייתה כמעט חלקה. זה התחיל בעיקור כפוי של טיפוסים בלתי־רצויים, המשיך בהריגת ״ילדים פגומים״ בבתי החולים, עבר להריגת מבוגרים ״פגומים״ (נכים בגופם או בשכלם) במרכזים מיוחדים באמצעות גז פחמן חד־חמצני, והתרחב למחנות הריכוז וההשמדה. התכנית כולה הוצאה לפועל בידי רופאים ופסיכיאטרים, ורק קומץ מאלה שנקראו למלאכה התנגדו. היא הופסקה באוגוסט 1941 בשל מחאה שהתעוררה נגדה, בעיקר מכיוון הכנסיות.
ספרות מחקרית נרחבת נכתבה על ״המצפון הנאצי״, כפי שמכנה זאת קלאודיה קונץ, כלומר הצידוקים הרציונליים שהנאצים נתנו למה שעשו. הקורא בה משתאה לא רק למקרא הרעיונות שהתגלגלו מהדרוויניזם החברתי — שהחזק חייב לחסל את החלש, שיש להגן על הגזע הארי מפני זיהום — אלא גם כשהוא מתוודע לכוחה המכריע של <b>סמכות המדע</b>, יהיה המדע הזה אשר יהיה. די היה בכך שתאמר שהיהודים (או הצוענים או הפולנים) הם סרטן בגופה של גרמניה ולכן יש להסירם בניתוח — ומצפונם של שומעיך הושקט, כאילו המדע שאתה מדבר בשמו הוא התגלות אלוהית חיה שאין להטיל בה ספק. הנה, לדוגמה, דבריו של קונרד לורנץ, חבר המפלגה הנאצית שלימים קיבל פרס נובל על מחקריו בהתנהגות בעלי חיים. הדברים נכתבו ב־1940.
<span class="poetry indentAll">מחובתה של ההיגיינה הגזעית לחפש דרכים יעילות יותר מהקיימות כיום לחיסול בני־אדם נחותים מבחינה מוסרית…בעידן הפרהיסטורי של האנושות, הסלקציה על פי אמות מידה של עמידות, גבורה, תרומה־לחברה וכיוצא בזה נעשתה אך ורק בידי גורמי טבע <b>עוינים</b>. את התפקיד הזה צריך ליטול ארגון אנושי; שאם לא כן, בהעדר סוכני סלקציה, האנושות תחוסל בידי התופעות הניווניות הנלוות לבִּיוּת.<sup style="color: gray;">17</sup></span>
הלשון רגועה, עניינית, יבשה. ״היגיינה״, ״תופעות ניווניות״, ״צריך״ שאינו נזקק להוכחה, והמסקנה המשתמעת הפשוטה: אם לא נחסל אותם (את הילדים המפגרים, וכן הלאה) — הם יחסלו אותנו.
בהיותו אסיר באושוויץ ניסה פרימו לוי להתקבל לעבודה כמדען במפעל כימי סמוך, כדי להישאר בחיים, ולשם כך היה עליו לעבור מבחן קבלה. הבוחן היה המהנדס ד״ר פאנוֹויץ. כך מתאר זאת לוי:
<span class="poetry indentAll">פאנוויץ הוא גבר רזה, בהיר שיער; עיניו, שערותיו ואפו — הצבעים ומבנה הפנים כפי שצריכים להיות אצל בן הגזע הארי. הוא יושב בבטחה מאחורי שולחן כתיבה רב־מידות. אני, הפטלינג 174517, עומד במעבדתו. מעבדה ראויה לשמה, מסודרת, מצוחצחת, מבהיקה בניקיונה. נדמה לי שבכל מקום שאגע בו אשאיר כתם של זוהמה. <br/>כאשר סיים לכתוב נשא את עיניו והתבונן בי. <br/>מאותו היום הרהרתי בדוקטור פאנוויץ פעמים הרבה ובאופנים שונים. שאלתי את עצמי כיצד נהג מחוץ לעבודה, איזה מין אדם היה. כיצד בילה את זמנו מחוץ למחלקת הפולימרים, שלא בתוקף היותו בן לגזע ההינדו־גרמני. במיוחד רציתי לפגוש בו עוד פעם לאחר השחרור. לא לשם נקמה אלא בגלל הסקרנות שלי. סקרנות בן־אנוש. <br/>משום שהמבט שחלף עליי לא היה מבט של אדם באדם. המבט חלף דרכי כאילו דרך זכוכית האקווריום; כאילו הביט ביצור מעולם אחר; אילו יכולתי להסביר את מהותו של המבט הזה כי אז ודאי יכולתי להסביר גם את מהות שיגעונו הגדול של הרייך השלישי. <br/>באותו רגע אפשר היה להבחין באורח בלתי־אמצעי בדברים שחשבנו על הגרמנים, בדברים שאמרנו עליהם. השכל שמאחורי העיניים הכחולות הללו, המניע את הידיים המטופחות הללו, ודאי הרהר: ״הדבר הזה שעומד לפניי משתייך למין שיש להכחיד, בלי שמץ ספק. אך יש לוודא לפני ההשמדה אם יש בפריט זה יסוד כלשהו שניתן לנצל״.</span>
אוריינות מוסרית בימינו, במאה העשרים ואחת, פירושה בין היתר ידיעת מה שקרה בברית־המועצות של סטלין, בסין של מאו ובגרמניה של היטלר. אלו היו תכניות שבוצעו בהשפעת רעיונות שאנשי רוח מערביים הגו במאה התשע־עשרה כדי למלא את החלל שהותירו האמונה באלוהים והדת שהסתלקו משכבות אוכלוסייה נרחבות.
אינני מנסה לטעון שחזונות הגאולה החילוניים מסוכנים יותר מאלה הדתיים. אדם רציני אינו יכול לטעון כך. דתות, ובתוכן הדתות המונותיאיסטיות האברהמיות, גרמו גם לאסונות כבדים; והמדע והטכנולוגיה, במבט כולל, הביאו לעולם ברכה רבה. מטרת פרק זה היא רק להזכיר כמה פגיע הוא רעיון כבוד האדם, ובאיזו קלות הוא עלול להידרס בגלגליה של חשיבה מדעית.
כאמור, בשום אופן אין להאשים את מרקס, דרווין ופרויד על מה שאחרים עשו ברעיונותיהם. ובכל זאת, הסכנה שברעיונות הללו הייתה טמונה בהם כבר מיסודם. מדוע?
ראשית, במנטליות של המוח השמאלי מובנֵית, באופן מסוים, מידה של דה־הומניזציה. הראש המדעי חושב במושגים של ניתוק, של ניתוח, של פירוק שלמים למרכיביהם. המוקד אינו הפרטיקולרי — האיש הזה, האישה ההיא, הילד ההוא — אלא האוניברסלי. במדע <b>כשהוא לעצמו</b> אין מקום לאמפתיה או לרגשי הזדהות. אין בכך כדי לומר שמדענים אינם בני־אדם חומלים ואוהבים. ודאי שהם כאלה. אבל כשסוגדים למדע ומסלקים את הדת, זהו ביטוי להחלטה ברורה להניח את הרגשות האנושיים בצד למען משהו גבוה יותר, אציל יותר, גדול יותר. מכאן קצרה הדרך לגיהינום.
שנית, כפי שניטשה שאל בצדק: ״<b>למה</b><b> בכלל מוסר, </b>כשחיים, טבע, היסטוריה הם ׳בלתי־מוסריים׳?״ בטבע אין מוסר. הטוב, הנכון, המחויבות והחובה אינם צרובים במהותו. אין שום דרך להסיק ממצבם של הדברים בטבע באשר למצב ש״ראוי״ שהם יהיו בו. התלמוד אומר שאלמלא נתן ה׳ את התורה ״היינו למידין צניעות מחתול ו[איסור] גזל מנמלה ו[איסור] עריות מיונה ודרך ארץ מתרנגול״.<sup style="color: gray;">20</sup> אבל באותה מידה היינו יכולים ללמוד פראות מאריה, אכזריות מזאב וארסיות מצפע.
לכל תרבות יש דרך לזהות תבניות התנהגות מזיקות ולהציב להן גבולות. לכל תרבות יש דרך לומר ״לא״ ו״אַל״. בחברות המיתולוגיות מילא את התפקיד מושג הטאבו. במורשת היודיאו־נוצרית עושה זאת המצווה האלוהית. יש דברים מסוימים שאסור לאדם לעשות, יהיה אשר יהיה. זה מה שאבד בעידן המודרני. פרידריך האייק קרא לזה ״היהירות הרת האסון״: המחשבה שאנחנו יודעים טוב יותר מאבותינו, שאנחנו יכולים לחשב את תוצאות מעשינו טוב מהם, להשתמט מהאיסורים שהם הקפידו עליהם ולהשיג מה שידם קצרה מלהשיג.
כאשר המרקסיזם, הדרוויניזם והפרוידיאניות ערערו על המושגים הקלאסיים של האנושיות, הם הסירו כבלים שהציבו גבולות ברוכים להתנהגות האנושית. הם עשו זאת בדרכים שונות, אבל כולם קיצצו את כנפיו של ה״לא״ המקראי הגדול. כאשר שום דבר אינו מקודש, שום דבר אינו בגדר חילול הקודש. אם ״השופט כל הארץ״ איננו, אין מי שיעשה משפט וצדק. נשארים רק היעילות והרצון לעוצמה.
וישנה נקודה שלישית, חשובה לא פחות. <b>המדע, כשהוא לעצמו, אינו יכול לבסס את כבוד האדם</b>, מפני שכבוד האדם מבוסס על החופש של האדם. התנ״ך, מתחילתו ממש, מדבר על אלוהים חופשי, שאינו מוגבל בידי הטבע, שברא את האדם בצלמו, כלומר חנן גם אותו בחופש, כשציווה עליו — אך לא תכנת אותו — לעשות את הטוב. זו מגמתו של המקרא כולו, מראש ועד סוף: לחנך אותנו לכבד את החופש הזה בחיינו האישיים והבין־אישיים, ובחיי המשפחה, הקהילה והאומה. המוסר המקראי הוא מוסר החופש, הפוליטיקה המקראית היא פוליטיקת החופש, והתיאולוגיה המקראית היא תיאולוגיית החופש.
החופש הוא מושג המצוי מעבר לתחום השגתו של המדע. המדע אינו יכול לזהות חופש, מפני שהעולם שהמדע חוקר את חוקיו הוא עולם של יחסים סיבתיים. אבן אינה חופשייה ליפול או לא ליפול. הברק אינו בוחר מתי והיכן להכות. חוק מדעי הוא חוק הקושר בין תופעה חומרית אחת לאחרת, בלי התערבותם של רצון ובחירה. כל טריטוריה שכובשים מדעי ההתנהגות של האדם, היא טריטוריה שיש בה הכחשה מובלעת של החופש שיש בהתנהגות האדם. זה בדיוק מה שטענו שפינוזה, מרקס ופרויד: שהחופש הוא אשליה. אבל אם החופש הוא אשליה, כזה הוא גם כבוד האדם, המושתת על חופש זה. המדע אינו יכול שלא לחלן את רעיון האדם, חילון הפותח חלון לחילול אפשרי.
אנחנו חופשיים. אנחנו יודעים זאת בוודאות גמורה. אנחנו יודעים מה פירוש לבחור בין חלופות, לשקול אפשרויות, לכלכל צעדים, להיוועץ במצפון שלנו, לשאול בעצת אחרים וכן הלאה. ובכל זאת, לכל אורך ההיסטוריה, בני־האדם מצאו דרכים אין־ספור להתכחש לבחירה. ״זה לא היה אני!״ זה היה רצון האלים, או השפעת הכוכבים, או הרוחות הרעות, או המזל, או אלת המזל, או המקרה; זו הייתה הילדות העשוקה שלי, או השפעתם הרעה של חבריי, או הנסיבות הכלכליות, או המטען הגנטי. התכחשות זו החלה עוד בזוג האנושי הראשון, בגן עדן. אדם האשים את חווה, וחווה האשימה את הנחש. התירוצים שלנו השתכללו עם השנים, אבל הם נשארו מה שהיו: תירוצים.
בעיית הרצון החופשי נתונה לדיון אינטלקטואלי זה קרוב ל־2,500 שנה. אפלטון דן בה. כמוהו גם אריסטו. פאולוס דיבר בה מנהמת לבו ב<b>איגרת אל הרומים</b>. אחת האמירות הקדומות ביותר בנושא מופיעה בפרק ד של ספר בראשית. אלוהים מבין שקין כועס ושהוא עומד לבצע פשע נורא. הוא מזהיר אותו, ואומר לו שאף על פי שהוא נתון לרגשה חזקה, הוא יכול לשלוט בעצמו:
<span class="poetry indentAll">וַיֹּאמֶר ה׳ אֶל קָיִן: לָמָּה חָרָה לָךְ? וְלָמָּה נָפְלוּ פָנֶיךָ? הֲלוֹא אִם תֵּיטִיב, שְׂאֵת; וְאִם לֹא תֵיטִיב, לַפֶּתַח חַטָּאת רֹבֵץ, וְאֵלֶיךָ תְּשׁוּקָתוֹ, וְאַתָּה תִּמְשָׁל בּוֹ. (בראשית ד, ו–ז)</span>
כיום אפשר לספר זאת גם במונחים פיזיולוגיים. קין חווה גודש רגשי באמיגדלה, אותו אזור במערכת הלימבית שבמוח המופקד על תגובות ״הילחם או ברח״, ובהן הכעס. אלוהים משדל אותו להשתמש באזור הפרה־פרונטלי בקליפת המוח, הרציונלי והשקול יותר, המסוגל לחשוב מעבר לרמה המיידית של אני־כאן־עכשיו. מדעי המוח מראים לנו היכן מתנהל הקרב על החופש — אך לא את החופש עצמו. עליו אנחנו יכולים לדעת רק מתוך התבוננות עצמית.
הסכנות הגלומות במדעיזציה של האדם לא נגוזו. הן התגלגלו בצורות חדשות. אחת מהן היא השימוש הנרחב בתרופות לשליטה במצבי רוח ובהתנהגות, כגון ריטלין. השימוש בתרופות לטיפול במצבים כמו הפרעת קשב היפראקטיבית אינו רע כשהוא לעצמו, אבל אסור להתעלם מהסכנה הטמונה בתפיסת חלקים גדלים והולכים של חיי הרגש כמצבים הדורשים טיפול, במקום כתגובות שמצופה מהאדם עצמו לנהל אותן במסגרת השליטה העצמית המוסרית שלו.
כל מדיקליזציה של התנהגות אנושית, הפיכתה לעניין רפואי, היא סילוקה של התנהגות זו מתחומי החופש והאחריות. מגמת המדיקליזציה המתרחבת עלולה אפוא ביום מן הימים להעמיד באור בעייתי את כל רעיון החופש והאחריות האישית. כשזה יקרה, הצדק הפלילי כולו — החוקים, בתי המשפט, המשפטים, העונשים — יתרוקנו ממשמעות, ומפרי חוק יטופלו בלובוטומיה, ניתוח לניתוק בין אונות מוח, כפי שנעשה בכמה מקומות בשנות הארבעים ובתחילת שנות החמישים. הצדק ייעלם, ואת מקומו תתפוס השליטה החברתית. יקום עולם חדש אמיץ, ברוח הרומן הידוע של אלדוס האקסלי שנשא שם זה: עולם שבו אנשים כבר אינם מקווים, שואפים ואוהבים, אלא מכוּוָנים לשביעות רצון מתמדת באמצעות תרופות משנות־תודעה וחוויות וירטואליות. עולם כזה אפשרי לחלוטין כבר היום. את גלישתנו אליו עוצרת רק האמונה שאנחנו חופשיים, שאנחנו ראויים לאושר שהוא יותר מאקסטזה נרקוטית פרי מעלליו הנוירוכימיים של הסרוטונין. אבל אין שום ערובה שתמיד נחשוב כך.
אם בני־האדם הם אורגניזמים מן השורה, שדבר אינו מייחד אותם מן החיות, אין שום הצדקה לרעיון שעלינו להתייחס לכל בני־האדם כאל מטרות ולא כאל אמצעים. למרבה האירוניה, האתיקה החילונית העכשווית מתייחסת אל בני־האדם כאל בעלי זכויות מפני שיש להם אוטונומיה, יכולת בחירה, בשעה שהפסיכולוגיה האבולוציונית ומדע המוח מערערים על עצם הרעיון שאנחנו חופשיים. סתירה זו, העומדת בלב ההשקפה החילונית על האנושיות, לא תוכל להתקיים לאורך ימים.
אין זה מקרה שנושא החופש מרכזי בתנ״ך, אך נמצא רק בשוליה הקלושים של הספרות המדעית. היחס בין הנפש לגוף, או בין התודעה למוח, מקביל בדיוק ליחס בין אלוהים לעולם החומרי. אם יש רק עולם חומרי, יש רק מוח ולא תודעה, ויש רק יקום ולא אלוהים. האי־קיום של אלוהים והאי־קיום של החופש האנושי צועדים יד ביד.
נשיאת דגל החופש ברמה, למרות כל ההתכחשויות לו הקיימות תמיד ומתחלפות תדיר, היא סימן ההיכר המייחד את המונותיאיזם האברהמי כפילוסופיה בפני עצמה. אנחנו חופשיים. האדם הוא החיה הבוחרת. ״הַחַיִּים וְהַמָּוֶת נָתַתִּי לְפָנֶיךָ, הַבְּרָכָה וְהַקְּלָלָה — וּבָחַרְתָּ בַּחַיִּים״ (דברים ל, יט). החיים הם בחירה. בעובדה זו טמון כבודנו כבני־אדם. אם אין לנו חופש, מה מבדיל בינינו ובין בעלי החיים שאנחנו הורגים למטרותינו שלנו, לפעמים אפילו לשם ספורט? מה הופך אותנו מעֶצם לעצמיות? <b>אם אנחנו מתכחשים לחופש בתיאוריה, סופנו שנאבד אותו למעשה</b>, כפי שקרה בגרמניה הנאצית ובברית־המועצות, וכפי שעדיין עלול לקרות בדרכים חדשות שעדיין לוטות בערפל.
כדי להבטיח את רעיון כבוד האדם, חייב להילוות למדע קול אחר. לא קול של אופוזיציה, אלא קול של הומניזציה. הקול שנהגנו לכנותו ״נשמה״. אין הגנה גדולה יותר על כבוד האדם מאותו ביטוי בפרק הראשון של התנ״ך, שהעז לקרוא לאדם ״צלם אלוהים״.
<h3>פרק ז; הפוליטיקה של החופש</h3>
<span class="poetry indentAll">אלוהים אשר נתן לנו את החיים נתן לנו את החירות. וכלום יכולות חירויותיה של אומה להיחשב מובטחות משהסרנו את הבסיס האיתן היחיד שלהן, אותה אמונה של הבריות שחירויות אלו הן מתת האל? (תומס ג׳פרסון)</span>
<span class="poetry indentAll">השוללים את החופש מאחרים, אינם ראויים לו בעצמם; ובעולמו של אלוהי הצדק, הם לא יחזיקו בו לאורך זמן. (אברהם לינקולן<sup style="color: gray;">2</sup>)</span>
<span class="poetry indentAll">זכויות האדם מגיעות לא מנדיבותה של המדינה, אלא מידו של אלוהים. (ג׳ון פיצג׳רלד קנדי<sup style="color: gray;">3</sup>)</span>
יש נראטיב מקובל, מוסכמה נפוצה, על הפוליטיקה של החופש. הדמוקרטיה נולדה באתונה. היא הישג יווני. המקרא אינו יודע דבר על דמוקרטיה, ואם אתה אדוק בדתיותך ודאי אינך משוחריה המובהקים. הרי הדמוקרטיה היא רצון העם, והדת היא רצון האלוהים. פירות החופש הבשילו לראשונה רק כאשר החל חילונה של החברה האירופית. הדמוקרטיה הליברלית היא הישג חילוני, וככל שחברה דתית יותר, כך החופש בה מאוים.
יש רק בעיה אחת בסיפור הזה. הוא כוזב, או לכל היותר אמיתי בחלקו. הפוליטיקה של המערב נוצרה על ידי הדת של המערב — דת אלוהי אברהם, האל שכאשר התערב לראשונה התערבות גדולה בהיסטוריה, היה זה כדי לשחרר אומה של עבדים ולהוציאה לחירות. חופש המצפון, אותה צורת חופש ייחודית למודרנה שלא הייתה לה מקבילה בעת העתיקה, נולד בתקופה הדתית מכל התקופות, התבסס על טקסטים דתיים וקוּדַם מתוך חזון דתי.
המאה השבע־עשרה הייתה המאה של התנ״ך. שלושה גורמים עשו אותה לכזו. הראשון היה הרפורמציה, שבהשפעתה פרצה סדרת מלחמות בכל אירופה ששיאה במלחמת שלושים השנה (1618–1648). השני הוא האפקט המצטבר של המצאת הדפוס, התפשטות האוריינות ותפוצתם ההמונית של הספרים, שהגיעו לפתע להישג ידן של שכבות אוכלוסייה נרחבות. השלישי היה סיסמתה של הרפורמציה, <i>Sola Scriptura</i>, ״על פי התנ״ך לבדו״, שמשמעותה הייתה שהתנ״ך, ולא הכנסייה או המסורת, הוא הסמכות היחידה בחיי הדת. כוחות אלו חברו יחדיו לכדי כוח מחץ, ושינו את פניה של אירופה.
הציבור הרחב, שיכול עתה לראשונה לקרוא את ״הברית הישנה״ מתורגמת לשפה שהוא דובר, גילה לפתע כמה היא מסמך חתרני. כל הדתות בעולם הקדום, חוץ מדת ישראל, היו שמרניות במהותן. הן קידשו את הסטטוס קוו. הן הסבירו מדוע המלכים נועדו לשלוט עוד בהיותם ברחם אמם, ומדוע המוני העם צריכים לציית להם. החברה בנויה באופן הייררכי, ממש כמו ההייררכיה השמימית שבין השמש, הירח והכוכבים, ״השרשרת הגדולה של ההוויה״. בלי סדר, יש תוהו ובוהו. ובלי כוח, אין סדר. מטעם זה נתנו האלים כוח לנציגיהם עלי אדמות, המלכים. מכאן שכל ערעור על סמכותם של המלכים עלול לעורר את זעמם הקטלני של האלים עצמם.
המקרא הופך את תמונת העולם הזאת על פיה. אלוהים הוא <b>נגד</b> המעצמות הממוסדות, שראשונות להן מסופוטמיה, המוצגת באור סאטירי בסיפור מגדל בבל, ומצרים, האימפריה ארוכת הימים והחזקה ביותר בעולם העתיק. בתנ״ך, אין דבר שמצחיק ומכעיס את אלוהים יותר מאנשים המחשיבים עצמם למעין אלים — כפי שאכן עשו שליטים רבים בעולם העתיק, וכפי שרודנים המשיכו לעשות גם בתקופות שלאחר מכן, ביניהם, במאה העשרים, יוסף סטלין, מאו צה טונג וקים איל סונג.
סיפור יציאת מצרים, עם עשר המכות וקריעת ים סוף, איננו רק סיפור על חופש. אילו היה כזה, אפשר היה לספרו גם בלי הנסים. סיפור יציאת מצרים הוא בראש ובראשונה סיפור על אלוהים הנוקט עמדה נגד פרעה, ובמשתמע נגד כל השליטים האבסולוטיים המתיימרים להיות אלים, בני אלים או מתווכים ראשיים בין בני־האדם לאלים. חילונה של העוצמה הפוליטית וניתוקה ממיתולוגיה הם אחת המשימות העיקריות שהמקרא קיבל על עצמו.
עוצמתו המהפכנית של המונותיאיזם מתבטאת כאן במלואה. בדתות הפוליתיאיסטיות, אל (או כמה אלים) הוא השַליט באזור מסוים. יש אל ראשי למצרים (רע), למואב (כמוש), לבבל (מרדוך) וכן הלאה. אלים אלה הם חלק מהמיתוס הלאומי. מעמדם בין האלים עולה ויורד יחד עם גורלה של האומה שהם שולטים בה.
המונותיאיזם שָסַע לראשונה שֶסע רדיקלי בין האל והעם. אלוהי ישראל אינו רק אלוהיהם של בני־ישראל, אלא אלוהי העולם כולו. כוחו יפה לא רק בארץ ישראל, אלא בכל מקום. אל כגון זה אינו יכול להיות מזוהה עם כוחה של אומה זו או אחרת. עניינן של מכות מצרים אינו רק לזרז את שילוחם של בני־ישראל, אלא בעיקר להראות לפרעה שה׳ מולך על העולם כולו, ואף על מצרים. סיפורם של בני־ישראל במצרים הוא יותר מכול ביקורת דתית על הכוח הפוליטי. הרעיון שהכוח העליון מתערב דווקא להגנת מחוסרי הכוח היה מנוגד לאינטואיציות הבסיסיות ביותר של בני העולם העתיק.
מאות רבות לאחר מכן, כשהבבלים כבשו את יהודה והחריבו את ירושלים, הנביא ירמיהו לא פירש את האסון כתבוסה של עם <b>וגם</b> של אלוהיו, אלא כתבוסה של עם <b>בידי </b>אלוהיו, שהבבלים היו מכשיר בידיו. זה היה שינוי פרדיגמטי. אלוהים מייצג לא את הכוח, אלא את הצדק. בפעם הראשונה הדת גילמה לא רק צידוק של העוצמה, אלא גם ביקורת כלפיה.
את הרעיונות הללו הִפנימה בשלהי המאה השש־עשרה ובתחילת המאה השבע־עשרה קבוצה של הוגים מדיניים שווייצרים, הולנדים ואנגלים, ביניהם תומס אֵרַסטוּס, ריצ׳רד הוּקר, הוגו גרוטיוס, פטר קוּנאיוס וההבראיסטים האנגלים תומס קוֹלמן, ג׳ון לַייטפוּט וג׳ון סֶלדֶן, אשר הניחה את התשתית הרעיונית לפוליטיקה המודרנית. ג׳יימס הרינגטון, תומס הובס, ג׳ון מילטון וג׳ון לוק כוננו את הגותם המדינית־חברתית על התשתית הזאת. כל אלה טענו בזכות מונרכיה חוקתית (כלומר מוגבלת) ובזכות עקרון הסובלנות וחופש המצפון. סיפורם סופר לאחרונה בידי אריק נלסון בספרו <b>הרפובליקה העברית</b>, שכותרת המשנה שלו היא ״המקורות היהודיים והשתנותה של המחשבה הפוליטית באירופה״.
הוא טוען, כמוני פה, שהנראטיב המקובל על הפוליטיקה האירופית מטעה. על פי הנראטיב הזה, באירופה של ימי הביניים והרנסנס המחשבה המדינית הייתה ביסודה נוצרית ותיאולוגית. רק עם עלייתו של המדע היא נעשתה חילונית, ועל ידי כך גם סובלנית. נהפוך הוא, טוען נלסון. ההומניזם של הרנסנס שקיבל את השראתו מהמורשת האלילית של יוון ורומא פיתח גישה חילונית לפוליטיקה. לעומת זאת, אבות המחשבה המדינית המודרנית באירופה היו דתיים, וטקסט המַפתח היה לדידם התנ״ך.
הם ראו בו את כתב ייפוי הכוח שלהם, ופיתחו על פיו שלושה עקרונות מהפכניים. הראשון הוא שכל החוקות הלגיטימיות הן רפובליקניות. המלוכה היא במקרה הטוב זיכיון, והיא שואבת את סמכותה, באמצעות אמנה חברתית או ברית חברתית, מרצון העם — או, כלשונה של הכרזת העצמאות האמריקנית, ״מהסכמת הנמשלים״. העיקרון השני עומד בניגוד לעקרונות ההלניסטיים, וקובע שאחד מתפקידי המדינה הוא להילחם בעוני, ושאם יש צורך עליה ליזום לשם כך חלוקה מחודשת של ההכנסות או של הקרקעות. השלישי הוא עקרון הסובלנות, ועל פיו אין זה מעניינה של המדינה לחוקק חוקים הנוגעים לאמונה דתית.
כל שלוש הקביעות הללו התבססו לא על אפלטון או על אריסטו, אלא על ספרי ויקרא ודברים, שמואל ומלכים. אפילו הובס, שהיה אתיאיסט, השתית את הגותו המדינית על התנ״ך, ובספרו המרכזי <b>לויתן</b> ציטט אותו 657 פעמים. היוצא דופן היחיד הוא שפינוזה, אשר אף על פי שהקדיש זמן רב מאוד להבנת התנ״ך השתית את התיאוריה המדינית שלו על עקרונות פילוסופיים בלבד.
אם כן, איך מגיעים ממונותיאיזם אברהמי לחברה החופשית?
הפוליטיקה עניינה כוח, ובלב החזון האברהמי נמצאת ביקורת הכוח. הכוח הוא מתקפה על עצם רעיון כבוד האדם. כשאני מפעיל עליך כוח, אני שולל את החופש שלך, והדבר מסוכן לשנינו. הפרקים הפותחים את ספר בראשית עוסקים בשימוש לרעה בכוח. קין רוצח את אחיו הבל, ושני פרקים לאחר מכן אנו מתבשרים: ״וַתִּשָּׁחֵת הָאָרֶץ לִפְנֵי הָאֱלֹהִים וַתִּמָּלֵא הָאָרֶץ חָמָס״ (בראשית ו, יא).
המונותיאיזם מבית מדרשו של אברהם מבוסס על הרעיון שהאל החופשי רוצה שבני־אדם חופשיים יעבדו אותו מתוך חופש. הדרמה ההיסטורית של המקרא מעלה את השאלה כיצד לתרגם את חופש <b>הפרט </b>לחופש <b>הכלל</b>. איך בונים חברה חופשית הפטורה מהסכנה המתמדת שהחזקים בה ישלטו בחלשים וינצלום? הנביאים עסקו בכך בהרחבה, אך פתרון מושלם מעולם לא נמצא. הפוליטיקה נתפסת בתנ״ך כבעיה הזקוקה לפתרון, מפני שהתנ״ך מתנגד לכל הפעלה של כוח כפייה בין בני־אדם. הפוליטיקה עניינה כוח, ואמונת אברהם היא מחאה נגד הכוח.
רעיון זה ביטא ההיסטוריון חדור האמונה הלורד אקטון במכתמו המפורסם, ״כוח נוטה להשחית, וכוח מוחלט נוטה להשחית במוחלט״. מאז ומתמיד שאפו אנשים לכוח, כדרך להבטיח שרצונם של אחרים יוכפף לרצונם שלהם. תומס הובס, אותו מנתח קר דעת של המצב האנושי, מדבר על ״נטייה כללית של כל המין האנושי, תשוקה מתמדת וחסרת מרגוע להשגת כוח אחר כוח, שאינה פוסקת אלא במוות״. תורת המדינה של המסורת האברהמית עוסקת בשימוש בכוח רק באופן משני; עניינה העיקרי הוא בגבולות הכוח.
האם יכול סדר פוליטי להתקיים <b>בלי</b> שימוש בכוח? כפי שהבינו ניטשה וחנה ארנדט, לכוח יש רק חלופה אחת, הלוא היא ההבטחה. ההבטחה היא המעשה המוסרי הבסיסי. כשאני מבטיח, אני מסכים מרצוני החופשי לכבול את עצמי. ההבטחה היא היכולת האנושית להתחייב לעשות (או להימנע מלעשות) מעשים מסוימים, יכולת המארגנת יחסים בין בני־אדם בלי להשתמש בכוח כפייה. ניטשה היה ההוגה הראשון ששם את הדברים על השולחן:
<span class="poetry indentAll">לגַדֵּל חיה שביכולתה להבטיח — האם לא זהו התפקיד הפרדוקסלי שהטבע הציב לעצמו ביחס לאדם? האם לא זו הבעיה בה״א הידיעה, הנודעת מן האדם?… מה מאוד מתחייב מכך, שאדם עצמו נעשה תחילה <b>בר־חישוב, בר־תדירות, בר־כורח</b>, אף לגבי עצמו, לגבי הצטיירותו בעיני עצמו, על מנת שיוכל על דרך שעושה זאת כל מבטיח, ״להיות העָרב של עצמו״, להיותו <b>בר־עתיד. </b>הנה אלה תולדותיו הארוכות של מוצא <b>האחריות</b>.</span>
סדר פוליטי חופשי אפשרי רק כאשר <b>המעשה הפוליטי המכונן הוא הבטחה הדדית</b> בין מושל לנמשל. אלא שאי־אפשר לבטוח בשום אדם שיקיים את הבטחותיו אם יש לו נגישות לכוח שאין ליריביו. במוקדם או במאוחר, אם לא בימי חייו של אותו שליט כי אז בימי מי מצאצאיו, יגיע הפיתוי הבלתי־נמנע לעריצות. את החופש אפשר להבטיח רק במערכת פוליטית שבה הריבון החוקתי הוא אלוהים עצמו, שביקש וקיבל את הסכמתם החופשית של הנמשלים, והתחייב מצדו לכבד את החופש האנושי. זה מה שקורה בפרקים יט–כ בספר שמות. נכרתת שם ברית, הבטחה דו־צדדית, בין אלוהים לבני־ישראל.
הברית היא הניסיון הרדיקלי ביותר שנעשה אי פעם ליצור פוליטיקה של חופש, על ידי הוצאת הריבונות מידיהם של בני־האדם. על פי המקרא, כל מי שמושל בעם ישראל עושה זאת רק מתוך האצלת סמכות מאת אלוהים מהצד האחד והעם מהצד האחר, ואם יחרוג מהסמכות שקיבל הוא צפוי לביקורת ואף להדחה. ומשום כך, באותה עת שנולדה המלוכה בישראל הקדומה, נולד גם מוסד הנביא־כמבקר־חברתי שיש לו הזכות להשמיע בשם ה׳ ביקורת על מלכים.
במאות השש־עשרה והשבע־עשרה קם רעיון הברית לתחייה. הוא עמד ביסוד ההגות המדינית החדשה שהתפתחה אז בז׳נבה של קלווין וברפובליקה ההולנדית, בין אנשי תנועת הברית (הקובננטרים) הסקוטים, אצל הפוריטנים האנגלים, ובקרב ״האבות הצליינים״ של מה שיהיה לימים ארצות־הברית, הלוא הם מייסדי המושבה פליימות שהגיעו באנייה מייפלאואר. חילונה הגובר של אירופה במאה השמונה־עשרה מוסס את הרעיון, אך במילון הפוליטי האמריקני הוא נמצא עד היום.
פוליטיקה של ברית היא פוליטיקה של התחלות חדשות, פוליטיקה של אנשים המוכנים להיות ערֵבים זה לזה וערבים לטוב המשותף, פוליטיקה של ״אנחנו, העם״. זו פוליטיקה של עיקרון מוסרי ואחריות קולקטיבית. אליה כיוון ג׳ון פיצג׳רלד קנדי כשאמר בנאום ההשבעה שלו, ״בידיכם, עמיתיי האזרחים, יותר מאשר בידיי, נתון גורלה של התקופה שלפנינו, לשבט ולחסד״.<sup style="color: gray;">14</sup> אליה כיוון גם ברק אובמה, שוב בנאום ההשבעה, באמרו ״מעל לכל מה שהממשל יכול וצריך לעשות, ארצות־הברית נשענת על האמונה והנחישות של העם האמריקני״.<sup style="color: gray;">15</sup> להבדיל מחברות הייררכיות, שבהן השליטים שולטים, חברת ברית מבוססת תמיד על האחריות המשותפת של האזרחים. גורלה של אומה נתון בידי העם, לא בידי שליטיו.
לברית יש תמיד <b>סיפור</b>. במקרה המקראי, זהו סיפור יציאת מצרים. במקרה של ארצות־הברית, זהו סיפור המסע מדיכוי לחירות בעולם החדש, כמעט אפשר לומר לארץ המובטחת. את הסיפור חוזרים ומספרים ברגעים חשובים וסמליים; בארצות־הברית עושים זאת בנאום ההשבעה הנשיאותי. וכשמספרים אותו מתלווה לכך, במשתמע או במפורש, חידוש של הברית, התחייבות <b>לשמור אמונים</b> למייסדים ולחזונם. הפוליטיקה של הברית היא פוליטיקה של אמונה ושל תקווה. האמונה שביחד אפשר לבנות עתיד טוב, והתקווה שההיסטוריה תיגאל מן הטרגיות. אומה שברית היא המכוננת אותה יכולה תמיד להתחדש. ספק רב אם הדבר נכון גם לתצורות פוליטיות אחרות.
הברית היא תרבות פוליטית המדגישה את המוח הימני. היא מבוססת על סיפור סיפורים, לא על תיאוריה מופשטת. היא מתמקדת במערכת היחסים המאגדת את כולנו יחדיו, להבדיל מתיאוריית האמנה החברתית המתמקדת בפרודת היחיד, באזרח המגיע למסקנה שאם רצונו לחיות בשלווה מוטב לו לוותר על חלק מכוחו. הברית היא פוליטיקה המעוגנת בחזון הדתי של כבוד האדם והשוויון בין בני האדם. פוליטיקה של ״אומה אחת בשלטון האל, בלתי־מחולקת, ובה צדק וחופש לכול״, כלשון הצהרת הנאמנות לדגל ארצות־הברית. פוליטיקה שאי־אפשר לדמיינה <b>בלי</b> אלוהים, משום שהאמונה בריבונות האל היא הפוליטיקה היחידה החזקה דייה לשים גבולות לשאפתנות האנושית ולאפשר לציבור הרחב לסלק את כל מי שיפר את כללי ה״צדק וחופש לכול״.
זו האירוניה שבפוליטיקה האברהמית, וזה גם כוחה: שאף על פי שחזונה הוא דתי, היא רואה את הכוח כעניין חילוני. היהדות ביטאה זאת באמצעות ההבחנה העקרונית שהיא עושה בין מלוכה ובין כהונה — כלומר בין ממשל לבין דת. לכוהנים אסור להחזיק בכוח פוליטי. הנצרות עשתה זאת באופן שונה משהו, בהכריזה ״תנו לקיסר את אשר לקיסר ולאלוהים את אשר לאלוהים״ (<b>מתי</b> כב 21). החזון שהניע חילון זה של העוצמה הפוליטית הוא דתי עד לשד עצמותיו. חזון זה אומר שאין לקדש את הכוח. שליטים, מלכים וקיסרים אינם קדושים. תפקידם לשרת, לא שישרתו אותם. הכוח צריך תמיד להיות כפוף לצווים העליונים של האמת והצדק. ברגע שהשליטים מפרים צווים אלו זוהי אולטרה־וירֶס, חריגה מסמכות, והנשלטים עשויים להתנגד לשליטים — ובצדק.
בחזון האברהמי, הפוליטיקה איננה הטוב שבעולמות. לא במסדרונותיה אנחנו פוגשים את אלוהים, לא בתככיה אנחנו בונים את מערכות היחסים העמוקות שלנו, לא במשאיה ומתניה אנחנו מבטאים את הטובות שבמידותינו, ולא על אסיפותיה תפארתנו האישית והלאומית. הפוליטיקה היא אמצעי להשגת מטרה. לא יותר מכך, וגם לא פחות. על ידיה אנחנו מבטיחים את השלום, הביטחון, השלווה ושמירת החוק הנחוצים לנו כדי לחיות את חיינו וכדי לעבוד את האלוהים בבית התפילה ובבית המלאכה, במשפחה ובקהילה: בכל אותן זירות שאיננו ממליכים עליהן את הפוליטיקאים ואת המדינה, מפני שהן תובעות חירות גמורה. מקומה המשני של הפוליטיקה בחזון היודיאו־נוצרי הוא הערובה הטובה ביותר נגד מדינה חודרנית. כשהפוליטיקה שלטת, הפוליטיקאים הם שליטים. וכשהפוליטיקאים הם שליטים, החופש בסכנה.
זהו ההבדל המכריע בין הדמוקרטיה הליברלית ובין הדמוקרטיה האתונאית, זו שסולון הנהיג באתונה במאה השישית לפנה״ס. ביוון, האזרחים שירתו את הפוליס, המדינה. בדמוקרטיה הליברלית, המדינה משרתת את האזרחים. באתונה ובספרטה, ובהמשך ברומא, המדינה הייתה הנשא לאידיאלים הנעלים ביותר של העם. <i>Dulce et decorum est pro patria mori</i>: ״מָתוֹק וְיָאֶה הוּא הַמָּוֶת בְּעַד הַמּוֹלֶדֶת״ (הורציוס, אודות, III:2). המידה־הטובה העילאית הייתה להקריב הכול למען תפארתה ורווחתה של העיר. הפטריוטיות הייתה ערך עליון, והנופלים בשדה הקרב זכו לכבוד מלכים. מטרתו של החינוך, אמר אפלטון, היא לנטוע בלב האדם ״את הרצון והתשוקה להיות אזרח מושלם, שידע לכהן בשררות המדינה וכן לציית לשלטונותיה, בלא עוול בידו״.
חוק המדינה תובע ציות מוחלט; אך למי נתבע חוק המדינה לציית? בדמוקרטיה האתונאית אין שום חוק עליון, שום מוסר טרנסצנדנטלי, שום נורמה שניתנה מאלוהים, שהמדינה נתבעת לציית לו, ואשר לאורו אפשר לבקר אותה ובמידת הצורך להתנגד לה. ומשום כך, הדמוקרטיה האתונאית נשאה בתרמילה את שרביט העריצות הפוטנציאלית, גם אם זו עריצות הרוב. כשהפוליטיקה היא הערך העליון, היא נעשית שיטת פולחן שבה האנשים סוגדים להתגלמותם הקולקטיבית שלהם, ועלולים להקריב למענה חירויות הכרחיות רבות. בין היתר, את חירותו של המיעוט.
בתנ״ך, לעומת זאת, הפוליטיקה נתפסת כוויתור הכרחי למציאות, ולא עוד. במצב אידיאלי, הבריות לא היו צריכות לא מלך, לא ממשלה ולא מדינה. אלוהים היה הריבון שלהן, ודי היה בכך. כמאמר השופט המצביא גדעון, לאחר שהעם הציע להמליכו עליו, ״לֹא אֶמְשֹׁל אֲנִי בָּכֶם וְלֹא יִמְשֹׁל בְּנִי בָּכֶם; ה׳ יִמְשֹׁל בָּכֶם״ (שופטים ח, כג). האידיאלים הגדולים של הדין והרחמים, כבוד האדם וההכלה החברתית, שייכים לזירה שהקשר בין האנשים שבה איננו נובע מהיותם אזרחים במדינה, אלא מהיותם שכנים וחברים, שותפים לברית. זירה שכולנו נפגשים בה לא כשולטים ונשלטים, אלא כשותפים ליצירתה של חברה טובה.
הבחנה יסודית בפוליטיקה האברהמית היא זו שבין המדינה ובין החברה האזרחית. החברה האזרחית היא ממלכתן של המשפחות, הקהילות המקומיות, הקהילות הדתיות, הארגונים הוולונטריים, אגודות החסד, התארגנויות שכונתיות וכיוצא באלה. אנו מתייחסים בה איש אל רעהו על בסיס ידידות, הדדיות וחיבור מוסרי, בלי שימוש בכוח. הפוליטיקה האברהמית תלויה בקיומה של חברה אזרחית חזקה, המשמשת כוח מאזן לכוחה הגדל וגדל של המדינה.
ניסח זאת היטב תומס פֵּיין, רדיקל אנגלי והאדם היחיד שהיה לו חלק פעיל במהפכה האמריקנית ובמהפכה הצרפתית גם יחד. המנשר שלו <b>שׂכל ישר</b> הודפס באמריקה בינואר 1776 והפך מיד לרב־מכר, שכן בתוך זמן קצר נמכרו מאה אלף עותקים שלו. השפעתו הייתה עצומה, ובזכותו קנה לו פיין את פרסומו כאבי המהפכה האמריקנית. כך הוא מתחיל:
<span class="poetry indentAll">מחברים אחדים טעו עד כדי כך בין חברה לשלטון, עד שהותירו הבחנה מועטה ביניהם, אם בכלל; והנה, לא די שהם שונים זה מזה, גם מקורם שונה. החברה היא תולדה של צרכינו, השלטון — של רשעותנו; זו הראשונה מקדמת את אושרנו על דרך החיוב, על ידי שהיא מאגדת את כל זיקות לבנו, ואילו זה האחרון עושה זאת על דרך השלילה, ברסנו את מידותינו הרעות… השלטון, כמו מלבוש, הוא אות לתמימות שאבדה; ארמונות המלכים בנויים על חורבות גן עדן.</span>
פיין מבסס בהמשך את דבריו על מובאות מהתנ״ך, בייחוד כאלו המבקרות את מוסד המלוכה. הדבר ראוי לציון מיוחד שכן פיין, כפי שהתברר אחר כך, היה אתיאיסט. אדם אינו צריך להיות דתי כדי להבין את כוחה ואת הגיונה של תורת הפוליטיקה האברהמית.
מה שמביא אותנו לחופש המצפון. הרעיון שבני־האדם רשאים להחזיק בדעותיהם לא נולד באתונה או ברומא. הוא אינו קיים בתנ״ך. הוא לא עלה על הדעת בשום מקום בעולם העתיק. הוא הופיע בנסיבות מסוימות מאוד: באירופה שסבלה מסדרה של מלחמות דת הרסניות בעקבות הרפורמציה. חופש המצפון היה התוצאה של עידן דתי מאוד, שבו הדת נעשתה מקור סכסוכים.
בנסיבות כאלו יכולים לקרות שלושה דברים. הראשון הוא שהצד המנצח יכפה את השקפתו על יריביו, וירמוס אותם בלי רחמים אם יתעקשו להחזיק בהשקפותיהם שלהם. זו הייתה הנורמה לפני המאה השבע־עשרה, והיא עדיין הנורמה במדינות טוטליטריות כיום. השני הוא שייאמֵר: זו נבלה וזו טרפה. אם הדת היא מקור לסכסוך, הבה נאסור אותה על כל צורותיה, אלו המתקיימות בשני הצדדים הלוחמים, או לכל הפחות נאסור גילויים פומביים שלה. אם אנשים מוכרחים לקיים טקסים דתיים, ייכָּבדו ויעשו זאת בין ארבעת קירות ביתם, או בבתי תפילה ובמקומות שיוקצו לפולחן, אך לא בשום מקום אחר. זו הייתה עמדתם של וולטיר ושל אנשי המהפכה הצרפתית: <i>Ecrasez l’infame</i>, מחצו את החֶרפה. אסטרטגיה שנייה זו שוללת את החופש מכל הדתות; קודמתה שוללת אותו מכולן חוץ מאחת.
האפשרות השלישית היא שהצד המנצח יאמר לעצמו: היום, הצד שלנו הוא בעל הכוח. אנחנו יכולים לכפות את השקפתנו על יריבינו. אבל מחר הכוח עלול לעבור לידיהם, והם יעשו לנו מה שעשינו להם. לא נהיה אז חופשיים לקיים את דתנו. את המצב הזה עלינו למנוע בכל מחיר. לפיכך, הבה נעניק חופש דת לכל אלה שמוכנים לשמור על הסדר האזרחי. נבטיח ליריבינו את החופש לקיים את אמונתם, כל עוד הם נאמנים למדינה. כך נולד חופש המצפון. הוא נולד דווקא בעידן של להט דתי עז, מתוך כוונה לקיים מרחב שהחירות תהיה מוגנת בו כערך מקודש, יהיו אשר יהיו בעלי הכוח.
כך קרה שבאנגליה, ובהמשך, באופן אחר, בארצות־הברית, נוצר חופש הדת בידי אנשים שהדת הייתה חשובה להם מאוד — לגודל תימהונם של משקיפים צרפתים. בתחילת המאה השמונה־עשרה אמר מונטסקיה כי ״אין עוד עם בעולם שידע כעם האנגלי להפיק בד בבד יתרון משלושת הדברים הגדולים: הדת, המסחר והחירות״. במאה התשע־עשרה עוד השמיע אלקסיס דה־טוקוויל דברי השתאות דומים. ״באנגליה נהניתי ממה שנחסך ממני זמן רב: איחוד בין העולם הדתי לעולם המדיני, בין המידה הטובה הפרטית לציבורית, בין הנצרות לחירות״. אכן, זה הדבר שהפתיע את הצרפתים: שהדת יכולה להיות קטר של חופש.
רבים אומרים שההיסטוריה אינה חוזרת. שהיא אינה מספקת לנו ניסויים מבוקרים. אנחנו יכולים לדעת איזה מאורע יגרום רעה רק לאחר שהרעה כבר באה ומאוחר מכדי לתקן. אבל האמת היא שהמהפכות הגדולות של העידן המודרני אכן נתנו בידינו הזדמנות לניסוי מבוקר בתפיסות פוליטיות. שכן הייתה בהן חזרה, בתנאים משתנים שונים ובנסיבות שונות, של אירוע מסוג מסוים.
לארבע המהפכות הגדולות הללו — באנגליה (1640), באמריקה (1776), בצרפת (1789) וברוסיה (1917) — היו מסלולים שונים מאוד. המהפכות האנגלית והאמריקנית הובילו למלחמות, אך בסופו של דבר הן יצרו חברות יציבות המכבדות את זכויות האדם. המהפכות בצרפת וברוסיה הולידו משטרי טרור. הן החלו כחלומות על אוטופיה, ונגמרו כסיוטים של דיכוי.
ההבדל בין שני הצמדים היה שהמהפכות באנגליה ובאמריקה שאבו את השראתן מהתנ״ך. הנהיגו אותן פוריטנים, שמשנתם של ההבראיסטים הנוצרים שהזכרנו לעיל הקנתה להם מודעות חזקה לפוליטיקה של הברית והיכרות מעמיקה עם התנ״ך ועם מפרשיו היהודים הקלאסיים. מהפכנים אלו היו דתיים לעילא ולעילא. לעומת זאת, המהפכות בצרפת וברוסיה היו מבוססות על פילוסופיה — רוסו והוגי הנאורות במקרה הצרפתי, מרקס ואנגלס במקרה הרוסי.
מדוע יצר השוני הזה הבדל כה מהותי באופיין של המהפכות? אציע שלוש סיבות. הראשונה היא שלתנ״ך ולפילוסופיה יש תחושות זמן שונות. התנ״ך — היצירה הספרותית הראשונה שראתה את יד אלוהים בהיסטוריה, ובעצם הראשונה שחשבה במונחים היסטוריים — הבין שבני־אדם זקוקים לזמן רב כדי להשתנות. אפשר לתמצת בפשטות את המסר של ספרי התורה משמות עד דברים: ימים אחדים נדרשו למשה כדי להוציא את בני־ישראל ממצרים, אבל ארבעים שנה נדרשו לו כדי להוציא את מצרים מבני־ישראל. הדרך אל החופש ארוכה וקשה, ואי־אפשר להכתיב לצועדים את הקצב. אפילו משה, האיש שהוציא את בני־ישראל מעבדות, לא היה המנהיג שהכניס את הדור הבא אל הארץ.
הפילוסופיה מאפלטון ואילך סברה שהזמן הוא מושג מסובך. הזמן, אמר אפלטון, הוא צלמו הנע של הנצח. האמיתות הפילוסופיות הן מעל הזמן. הן שייכות לממלכה שמימית שדבר אינו משתנה בה לעולם. הפילוסופיה והתנ״ך מחפשים שניהם את האמת, אבל הפילוסופיה רואה בה מערכת, והתנ״ך — סיפור. מערכות הן מבנים תיאורטיים, ואילו סיפורים עוסקים באנשים ובַזמן שהם זקוקים לו כדי להשתנות. מהפכות שהמעיין הנובע שלהן הוא הפילוסופיה מנסות לעשות את הבלתי־אפשרי: לברוא בן לילה סדר חברתי חדש.
סיבה שנייה היא שכפי שכבר הזכרנו, התפיסה הפוליטית של התנ״ך מדגישה מאוד את החברה האזרחית: משפחה חזקה, קהילה תומכת, ארגונים וולונטריים, מפעלי חסד וכיוצא באלו. בדברים הללו הצטיינו בריטניה ואמריקה — כפי שראו ואף העידו אדמונד בֶּרְק ואלקסיס דה־טוקוויל. שניהם ציינו את גופי החברה האזרחית, אותן ״פלוגות קטנות״ כלשונו של ברק ו״איגודים״ בפי טוקוויל, הנותנים לַחירות אוויר לנשימה בהציבם חיץ בין הפרט למדינה. בדיוק משום כך המהפכנים הצרפתים והרוסים סלדו מהם. רוסו, מרקס ואנגלס לא בטחו במשפחות ובקהילות <b>מפני</b> שהן הקשו את המגע הישיר בין האזרח למדינה.
הסיבה השלישית נוגעת לדרכים השונות שהמסורת הפוליטית המקראית וזו המהפכנית הבינו בהן את מושג הזכויות. שניים מגדולי הכותבים על החירות באמצע המאה העשרים, פרידריך האייק בספרו <b>חוקת החירות</b> ויעקב טלמון בספרו <b>ראשיתה של הדמוקרטיה הטוטליטרית</b>, הבחינו בין שתי גישות כלפי החירות: הגישה האנגלית והגישה הצרפתית. הגישה האנגלית היא הדרגתית, התפתחותית, מודעת לתהליכים היסטוריים ורוחשת כבוד למסורת. הגישה הצרפתית היא פרפקציוניסטית, פילוסופית ואף מבטאת משיחיות חילונית. בעיני המהפכנים הצרפתים, יש תבנית אידיאלית של חברה, ותבנית זו ניתנת למימוש באמצעות החדרת הפעולה הפוליטית לכל תחומי החיים. האנגלים, לעומת זאת, ידעו שרק ״מִעוּט קָטָן מִכָּל סוּגֵי הַמַּר וְהַמָּצוֹק / יוּכְלוּ לִגְרֹם, אוֹ לְרַפֵּא, הַמֶּלֶךְ אוֹ הַחֹק״.
משתי תפיסות אלו של החירות משתלשלות שתי תפיסות שונות של זכויות האדם. על פי הגרסה האנגלית, הזכויות מגדירות את המרחב שלממשלה אסור להתערב בו. באמנה החברתית, אנחנו מוותרים לממשלה על כמה מחירויותינו כדי לאפשר לה לשמור על החוק והסדר מבית, ולהגן עלינו מפני אויבים מחוץ. אבל ישנן כמה חירויות — ״החיים, החופש והחיפוש אחר האושר״, כפי שתומס ג׳פרסון קרא להן — שאי אפשר למסרן לאחר, כלומר שאיננו רשאים לוותר עליהן. זכויות אלו מגדירות אזור של חופש, בהציבן גבולות לכוחה של המדינה.
הגישה הצרפתית ראתה את הזכויות כמצב אידיאלי של האנושות, שתפקידה של הפוליטיקה לכפות אותו. הפוליטיקה פירושה שינוי החברה בכוח החוק. המהפכה הצרפתית נעשתה בשמן של זכויות שנתפסו כחלק מתכנית ליצירת הרמוניה חברתית שתיצור התאמה בין הטוב האישי לטוב הכללי. הפוליטיקה היא שימוש בכוח כדי ליצור מצב עניינים אידיאלי. כפי שכתב טלמון, ״בשעה שעל פי עצם הגדרתו מוחזק המשטר כגוף מוציא לפועל את זכויות האדם וחירותו, הרי ניטלת מהאזרחים הזכות לבוא בטענות שהמשטר, כביכול, נוטל מהם את זכויותיהם ואת חירותם״. בעוד החירות האנגלית מציבה למדינה <b>גבולות</b>, החירות הצרפתית נועדה לכך שהמדינה <b>תכפה</b> אותה. במידת הצורך, אמר רוסו, עלינו להכריח אנשים להיות חופשיים.
האייק, שכָּתב ב־1959, ניבא שהמסורת הצרפתית תחליף את המסורת האנגלית במקומות שזו האחרונה נהוגה בהם. ואכן, בלי התראה מוקדמת, הסימנים לכך עלו לכותרות בבריטניה ובארצות־הברית, ובשנים האחרונות נרשמת שם שחיקה מדאיגה בחירויות הדתיות. התובע הכללי במסצ׳וסטס אילץ את רשת ארגוני הצדקה הקתוליים בבוסטון לסגור את שירותי האימוץ שלהם, בשל התנגדותם העקרונית לאימוץ ילדים בידי זוגות חד־מיניים. מקרה דומה התרחש בבריטניה. ועוד בבריטניה — על עובד בשדה תעופה נאסר לענוד צלב בפומבי; מורה פוטר כי דיבר עם תלמיד חולה על תפילה; ובכיר בחברה המלכותית למדעים אולץ להתפטר לאחר שהציע להכין את המורים לדיון עם תלמידיהם על רעיון הבריאה, למקרה שהתלמידים יבקשו זאת.
אלה הם כרסומים מסוכנים בחופש הדת המעוגן בסעיף יח של ״ההכרזה לכל באי עולם בדבר זכויות האדם״ של האו״ם: ״כל אדם זכאי לחירות המחשבה, המצפון והדת. חירות זו כוללת את הזכות להמיר את דתו או את אמונתו ולתת ביטוי לדתו או לאמונתו — לבדו או בציבור, ברשות היחיד או ברשות הרבים, דרך הוראה, נוהג, פולחן ושמירת מצוות״. העובדה שהזכויות הדתיות מקוצצות דווקא בבריטניה ובארצות־הברית, שתי חלוצות חופש הדת בעולם, מטרידה מאוד.
זוהי חירות צרפתית, לא אנגלית; חירות פילוסופית, לא מקראית. זהו צעד לקראת דמוקרטיה טוטליטרית. כשהפוליטיקה נעשית למסע להשגת שלמות מופשטת באמצעות חקיקה, החירות בסכנה. לאורך ההיסטוריה, רק כוח מאזן אחד היה חזק דיו לעצור גלישה מדמוקרטיה לרודנות, גלישה נוסח אלו שאירעו באתונה בימי קדם ובצרפת בימי שלטון האימים של המהפכה: ההכרה בגבולות הסמכות האנושית הכפופה לריבונות האל.
גם היום, זהו ההבדל בין פוליטיקה אברהמית לפוליטיקה אידיאולוגית, בין מדינה מינימליסטית למדינה מקסימליסטית, בין הרעיון שהחברה האזרחית מקודשת מפני שאינה מבוססת על יחסי כוח ובין הרעיון שיש להגביל את החברה האזרחית ככל האפשר כדי שהכוח הפוליטי יהיה השחקן היחיד.
בפרק זה טענתי שבניגוד לסיפור המקובל, ההשקפה הדתית תרמה לחופש בעולם המודרני יותר מההשקפה החילונית. החזון האברהמי — העומד על כך שכבוד האדם אינו סחיר, ושיש הכרח במרחב מוגן מפני יחסי כוח, קרי בחברה אזרחית של משפחות וקהילות — חזון זה הציל את אנגליה ואת ארצות־הברית מגידולי הפרא של הפוליטיקה המהפכנית, שגבו רבבות קרבנות אדם בצרפת ועשרות מיליונים ברוסיה.
הפוליטיקה המהפכנית נושאת במובהק את כל מאפייניה של חשיבת המוח השמאלי. היא מעדיפה את ההפשטות על פני האנשים והנשים הממשיים, האנשים והנשים בשר ודם שיש להם קורות חיים ונאמנויות היוצרות את החברה. הפוליטיקה האברהמית, לעומת זאת, היא פוליטיקה עם פני אנוֹש, פוליטיקה המכירה את גבולות הכוח, פוליטיקה היודעת את גודל התמורה שיכולים לחולל אנשים חופשיים המתאגדים מרצונם החופשי כדי להקים מוסדות חברתיים הראויים לשמש בית לשכינה האלוהית. הפוליטיקה האברהמית אינה שוכחת אף פעם שיש דברים חשובים יותר מפוליטיקה. משום כך, היא מגִנתה הטובה ביותר של החירות.
<h3>פרק ח; מוסר</h3>
<span class="poetry indentAll">בדברי ימי העולם, עד לתקופתנו, אין שום דוגמה משמעותית לחברה שהצליחה להתמיד בחיים מוסריים בלי עזרתה של דת. (ויל ואריאל דוראנט)</span>
<span class="poetry indentAll">כל אתוס מקורו בהתגלות, בין שהוא יודע עליה ונאמן לה ובין לאו. (מרטין בובר)</span>
דוסטויבסקי שם בפי גיבורו איוון קרמאזוב את המילים ״אם אין אלוהים, הכול מותר״. האם הוא צדק? האם כדי להיות טובים מוכרחים להיות דתיים?
התשובה הקצרה היא ״לא״. אינך חייב להאמין באלוהים כדי שתציל ילד טובע, תיתן אוכל לרעב או תקדיש את חייך למלחמה בעוני באפריקה. בין האנשים שסיכנו את חייהם כדי להציל אחרים בשואה היו אנשים דתיים — וגם אנשים שאינם דתיים. אצל אלו כאלו, ראויה לציון העובדה שהם חשבו שאין במעשה שלהם שום דבר ראוי לציון.
החוש המוסרי קודֵם לחוש הדתי. לילדים קטנים יש תפיסה של הוגנות וצדק, והם אף תובעים אותם בעקשנות, זמן רב לפני שהם מתחילים לחשוב על אלוהים או על המצב האנושי. אדם סמית סבר שכולנו (כמעט) מסוגלים לאמפתיה. כאבו של הזולת כואב לנו, מצוקתו מכווצת את לבנו. ״גם אדם הנחשב אנוכי מאין כמוהו, יש בנפשו בלי ספק יסודות הגורמים לו להתעניין בגורלם של אחרים ולמצוא נחיצות באושרם, אף שהוא עצמו אינו מקבל מאושר זה דבר למעט עצם העונג שבראייתו״.
כיום אנחנו יודעים איך זה עובד. במוח יש נוירונֵי מראָה. אלה הם תאי עצב המגיבים לא רק כשאנחנו מבצעים פעולות, אלא גם כשאנחנו רואים אחרים עושים זאת. על ידי כך אנחנו מזדהים עם אחרים — בדמיוננו. כשאנחנו צופים בלוליין ההולך על חבל, אנחנו חולקים עמו את המתח. כשאנו רואים אדם מושפל, אנחנו חולקים עמו את המבוכה והבושה. בתוך קבוצה, רגשות הם דבר מידבק. כשמישהו צוחק, צוחקת כל החבריה. האֵם ועוללהּ מחקים זה את זה בשפת גוף מסונכרנת היטב. למרבה התדהמה, אפילו תינוקות בני־יומם בוכים בשמעם קול בכי של תינוק אחר. אנחנו מתוכנתים לאמפתיה. אנחנו ״החיה המוסרית״.
ולא החיה המוסרית היחידה. מחקרי הקופים של ג׳יין גודול ופרנס דה־ואל מלמדים שהאמפתיה נפוצה מאוד בממלכת החי. דה־ואל מספר על שימפנזה ננסית ושמה קוּני שמצאה ציפור פצועה במתחם שלה בגן החיות טוויקרוס באנגליה. היא הרימה את הציפור, וכשעובד גן החיות סימן לה לשחרר אותה היא טיפסה על עץ, פתחה את כנפיה הסגורות של הציפור ומתחה אותן לרוחב: מחווה שבין שימפנזים ננסיים אין לה משמעות, אך כשהיא נעשית לציפור הזקוקה לעזרה לעוּף היא אומרת הכול. הציפור לא הצליחה לעוף, וקוני ירדה מהעץ והשגיחה עליה עד שבסוף אותו יום היא הצליחה לעופף בבטחה.
מחקר משנת 1964 הראה שקופֵי רזוס מסרבים למשוך שרשרת המושכת אליהם מזון אם הם מגלים שעל ידי כך מוכה קוף אחר בקבוצתם בהלם חשמלי. אחד הקופים, שראה את חברו מקבל הלם, חדל מלמשוך את השרשרת למשך שנים־עשר יום, והסתכן בגוויעה ברעב, רק כדי לחסוך מחברו כאב.
אני עומד לטעון בפרק זה שהדת חשובה למוסר, ואף חיונית לו. אבל היחסים בין הדת למוסר אינם פשוטים ואינם שטחיים. אנשים דתיים עלולים לגלוש בקלות לאמונה שרק הם טובים; שהאחרים, אלה שאינם מאמינים, הם לא־מוסריים או א־מוסריים. זוהי יהירות, לא ענווה, ובכל מקרה הדבר פשוט איננו נכון. אנחנו בעלי חיים חברתיים, יש לנו אינטליגנציה חברתית, ויש לנו האינסטינקטים והכישורים המאפשרים לנו לשרוד כקבוצות — במקרים רבים תוך העדפת רווחתם של אחרים על פני רווחתנו האישית. יש לנו חוש מוסרי, ואין לו דבר עם הדת או האמונה.
זאת התשובה הקצרה. אבל יש תשובה ארוכה יותר. וולטיר התייחס בספקנות רבה לאמונות דתיות מקובלות, אבל אמר, ״אני רוצה שעורך הדין שלי, החייט שלי, המשרתים שלי, אפילו אשתי, יאמינו באלוהים, מפני שאני חושב שכך יגנבו ממני וינאפו תחתיי לעתים נדירות יותר״.
ז׳אן ז׳אק רוסו חשב שמדינה המבקשת לקבוע חוקים ומדיניות הצופים פני עתיד — זקוקה לדת. בלעדיה, הציבור ידרוש תמיד מדיניות של תועלת מיידית, גם כאשר בחשבון כולל היא מסבה נזק.
ג׳ורג׳ ושינגטון אמר בנאום הפרידה שלו, ״ההיגיון והניסיון כאחד אינם מרשים לנו לצפות שהמוסר הלאומי יתקיים בהעדר העיקרון הדתי״.
המשותף לכל ההערות הללו הוא האמונה שהדת הופכת חברוֹת לקהילות מוסריות. יראת האלוהים גורמת לאנשים לחשוב פעמיים לפני שהם מרמים או גוזלים. המצפון הוא קולו של אלוהים שבתוך לב האדם, ובלי אמונה דתית האדם עלול להתעלם ממנו בקלות גוברת והולכת. אנשים ינצלו איש את חולשת רעהו בכל פעם שיחשבו שאין מי שרואה אותם, ואט־אט, אך באופן בלתי־נמנע, יתפורר האמון האנושי הבסיסי.
טולסטוי ביטא זאת במשל נפלא:
<span class="poetry indentAll">ההנחיות שנותנת מוסריות חילונית אשר אינה מבוססת על משנה דתית דומות בדיוק לאלו שייתן אדם חסר השכלה מוסיקלית אם יתמנה למנצח וינופף בידיו מול תזמורת מיומנת היטב. המוסיקה תוסיף להתנגן זמן מה, מכוח המומנטום שלה עצמה ובזכות מה שמנצחים קודמים לימדו את הנגנים. אולם מחוות המקל של הבּוּר העומד לפני התזמורת תהיינה מיותרות, וסופן שתבלבלנה את הנגנים ותטינה את המוסיקה ממהלכה.</span>
אבחנתו של טולסטוי דקה ומהותית. כשאנשים מתחילים לאבד את אמונותיהם הדתיות, הדבר הראשון שהם מפסיקים לעשות הוא, בדרך כלל, הריטואלים הדתיים, ואילו הדבר האחרון שהם מאבדים הוא השקפותיהם המוסריות. דור שלם של אינטלקטואלים אנגלים בני אמצע התקופה הוויקטוריאנית, שהבולטים בו בהקשר זה הם ג׳ורג׳ אליוט ומתיו ארנולד, סר מאמונתו הנוצרית אך נצמד למוסר הנוצרי שלו. אך דבר זה, רומז טולסטוי, אינו יכול להימשך לעד. באים דורות חדשים, והכבלים המוסריים הישנים הם לדידם חסרי משמעות, והם נפטרים מהם. גסיסתן של מערכות מוסר עשויה להאריך ימים, אך לבסוף, בהעדר האמונה שהן התבססו עליה, הן מתות.
הפילוסופית האנגלייה אליזבת אנסקומב כתבה ב־1959 מאמר מרתק שבו אמרה, בעצם, שתחזיתו של טולסטוי התגשמה. המוסר נעשה חסר לכידות מפני שאיבדנו את היסודות שהוא נבנה עליהם. מילים כמו ״מחויבות״ ו״ראוי״ שייכות לתרבות שבניה מאמינים שישנו חוק אלוהי; אמונה שאכן הייתה משותפת, בין היתר, ליהודים, לסטואיקנים היוונים ולנוצרים. טול מתרבות זו את תוקפה — ונטלת ממילים אלו את משמעותן. אנסקומב המחישה זאת במשל משדה־משמעות אחר. לוּ בוטל החוק הפלילי כולו ונשכח מלב, אך המילה ״פלילי״ הייתה נשארת במילון, מצבה היה כמצבן של המילים ״מחויבות״ ו״ראוי״ בימינו: מילה ריקה.
צעד נוסף בכיוון הזה צעד אלסדייר מקינטאייר ב־1981. בספרו <b>מֵעֵבֶר למידה הטובה</b>, מן הקלאסיקות של הפילוסופיה המודרנית, הוא טען שכל המילון המוסרי שלנו התמוטט. נשארו לנו רק רסיסים, מילים זכורות־למחצה כגון ״חובה״, ״מידה טובה״ ו״כבוד״, שאיש איננו מבין אותן עוד. אנחנו מדברים בלי לדעת מה אנחנו אומרים. אנחנו טוענים טענות על המוסר בשעה שאין לנו שום אמונות ונורמות משותפות. הקורא בספר עשוי לסכם ולומר שאנחנו נמצאים בעידן פוסט־מוסרי.
כשקראתי את הטקסטים הללו, תחושתי הראשונה הייתה שהם מגזימים. כולנו מכירים את מצבי הרוח הללו, שאנו משוכנעים שהעולם כפי שאנו מכירים אותו מגיע אל קצו — ואיכשהו, השמים לעולם אינם נופלים. אולם ככל שנקף הזמן התחלתי להבין כמה נבואיים היו דבריהם של אנסקומב ומקינטאייר. בשיח הציבורי קשה יותר ויותר להגן על שיקולים מוסריים.
כמעט כל גינוי של התנהגות פרטית כלשהי נדחה היום משום שהוא ״שיפוטי״; דומה שזו הפעם הראשונה בהיסטוריה שהשיפוט, שנתפס בדרך כלל כמידה טובה הקרובה אל החָכְמה, מוצב במחלקת המידות הרעות. מי שטוען שדרך חיים אחת טובה מאחרת מוקע היום כבעל דעה קדומה, כחסר סובלנות או כסמכותני. היחסיות המוסרית מסבירה לנו שאין עוד כללים מוחלטים בחיי המוסר. הרב־תרבותיות מודיעה לנו שחובתנו לכבד כל תרבות במידה שווה. כל עמדה אחרת מוכרזת כצורה של גזענות, פוביה או סמכותנות. ביטוי הומוריסטי נתן לכך אלן בלום, בספרו <b>דלדולה של הרוח באמריקה</b>, כאשר שִכתֵב את הדיבר הראשון בסגנון העידן החדש: ״אנוכי ה׳ אלוהיך אשר הוצאתיך מארץ מצרים: הירגע!״ האמת היא שאנחנו קרובים מאוד לאבד את החוש המסורתי של טוב ורע, את ההכרה הברורה שיש דברים שחייבים לעשות ודברים שאסור לעשות; אפילו אם אין איש רואה, אפילו אם לעולם לא יתפסו אותנו, אפילו אם איננו מזיקים לאיש.
אין פירוש הדבר שכבר לא אכפת לנו מכלום. ניכר שאכפת לנו. אכפת לנו מדברים שאבות אבותינו כמעט לא חשבו עליהם: מהעוני בעולם, מפערים כלכליים, מההתחממות הגלובלית ומאבדן המגוון הביולוגי. אך המשותף לסוגיות אלו הוא שהן גדולות, רחוקות וגלובליות. אלו הן בעיות הדורשות פעולה מתואמת של מיליוני אנשים, אולי מיליארדים. לכן, אלו הן סוגיות פוליטיות יותר משהן סוגיות מוסריות.
נכון שכל אחד מאתנו יכול להשפיע, ושבידינו להפעיל לחץ על ממשלות, על תאגידים בינלאומיים ועל שחקני מפתח אחרים. אבל העוני בעולם או כלכלת השוויון אינם עניינים של מוסריות אישית. הם אינם דורשים מהיחיד מידות כזהירות, צדק, איפוק או חכמה, וגם לא אמונה, תקווה, נדיבות או אהבה. אין הם נוגעים למחול העדין, החינני, של החיים שבין אדם לחברו. הכלכלה הגלובלית והסביבה הן סוגיות חיוניות לעתידנו. אבל הן אינן מה שהדורות הקודמים היו מחשיבים כסוגיות מוסריות.
התרגלנו לחשוב שבהתנהגות אישית שבדל״ת אמותיו של אדם אין נכון ולא נכון; יש רק בחירוֹת. השוק מקדם את הבחירות הללו. המדינה מטפלת בתוצאות שלהן ואוספת את השברים כשמשהו משתבש. הרעיון שישנן בחירות שעלינו להימנע מהן, תשוקות שלא ראוי שנשׂביע, משאלות שבהישג ידנו וכיסנו אך אל לנו למלאן מפני שהן מחפירות או מפרות אמון — רעיון זה נראה היום מיושן.
דוגמה פשוטה: התנהגות בלתי־אחראית, ולעתים גם חורגת מהאתיקה העסקית, מצד בנקים ומוסדות פיננסיים, הובילה למפולת הגדולה של 2008. ובכל זאת, כמעט שלא נשמעה חרטה מצדם של האנשים שהיו אחראים לכך. רק בודדים מבין המעורבים הודו שפעלו שלא כשורה. הם בעצם אמרו: זה חוקי, ולכן זה מוסרי. וחוץ מזה, כולם עושים ככה, אז למה לא אני? אלא שהמוסר מבוסס על הרעיון שיש דברים שהם רעים <b>אפילו</b> אם הם חוקיים, ו<b>אפילו </b>אם אחרים עושים אותם.
חל פה מעתָק יסודי שממדיו היסטוריים. אחד הראשונים שאבחנו אותו היה הסוציולוג האמריקני דייוויד ריזמן. הוא טען עוד בשנות החמישים שהחברה האמריקנית נמצאת במעבר מחברה מוכוונת־פְּנים לחברה מוכוונת־אחֵר. חברה מוכוונת־פנים היא חברה שבניה מפנימים את כושר השיפוט בין טוב לרע, ובעזרתו הם מכוונים את מעשיהם. ואילו בחברה מוכוונת־אחר כל אדם מחפש אצל האחרים רמזים שעל פיהם הוא מחליט על מעשיו. רק בחברה מהסוג השני יימצאו אנשים האומרים ״אם כולם עושים את זה, זה לא יכול להיות לא בסדר״.
כשהקונפורמיות החברתית נעשית אמת מידה יחידה, מושגים כגון חובה, מחויבות, אחריות וכבוד מתחילים להיראות מיושנים ובלתי־רלוונטיים. רגשות כגון אשמה, בושה, נקיפות מצפון וחרטה נמחקים מהלקסיקון הרגשי שלנו — כי הרי כולנו זכאים להערכה עצמית, הלוא כן? קולו הקטן והשקט של המצפון כמעט שאינו נשמע בימינו. המצפון הועבר למיקור חוץ.
וכך, במקום קוד אתי פנימי, יש לנו רגולטורים. במקום שבו אנשים האמינו פעם שאלוהים רואה את כל מעשינו, יש לנו היום מצלמות אבטחה. כשהריסון העצמי נעלם, מוכרחה למלא את מקומו כפייה חיצונית. התוצאה היא שנעשינו לחברה המפוקחת והחודרנית ביותר שהייתה אי פעם. ועדיין היא כושלת, ותמשיך להיכשל, מפני שבלי הפנמתה של תחושת האחריות כלפי הזולת, אנשים ימצאו תמיד דרכים להערים על המערכות המתוחכמות ביותר. זה הופך למשחק: מי מצליח לעקוץ את השיטה, באיזו עוצמה ובאיזו תדירות.
לכך התכוון וולטיר בדבריו שציטטנו, גם אם הלבישם במעטה דוקרני. להאמין באלוהים פירושו להאמין שיודעים עלינו. אלוהים צופה. מכאן שאנחנו נצפים. אנחנו יכולים לרמות אנשים אחרים, ולפעמים אפילו את עצמנו, אבל אף פעם איננו יכולים לרמות את אלוהים. הדבר כופה עלינו מידה רבה של יושר, שהוא מרכיב הכרחי בשלמותנו המוסרית.
ב<b>המדינה</b> של אפלטון מבקש מאתנו גלאוקון, אחד המשתתפים בדיון הבדיוני, להשתתף בניסוי מחשבתי. הוא מספר לנו את סיפור טבעת גיגס, שמי שעונד אותה נעשה רואה־ואינו־נראה. מה ימנע מבעליה של הטבעת לבצע כל פשע שיתחשק לו? הוא לעולם לא יילכד. כלום לא היינו כולנו מתפתים, אילו הייתה לנו טבעת כזאת, לעשות את כל אשר יעלה על לבנו, בידענו שלעולם לא נתגלה?
התשובה הדתית היא שאם אלוהים קיים, הרע שאנחנו עושים, הגם שבסודיות גמורה, הוא בכל זאת רע, והוא גם ידוע. פירוש הדבר איננו שאלוהים הוא שוטר קוסמי המסייר במסדרונות הנסתרים של תודעתנו, כפי שיש השׂשׂים להגחיך זאת — אלא שיש לנו הנעה פנימית לבחור בטוב גם אם אלה שסביבנו אינם עושים זאת. לכך התכוון ריזמן כשדיבר על אנשים מוכווני־פְּנים, אנשים שאינם נסחפים עם הזרם אלא יש להם האומץ המוסרי להתייצב נגדו.
אדמונד בֶּרק כתב פעם, ״התאמתו של אדם לחירות אזרחית עומדת ביחס ישר לנטייתו לשים כבלים מוסריים על חשקיו שלו. חברה אינה יכולה להתקיים בלי כוח המרַסן את התאוות והרצונות; וככל שכוח זה קטן בפנים, כך הוא גדול בחוץ״. רוצה לומר, ככל שיהיה לנו פחות ריסון עצמי, כך ניאלץ להגדיל את תלותנו במשטרה, בפיקוח ובכל יתר צורות הפלישה לפרטיות שהתוודענו אליהן לאורך מחצית המאה האחרונה. וכך אכן קרה. בשעה שהשתכנענו שלכל אדם זכות לעשות ככל אשר יעלה על לבו, איבדנו את הרעיון של קוד מוסרי משותף הנאכף מרצון, והתחלנו להישען על רשויות אכיפת החוק. החברה נעשתה בוטחת פחות ופתוחה פחות מכפי שהייתה כשאפשר היה להשאיר דלתות לא נעולות וכשאנשים יכלו ללכת ברחוב בלילה בלי פחד.
הצרה עם בני־דורנו, העיר ההוגה ריצ׳רד ויבֶר, היא שהם שוכחים לקרוא את סיכום הישיבה הקודמת. קל לנו להתמכר לאשליה שמאחר שמבחינה מדעית וטכנולוגית אנחנו מתקדמים הרבה יותר מחברות העבר, אנחנו מתקדמים יותר גם מבחינה מוסרית. השארנו מאחורי גבנו את האמונות התפלות והעכבות מן העבר, ואנחנו מוכנים לקדם פני עולם חדש ואמיץ.
אין זה כך. יש אפילו מקום לומר שלא קדימה צעדנו, אלא לאחור. שני הוגים קדמונים אחזו בהשקפות קרובות מאוד לאלו של המטריאליסטים החילונים בני־זמננו: היווני אפיקורוס (341–270 לפנה״ס), ותלמידו הרומי שחי שתי מאות ומחצה אחריו, לוקרטיוס (95–52 לפנה״ס). הם האמינו שהעולם החומרי הוא כל מה שישנו; שאנחנו מבנים ארעיים של אטומים שיתפרקו כשנמות. אין לנו נשמות. אין חיים אחר המוות. האלים אדישים לענייניהם של בני־האדם. אנחנו כאן, אנחנו חיים, אנחנו נמות ונחדל מהיות. אין סיבה לפחד מהמוות, מפני שכל עוד אנו קיימים המוות איננו, ואילו כשהמוות ישנו אנחנו איננו קיימים. אפיקורוס ולוקרטיוס יכלו לכתוב את דבריהם גם כיום. ספריהם היו נעשים רבי־מכר.
מהם, לדעת השניים הללו, החיים הראויים? כצפוי, הם לא התעניינו במושגי הטוב והרע. לדידם יש רק שני שיקולים חשובים בחיים, בקשת העונג ומניעת הכאב. אוכל טוב וחברים טובים הם מתכון יעיל לעונג. ואילו כדי לברוח מהכאב מומלץ להתרחק מהחיים הציבוריים, שרק גורמים לאחרים לקנא בנו. אַל תִתחתנו ואַל תולידו ילדים: הסיכון להסתבכות רגשית רב מדי. מין הוא דבר נחמד, אבל מוטב להימנע מאהבה. הקפידו שמשאלותיכם תהיינה פשוטות: כך לא תצטערו על דברים שידכם אינה משגת. התוצאה הסופית תהיה אָטָרַקְסְיָה, שלוות הנפש, אותו העדר רצונות שהיוונים — לא רק האפיקוראים, אלא גם הסטואיקנים, הציניקנים והספקנים — ראו כמדומה כסימן לחיים פילוסופיים. במילה אחת: הירגעו!
האפיקוראיות היא דרך מצוינת לחסוך מעצמנו את כאבי הלב של העולם. אבל כמה דַלת השראה היא הדרך מפחיתת־הסיכונים הזאת, כמה עלוב הוא מדריך יווני זה לעזרה עצמית, בהשוואה לחזון האמת, הטוב והיופי! בספרו <b>צֶלם האדם</b> אומר הרשל בייקר שהפילוסופיה האפיקוראית היא ״מתסמיני שקיעתה של המחשבה היוונית״ ושהיא שייכת ל״חברה מתפוררת״. ב״פתלתלותה ורדידותה״, הוא מוסיף, היא מייצגת ״מאמץ אחרון, תשוש, של העולם הפגאני״. אפילו ברטרנד ראסל אמר כי ״עידן אפיקורוס היה עידן נלאה, והכחדה עשויה הייתה להיתפס כמרגוע מבורך מעמל הרוח״.
כשהאנושות מאבדת את אמונתה בָּאמונה — כפי שעשתה בחלקה בימים ההם, ימי אפיקורוס ולוקרטיוס, ובזמן הזה, זמנם של המטריאליסטים המדעיים — התקרה האנושית נראית פתאום נמוכה יותר, ואופקי האפשרות צרים.
עוד משהו קושר את היוונים בני המאה השלישית לפנה״ס עם ההשקפות המוסריות בנות־זמננו. היוונים לא האמינו בקדושת החיים. הם ביצעו הפלות בהיקף נרחב. הם גם הנהיגו רצח יילוֹדים. תינוקות עם פגמים מולדים הופקרו תכופות למותם. כך מתחיל סיפור אדיפוס — כשאביו לאיוס עקד את קרסוליו ומסר אותו למשרתו, שינטוש אותו על הר סמוך. גם אותנזיה, ״המתת חסד״, לא הסבה להם ייסורי מצפון. המילה עצמה היא יוונית, ופירושה המילולי ״מיתה יפה״.
יחסם להתאבדויות היה קליל להדהים. בעיני הסטואיקנים, הציניקנים, הספקנים והאפיקוראים, ההתאבדות הייתה ביטוי לגיטימי לחלוטין של חירות האדם. אם החיים קשים, שימו להם קץ. אם החיים דורשים מכם להתפשר על דרישותיכם, בחרו במוות. לאפיקטטוס, עבד לשעבר שנעשה פילוסוף סטואי, יצאו מוניטין על אמירתו שעזיבת החיים אינה הרת גורל יותר מעזיבת חדר אפוף עשן. מסופר אפילו שזנון, הסטואיקן הראשון, מעד, שבר בוהן, ומיד התאבד.
המערב של זמננו צועד בכיוון הזה. ההפלות חוקיות, יש תמיכה ציבורית נרחבת בהמתת חסד מרצון ובסיוע להתאבדויות, וכמה אתיקנים, ביניהם פיטר סינגר מהרווארד, טוענים בזכות התרתה של המתת תינוקות.
מה נאמר להגנתה של השקפה זו? לפנינו שתי פילוסופיות חיים שאינן מתיישבות. על פי האחת, באנושיות אין שום דבר מיוחד, שום דבר היוצר הבחנה מהותית בינינו לבין צורות חיים אחרות. אנחנו גופים ולא נשמות, חומר ולא רוח. דבר אינו נשאר מאתנו אחרי מותנו. מעפר אנחנו ואל עפר נשוב. איזו הצדקה מתקבלת על הדעת יש לנטילת חופש הבחירה מאנשים שבגלל כאב בלתי־נסבל או מחלה חשוכת מרפא מרגישים שאין להם סיבה לחיות?
הפילוסופיה השנייה גורסת שאכן אנחנו עפר הארץ, אבל בתוכנו מנשבת רוח אלוהים. להיות מוסרי פירושו להכיר בכך שלא אנחנו בוחרים מהו טוב ומהו רע. אנחנו אחראים בפני אלוהים, בפני העולם, בפני החיים עצמם. להיות בָּשֵׁל מבחינה מוסרית פירושו להכיר בכך שיש גבולות למה שמותר לנו לעשות. לא תמיד המציאות מתרצה לרצוננו. לעתים צריך רצוננו להתרצות למציאות. ישנם דברים מסוימים שהם קדושים ובלתי נתונים למשא ומתן. יש קווים אדומים. למסורת היודיאו־נוצרית הדבר החשוב ביותר הוא החיים עצמם, השייכים לאלוהים, לא לנו.
מחלוקת נקודתית זו מעניינת גם מפני שהיא מַנהירה סוגיה רחבה יותר הנתונה על כפות המאזניים. לדידם של היוונים בני המאה השלישית לפנה״ס וההוגים החילונים של זמננו, הערך הבסיסי הוא ההעדפה האישית, האוטונומיה, האני הבוחר. ואילו בעיני המסורת היודיאו־נוצרית, הערך הבסיסי הוא דבר גדול לאין שיעור מה״אני״: זהו קולו של אלוהים, הקול שֶׁמִתּוֹךְ ושמעֵבר. מעניין להיווכח כי חיבור זה שבין העצמי ובין העולם שמעבר לו הוא הנותן את התשובה לשאלה מסוימת שאתיאיסטים נוטים שלא לשאול: בהנחה שדרווין צדק, והישרדות לאורך זמן היא המדד הטוב ביותר להתאמה או להצלחה — מדוע הדת מפגינה ביצועי הישרדות טובים כל כך, יותר מאלו שמפגין האתיאיזם?
אחד הטיעונים המרכזיים בזכות הדת הוענק לנו בידי צ׳רלס דרווין עצמו ולא אחר. הוא מספר את הסיפור בספרו <b>מוצא האדם</b>.
זה התחיל בפרדוקס שדרווין מצא בלבה של שיטתו שלו. אם האבולוציה היא מלחמת ההישרדות, אם החיים הם תחרות על משאבים מצומצמים, אם החזק מנצח והחלש מת — כי אז האכזריות אמורה לשרור בכול. אלא שאין זה כך. כל החברות האנושיות מוקירות את האלטרואיזם. אנשים מעריכים את אלה המקריבים למען זולתם. הדבר נראה כסותר לחלוטין את תורתו של דרווין, והוא היה ישר דיו להודות בכך.
״האנשים האמיצים ביותר, הנכונים למסור את נפשם״, כתב, ״אמורים, בממוצע, למות במספרים גדולים יותר מאנשים אחרים״. אדם אציל נפש ״לעתים קרובות לא ישאיר אחריו צאצאים שיירשו את אופיו האצילי״. קשה להניח אפוא שהמידות הטובות ״עשויות להתפשט באמצעות ברירה טבעית, קרי באמצעות הישרדות המתאימים ביותר״.
תשובתו של דרווין היא אות לגדולתו, שכן הוא הודה בה שהתזה שלו אינה מושלמת. הברירה הטבעית, הסביר, פועלת ברמת הפרט. הפרטים, גברים ונשים, הם שמורישים את הגנים מדור לדור. הציביליזציה, לעומת זאת, פועלת ברמת הקבוצה. במילותיו של דרווין:
<span class="poetry indentAll">שבט שכָּלל חברים רבים המצטיינים ברוח פטריוטית, נאמנות, צייתנות, אומץ וסימפתיה, שמתוך כך היו מוכנים תמיד לעזור איש לרעהו ולהקריב את עצמם למען הטוב המשותף, ניצח בדרך כלל את השבטים האחרים; וגם לזאת ייקרא ברירה טבעית.<sup style="color: gray;">28</sup></span>
אולם חידת היחס שבין היחיד לקבוצה, כתב דרווין, ״קשה מדי לפתרון בשלב זה״.
במישור הטכני, הבעיה מוכרת כ״בעיית הטרמפיסט״. האינטרס שלי הוא תמיד לשלם פחות מחלקי היחסי בהנאה ממשאב ציבורי מסוים, ולקבל יותר. למשל, לנסוע באוטובוס בלי לקנות כרטיס ובלי להיתפס. קיומם של טובין ציבוריים — לא רק ממשיים, כגון כבישים ומערכות תחבורה, אלא גם ערטילאיים, כגון ביטחון ואמון — תלוי בכך שכל הציבור יישא בנטל. אם אני יכול להתחמק מתשלום, אפיק מכך רווח; אבל אם כולם יעשו כמוני, המערכת תתמוטט. לכן צריכה כל קבוצה חפצת חיים למצוא דרכים לחשוף טרמפיסטים המנצלים את המערכת ולהרתיעם.
אחת הדרכים הללו, כפי שכבר ראינו, היא להעמיד מערכות מורכבות של חקיקה, רגולציה, פיקוח, בילוש, גילוי ואכיפה. אך הדבר יקר, מסורבל ולא תמיד עובד. החלופה לכך היא ליצור, בתוך תודעתם של היחידים המרכיבים את הקבוצה, הזדהות עם טובתה של הקבוצה בשלמותה, הזדהות שתהיה חזקה דייה להכניע את הפיתוי המתמיד להיות טרמפיסט. קבוצות שהצליחו לעשות זאת הן קבוצות של ״אמון גבוה״. קבוצה שכל חבריה יכולים לבטוח זה בזה נהנית מיתרון עצום על פני האחרות.
ואת הדבר הזה, טוען הביולוג האבולוציוני דייוויד סלואן וילסון, מצליחה הדת לעשות טוב יותר מכל מערכת אחרת. אלוהים הוא קולו של הזולת שבתוך העצמי. אלוהים הוא שמלמד אותנו לאהוב לרעֵנו כמונו, לאהוב את הגר, לדאוג לעני, לאלמנה וליתום, להקשיב למי שקולו אינו נשמע, להאכיל את הרעב, לתת קורת גג לחסר הבית ולרכך את מידת הדין במידה מספקת של רחמים. ניטשה, בן־זמנו הצעיר של דרווין, היטיב להבחין בחוסר הטבעיות של כל אלה. הטבע הוא הרצון לעוצמה. ואילו האמונה, במסורת היודיאו־נוצרית, היא הדאגה לחסרי העוצמה. הדת היא הדוגמה הראשונה במעלה לכך שאצל ההומו ספיינס התרבות גוברת על הטבע.
דרווין, אולי בלי שהבין את מלוא משמעות מעשהו, הפנה את מבטנו לדרמה המרכזית של הציביליזציה. האבולוציה הביולוגית מעדיפה את היחידים, אבל האבולוציה התרבותית מבכרת את הקבוצות. משום כך — וכפי שהיהדות והנצרות יודעות זה מכבר — בתוך כל אחד מאתנו יש מאבק שליטה בין הדאגה לעצמנו ובין הדאגה לאחרים; בין אגואיזם לאלטרואיזם. האגואיזם מועיל ליחיד, אך הוא הרסני לקבוצה; ובלי קבוצה אין היחיד יכול לשרוד. כדברי דרווין עצמו, ״אנשים אנוכיים ואנשי מדנים אינם מתלכדים, ובלי ליכוד שום דבר אינו יכול לצאת לפועל״.
יש שלוש דרכים לגרום ליחידים לפעול באופן שיועיל לקבוצה. הראשונה היא דרך הכוח: להכריח אותם לעשות זאת. השנייה היא דרך הכסף: לשלם להם על כך. חסרונן של השתיים הוא שהן מותירות את האנוכיות על כנה. הן משתמשות בתמריצים חיצוניים. יש סכנה שיחידים חזקים יערימו על השיטה. הם ישתמשו בכוח או בכסף לטובתם הפרטית.
החלופה השלישית היא לחנך את היחידים להבין שרווחתם של אחרים חשובה ממש כמו רווחתם שלהם. שום מערכת לא עשתה זאת ביעילות רבה יותר מהדת, והסיבה לכך ברורה. הדת מלמדת אותנו שאנחנו חלק משלם, חוט אחד באריג הבריאה האלוהית, תו אחד בסימפוניית החיים. האמונה היא היכולת לראות את עצמנו מחוברים יחדיו עם זולתנו באהבתו של האל.
האמונה לא רק מלמדת אותנו את הדברים האלה. בעזרת הסיפור והטקס, החג והתפילה, היא גם חוקקת אותם על לוח האישיות שלנו, תוך שהיא נוגעת בכל חלקיו של המוח האנושי, אותו מבוך נפתל שמידת מורכבותו משיקה אל האינסוף. אין פלא שהדת שרדה, ושאנו זקוקים לה כדי לשרוד בעצמנו. וצ׳רלס דרווין הוא שהראה מדוע.
הדת מאגדת אנשים בקבוצות. היא יוצרת אלטרואיזם, הכוח היחיד החזק דיו להביס את האגואיזם. האנוכיות טובה לי ולגֶנים שלי, אבל רעה לנו — ולכן, בטווח הארוך, רעה גם לצאצאיי שלי. אצל ההומו ספיינס, פלא טבע פוגש בפלא התרבות: הדת, ההופכת גנים אנוכיים לבני־אדם מתחשבים.
היא עושה זאת מפני שכְּתביה הגדולים מסוגלים להפעיל את דמיוננו המוסרי. בקראנו את התנ״ך אנחנו פוגשים את אלוהים המאזין לתפילתה של אישה עקרה ונותן לה ילד; את משה, המעז לעמוד מול פרעה ולדרוש ממנו לשלח את עמו; ואת הנביאים, שבלא מורא מוכיחים מלכים וכוהנים אדירי שררה על שחיתותם. זהו המוסר במופעו הדרמטי ביותר, מופעו מתקן העולם.
מייקל וולצר טוען שמוסר דתי נוטה להיות <b>מעניין</b> יותר ממקביליו החילוניים. הסיבה לכך היא מקורו הנבואי, ההתגלותי. לפעמים המוסר הדתי מטלטל אמונות מושרשות ואיתנות. בשירת ההודיה של חנה על הולדת בנה היא אומרת:
<span class="poetry indentAll">מֵקִים מֵעָפָר דָּל, <br>מֵאַשְׁפֹּת יָרִים אֶבְיוֹן; <br>לְהוֹשִׁיב עִם נְדִיבִים <br>וְכִסֵּא כָבוֹד יַנְחִלֵם. (שמואל א׳ ב, ח)</span>
כוחה של התקווה מצלצל מהמילים הללו. אולי המבנה החברתי הקיים אינו נצחי. אולי יש צדק, ככלות הכול. מוסר חילוני, אומר וולצר, ״מתקשה בדרך כלל להתקרב אל מידת החדשנות הרדיקלית והממשיות החריפה של ההתגלות האלוהית״. הוא מציע לבחון, כדוגמה, את ״העיקרון המוסרי האובייקטיבי״ של תומס נייגל, הקובע כי אַל לנו להיות אדישים לסבלם של אנשים אחרים. מעיר וולצר: ״אני מסכים עם העיקרון, אבל חסרה לי ההתרגשות ההתגלותית: ידעתי את זה כבר קודם״.
לשיממון, לשטחיות ולהיצמדות לציפיות המוקדמות, המאפיינים לעתים תכופות את פילוסופיית המוסר החילונית, נוסף מאפיין לא־אהוב, שהזכרנו בפרק ו: ״הרמנויטיקת החשד״ שגילמו כמה מגדולי הוגיה של פילוסופיה זו. הם פירשו את ההתנהגות האנושית בעזרת מבנים חדשים, השליליים ביותר שבאפשר.
כך, בעיני מרקס תנחומותיה של הדת אינן אלא דרכם של העשירים והחזקים להשאיר את העניים והחלשים במקומם הישן. לדידו של פרויד, קול המצפון הוא רק קולו השׁב־מן־ההדחקה של האב שרצינו להרוג ושעתה מייסר אותנו ברגשי אשמה. לדידם של הניאו־דרוויניסטים, המעשים הנראים לנו אלטרואיסטיים הם רק פרי מעלליהם של גנים אנוכיים עיוורים המנסים להשתכפל. ״גרֵד אלטרואיסט ותקבל צבוּע מדמם״.
אין תמה שככל שאנו מאמינים יותר בסיפורים הללו, כך אנו קרובים יותר לחשוב שהמוסר נועד לנמושות, ושיש לפחות שמץ של אמת בהערתו המפורסמת של מייקל דאגלס בגלמו את גורדון גקו בסרט <b>וול סטריט</b>: ״תאוות בצע, אם אין לנו מילה מוצלחת יותר, זה טוב. תאוות בצע זה נכון. תאוות בצע פועלת. תאוות בצע היא תמצית הרוח האבולוציונית״. כמובן, היא איננה כזאת, אפילו לא בעיני אבולוציוניסטים. אבל ההשפעה המצטברת של 150 שנות ציניות המדברת גבוהה־גבוהה היא שחיקת האנרגיות המוסריות שלנו ובלבול חושינו המוסריים.
בסופו של דבר, יש הבדל בין גילוי של מוסריות ובין המצאתה. אנו מגלים אותה, ולא ממציאים אותה, משמע שהיא קיימת באופן שאינו תלוי ברצונותינו. היא באה אלינו כקריאה מלב ההוויה. אהוב את רעך. אהוב את הגר. האכל את הרעב. רפא את החולה. הושט ידך לעני. אל תשנא. אל תיתן מחסה לשנאה. לא תיקוֹם. אל תחבוק ידיים לנוכח עוול. סלח ומחל. אני, ה׳, עושה את הדברים האלה. עשה גם אתה כמוני. יש באמירות הללו כוח המרומם את רוח האדם ומניֵד אנרגיות מוסריות.
לשום תחליף מעשה ידי אדם לא היה כוח שמתקרב לזה. כן, ראוי שנגרום את מרב האושר למרב האנשים, כצו האתיקנים התועלתנים — אבל מה אם מרב האנשים מוצאים את מרב האושר בדברים שהם רעים בבירור, כגון דעות קדומות בחברה גזענית, או אלימות בהמון פורעי לינץ׳? התועלתיות עלולה להתנגש בַּהגינות, ולפעמים אנחנו צריכים לעשות את הדבר הנכון והטוב גם אם הוא מעציב אנשים.
כן, ראוי שנעשה את חובתנו המוסרית, כדרישת האתיקנים מהאסכולה הדאונטולוגית. אבל חובתנו כלפי מי? כלפי משפחתנו? חברינו? שכנינו? תושבי ארצנו? האנושות כולה? מה נעשה אם חובתנו כלפי מעגל אחד סותרת את חובתנו למעגל אחר? והאם רעיון החובה ממצה את חיינו המוסריים? כמו שברנרד ויליאמס אהב לציין, לפעמים מי שנחמד לבריות מפני שהוא מרגיש שזו חובתו נחמד פחות ממי שהנחמדות טבעית לו.
ב<b>מֵעֵבֶר למידה הטובה </b>שלו מבקש אלסדייר מקינטאייר להראות שפרויקט הנאורות — בניית מערכת מוסר על בסיס רציונלי, בלי קשר לדת או למסורת — פשוט כָּשל, ולא מפני שהוא לא הציע תשובות, אלא מפני שהוא הציע תשובות רבות מדי. האתיקה של קאנט אינה תואמת לזו של יוּם, והאתיקה של יוּם אינה מסתדרת עם זו של בנתאם, שהיא, מצדה, ניגודה של האתיקה של שופנהאואר. מרוב עצי־דעת לא רואים את הפרדס, ואנו נותרים נבוכים ומבולבלים.
לא טענתי בפרק הזה שצריך להיות דתי כדי להיות מוסרי, או שרק המאמין אמין. כל מי שעיניו בראשו נוכח שאין אלה פני הדברים. הטוּב חולק בין בני־האדם ביד רחבה. בין שאלה ביל גייטס וּווֹרן באפט המעבירים מיליארדי דולרים לצדקה ובין שזו האחות שהשגחתה העדינה וחיוכה השקט משככים את פחדיו של חולה ערירי; בין אם זו יכולתו של נלסון מנדלה לסלוח לאלה שכלאו אותו ושִעבּדו את עמו ובין אם זו המורה שאמונתה בתלמידיה מוציאה מהם את המיטב שבהם — העולם מלא בטוב, גם אם נכנהו חסד אלוהי וגם אם לא.
חשוב שהמאמינים יודו בכך. יש מידה רבה של חנופה עצמית ושל הונאה עצמית במחשבה ש״אנחנו״, אנו עצמנו וכל השותפים לאמונתנו, מחזיקים במונופול על המידות הטובות, שאנו לבדנו מוצאים חן בעיני אלוהים. אין זה כך, והאמונה אמורה לנסוך בנו את הענווה המאפשרת לנו לראות זאת. מורי הדת הגדולים ידעו תמיד להראות לנו שמידות טובות ואומץ מוסרי מתקיימים במקומות שאיננו מעלים על דעתנו לחפשם שם, בקרב אנשים שהעולם מתעלם מהם או רואה בהם מובנים מאליהם; ללמד אותנו שהזר עשוי להיות מלאך, ושאם יש לנו עיניים לראות ולב להקשיב לא נתקשה למצוא יופי מוסרי במשכנות עוני ובערי פחונים.
ואף על פי כן, יש קשר בין דת למוסר. הדתות הגדולות הן המאמנות המוסריות היעילות ביותר שהעולם ידע אי פעם. הן מתחילות בהסבת מבטנו החוצה, אל האחר האנושי שהוא השתקפות של האחר האלוהי. הן מלמדות אותנו הרגלים של מידות טובות בהציבן בפנינו תביעות מוסריות מעשיות — לבקר חולים, לנחם אבלים, לעזור לנזקקים, לתת מזמננו ומכספנו לצורכי צדקה וחסד. כמעט שאין דת שאיננה מעודדת את מאמיניה לעשות מעשים כאלה. והמעשים האלה נעשים בתוך הקשר קהילתי. הקהילה היא המקום שאנו לומדים בו את הרגלי שיתוף הפעולה והעזרה ההדדית העושים אותנו ל״חיות מוסריות״. כפי שהראה לנו דרווין, בלי אלטרואיזם לא היו קהילות, ובלי קהילות לא היינו שורדים.
היהדות והנצרות רגילות להיות כוחות של תרבות נגד. הנצרות החלה כמיעוט קטן ונרדף. היהדות בילתה שיעור ניכר מארבעת אלפי שנותיה במצב זה. שתיהן יודעות אפוא לקיים זהות ולשמר עקרונות גם כשהדבר כרוך בהליכה נגד הזרם. משום כך הן מצליחות להעמיד ערכים ומוסדות הנחוצים להישרדותנו, ואשר נעלמים והולכים בעולם הרחב שמחוץ להן. נוצרים רבים נאבקו בעבדות. יהודים רבים נאבקו באפרטהייד בדרום אפריקה. אנשים מוכווני־אחר נסחפים אחר ההמון, ואילו אנשים מוכווני־פְּנים מקשיבים לקולו הקט של המצפון שהופנם בתוכם. אנחנו זקוקים לדת כדי שתזכיר לנו את חשיבותם של הנישואים, של האמונים ושל הנאמנות; כדי שתזכיר לנו שהצלחה, תהילה, עושר, שפע, כל שירוֹת הסירנה המפתות של התרבות העכשווית, הם זוטות בהשוואה ליושר ולהגינות ולאופי הטוב. אנחנו זקוקים גם לקהילות, שהן מרחב המחיה, התרגול וההוקרה של המידות הטובות. כדי לגדל ילד, אומרת המימרה האפריקנית, נדרש כפר; ובאותו אופן, כדי לקיים חיים מוסריים נדרשת קהילה.
אתיאיסטים דוגמת ג׳ון סטיוארט מיל וברטרנד ראסל הבינו זאת היטב. מיל כתב על חברות באופן כללי:
<span class="poetry indentAll">בכל פעם שהתרופפו הכבלים המרסנים, ובמידה התואמת את מידת ההתרופפות, חזרה ונתגלתה נטייתו הטבעית של האדם לאנרכיה. המדינה נעשתה חסרת ארגון פנימי; סכסוכים למען מטרות אנוכיות גזלו את האנרגיות שנדרשו למאבק בגורמי הרוע הטבעיים; והאומה, בתום תהליך שקיעה ממושך או קצר, הייתה לאחת מהשתיים: שִפחה לעריצוּת או טרף לפולש זר.</span>
ראסל כתב שאפילו התרבויות המפותחות ביותר, כגון יוון העתיקה ואיטליה של הרנסנס, איבדו לבסוף את ״מגבלות המוסר המסורתיות״ שלהן, מפני שאבדה אמונתם של בניהן ביסודות הרעיוניים שהעמידו את המגבלות הללו:
<span class="poetry indentAll">השחרור מהאזיקים יצר יחידים נמרצים ויצירתיים, שהפיקו זוהר נדיר של גאונות; אבל האנרכיה והבוגדנות שהתפתחו משקיעת כללי המוסר הפכו את האיטלקים, כקבוצה, לחסרי אונים, וכמו היוונים לפניהם הם נפלו לידיהן של אומות מתורבתות פחות מהם אך לא נטולות לכידות חברתית כמותם.</span>
את הלכידות החברתית הזאת הדת מטפחת, וגורמים רבים אחרים מערערים. כשחברות נעשות לחברות שפע; כשנטל שמירת החוק נופל על המדינה ועל מוסדותיה; כשאנשים מגדירים טוב ורע במונחים חיצוניים של עונש ותגמול, או על פי מה שהם רואים שאנשים אחרים עושים ואינם נותנים על כך את הדין; כשאנשים מתמקדים, כטבעם של בני־אדם, ברווח המיידי ולא בקיימוּת ארוכת הטווח — החברה מתחילה להתכרסם מבפנים, ואין בידי איש לעצור זאת.
אי־אפשר לטעות בסימנים:
<span class="poetry indentAll">לפריצות יקראו דרך ארץ, לפריקת עול — חירות, להוללות — <br/>נדיבות רוח, ולחוצפה — אומץ לב… שמא אין זה מן ההכרח שבמדינה כזאת תתפשט החירות על כל דבר ודבר?… ואף יתגנב, חברי ויקירי, לתוך בתיהם של הפרטים… האב ירגיל את עצמו להיות דומה כילד ולפחד מפני בניו, והבן — להיות דומה כאב, ולעקור מלבו כל בושה וכל יראה מפני הוריו, למען יזכה לאותה חירות… מפחֵד גם המורה מפני תלמידיו ומחניף להם, והתלמידים מזלזלים במוריהם, וכן בפדגוגיהם. ובכלל מידמים הצעירים לקשישים ומתחרים בהם בדיבור ובמעשה, והזקנים מתרועעים עם הצעירים ומחקים את בדיחות דעתם ועליצותם של הללו, לבל ירננו אחריהם שקפדנים הם… וכמעט שכחנו להזכיר את השוויון והחירות הרווחים בין נשים לגברים, וגברים לנשים… כל הדברים האלה, כשנחברם יחדיו: הרואה אתה שבְּעֶטְיָם תהא נשמת האזרחים ענוגה, עד שתתרעם על כל שמץ של שיעבוד שיוטל עליה, ולא תעמוד בו? הרי ידעת שבסופו של הדבר הם מתעלמים אף מהחוקים, הכתובים ושאינם כתובים, לבל יהא עליהם רב, משום בחינה שבעולם.</span>
מטיף אוונגליסט המקונן על החברה החילונית בימינו? לא: אפלטון מדבר על הדמוקרטיה באתונה.
חוק האנתרופיה מושל בחברות האנושיות. הן צוברות עוצמה והון, אך מתחילות לשקוע כשהאינדיבידואליזם חותר תחת הרוח הקולקטיבית שהביאה את החברה לגדולתה מלכתחילה. וכשזה קורה, רק כוח של תרבות נגד יכול להחיות את הרוח הרופסת, לחדש את המוסדות, להכניע את הציניות, לבנות את האמון ולשקם את האלטרואיזם. הדתות המונותיאיסטיות האברהמיות הן כוחות תרבות הנגד החזקים ביותר שידע העולם, מפני שהן פונות אל גרעין המצוי בלב הרוח האנושית: אל תפיסת האנושיות שבנו כצלם אלוהים.
דוסטויבסקי טעה אפוא וטולסטוי צדק. המוסר איננו קורס ברגע שאנשים מפסיקים להאמין. אנשים אינם אומרים לעצמם ״אין אלוהים, משמע הכול מותר״. אבל לאורך זמן, כמו בתזמורת שאין לה מנצח, הם מאבדים את ההרגלים המאמנים את המידות הטובות, אותן מידות היוצרות את האמון הבין־אישי שבזכותו מתקיימים המוסדות המעצבים והמנהיגים את הסדר המוסרי. בשלב הזה נראים סימניה הראשונים של האי־נחת מן החילון. אנשים, גם כאלה שאינם דתיים כלל, מתחילים לשלוח את ילדיהם לבתי ספר דתיים. ילדים, אם גם מעטים, מתחילים להיעשות דתיים יותר מהוריהם. קולות דתיים מתחילים למצוא אוזניים קשובות ומכבדות, ולו רק מפני שקולות אחרים, קולות רבים מדי, נשמעים ציניים או אובדי דרך. החוש המוסרי איננו אש אוכלת אלא שלהבת רוטטת, ונראה שמאז ומתמיד נפל בחלקה של האמונה לשמור עליה לבל תכבה גם בנשוב סופות האינדיבידואליזם.
ככלות הכול, יש קשר בין אלוהים לטוב ובין מסורת למוסר.
<h3>פרק ט; מערכות יחסים</h3>
<span class="poetry indentAll">מטרונה שאלה את ר׳ יוסי בר חלפתא, אמרה לו, ״לכמה ימים ברא הקב״ה את עולמו?״ אמר לה, ״לששת ימים״… אמרה לו, ״מה הוא עושה מאותה שעה ועד עכשיו?״ אמר לה, ״הקב״ה יושב ומזווג זיווגים״. (בראשית רבה סח ד)</span>
<span class="poetry indentAll">דריש רבי עקיבא: איש ואישה זכו — שכינה ביניהן. (תלמוד בבלי, סוטה יז ע״א)</span>
<span class="poetry indentAll">כל עוד תחושת המשפחתיות חיה, יריביו של הדיכוי אינם בודדים. (אלקסיס דה־טוקוויל)</span>
ספר בראשית גדוש כולו ביחסים בין־אישיים. הוא מספר על בעלים ונשים, על הורים וילדים, על היריבות המתוחה בין אחים, כאילו רצה לומר — כאן מתקיימים החיים הדתיים: באהבה המביאה חיים חדשים לעולם; בנישואים, מקום שם האהבה נעשית ברית נאמנות; בַּהורות, הדבר היחיד בעולם הזה המטעים אותנו מטעם האלמוות; במשפחה המחברת בין דורות; באותו מרחק מכויל היטב בין בני־אדם, המאפשר להם להתחבר יחדיו בדבק של אחריות ונאמנות ועדיין לשמור, איש־איש, על המרחב הדרוש לו כדי להיות עצמו: נושא כה מודרני, המצוי בלבם של סיפורי המקרא.
דבר בעל השלכות כבירות מוכרז כאן. בראשית, ספרם של ״הדברים הראשונים״, מדבר על עניינים שראשונותם אינה רק על ציר הזמן, אלא גם על ציר הערכים. הוא מספר לנו על מערכות יחסים מפני שזהו עניין שיש לו חשיבות עליונה. בתנ״ך יש לאלוהים שני היבטים, וכדי לבטאם הוא מכונה בשמות שונים. יש ״אלוהים״, אלוהי הבריאה, אלוהי שפינוזה ואיינשטיין, אל הטבע וחוקי הטבע. אבל יש, קדוש אפילו יותר, ״ה׳״ — אלוהי היחסים, האל שאוהב ושהוא הבסיס לכל אהבה, האל שברא את העולם באהבה.
זה לוז אמונתו של אברהם. האהבה ככוח־העל היצירתי שבתוך העולם. לא מין, לא תשוקה, לא תאוות בשרים, אף שהתנ״ך מוצא גם לכך מקום בשיר השירים. לא פרייה ורבייה והמשכיות המין, אף שזו המצווה הראשונה שאלוהים מצווה את האדם. גם לא רגש גרידא, אף שרגש האהבה אינו נעדר מסיפורי התנ״ך. מה כן? האהבה כנאמנות, האהבה כהתחייבות לאחריות הדדית, האהבה כמחויבות הדדית של שני אנשים להיות שותפים לחיים ולייעוד, האהבה כגאולה מן הבדידות.
אמונת אברהם מציבה שתי טענות אדירות־רושם. הראשונה, שהיחסים בין אלוהים לאנושות הם עניין של אהבה, לא של כוח. והשנייה, שאפשר לבנות חברה על בסיס אהבה, אהבה לרֵע ולזר הגורמת לנו לדאוג לרווחתם כאילו הייתה רווחתנו. כאז כן היום, אלו הן רעיונות מדהימים. אפשר היה לומר שאלו הן התפרעויות דמיון אוטופיות, אלמלא העובדה שאמונת אברהם מתקיימת זמן רב יותר מכל ציביליזציה מוכרת אחרת. חסידיה לא תמיד עמדו בדרישותיו של האידיאל הנישא שהיא מציבה, אך תמיד חשו שיש באידיאל זה ובתביעותיו משהו מפעים מאוד, אנושי מאוד.
התנ״ך מספר את סיפורו בדרך שיש לה מבנה ברור. ספר בראשית, העוסק ביחסים בין־אישיים, הוא מבוא הכרחי לספר שמות, שעניינו פוליטיקה וכוח, שחרור ובניין אומה. אותה תבנית נמצאת בשני הספרים הקשורים בטבורם, מגילת רות וספר שמואל. תחילה בא סיפורה מסעיר הנפש של רות, סיפור נאמנותה לחמותה נעמי והחסד שעשה אתה בועז, קרוב רחוק של נעמי מצד אלימלך, אישהּ המנוח. ואז, בסוף הספר, אנו מגלים שרות הייתה סבתא־רבה של דוד, הגדול במלכי ישראל. מגילת רות מתגלה כך כמבוא לספר שמואל, המספר את סיפור הולדתה של המלוכה הישראלית.
בראשית־שמות ורות־שמואל הם הדרך הספרותית לכינונה של <b>קדימות האישי על פני הפוליטי</b>. כמו מבקש התנ״ך לומר לנו שאמנם על פני השטח נראה שההיסטוריה מוּנעת בידי המרדף אחר העוצמה, אך למעשה מניעים אותה המארג והערגה של היחסים הבין־אישיים. הכוח מנמיך את קומתם של המשתמשים בו לא פחות משהוא מנמיך את קומתם של אלה שהוא משמש נגדם. אנחנו צומחים לא באמצעות הפעלת כוח איש על רעהו, אלא באמצעות חסד, חיבור, חמלה; באמצעות הקשבה ופינוי מקום איש לרעהו. הפוליטיקה עושה את הכותרות. כך היה תמיד, גם כאשר הכותרות היו בדמות היירוגליפים חרותים על קירות מקדשים או כתובות חקוקות בשערי ניצחון. אבל מה שהעולם מחשיב לגדול נראה לתנ״ך קטן, ומה שהעולם פוטר כעניין שולי נמצא במוקד עניינו של התנ״ך וזוכה בו לתשומת לב קפדנית.
אני מודע לכך שבפרק זה, אולי יותר מבכל פרק אחר בספרנו, אערער על סטריאוטיפים מעוגנים היטב. אציע קריאה מחודשת ורדיקלית של פרשיות מקראיות מפורסמות. אסע בדרך העוקפת את אבן הנגף של הסגפנות שהוכנסה למונותיאיזם האברהמי בידי פאולוס ואבות הכנסייה, שראו את המין כעוון ואת תענוגות הגוף כנחותים מתענוגות הרוח. ביהדות אין מקום להתנזרות ולפרישות. חלק מזה הגיע מן המורשת היוונית: סוקרטס חשב שתאוות הבשרים משבשת את החשיבה הרציונלית, אפלטון טען שהמשפחה היא מכשול בדרך להזדהות מלאה עם הפוליס, ואפיקורוס גרס שהאהבה והנישואים הם פשוט סיכון רגשי גבוה מדי. מכל מקום, אנחנו חיים כיום בתרבות שבה דיבור על מוסר מיני נורמטיבי הוא הדבר הבלתי־תקין פוליטית ביותר שאפשר להעלות על הדעת. אבל את זאת אדע מעל לכל ספק: שהיהדות נעשתה למה שהִנה, וקיבלה את הלהט ואת הנחישות שהצטיינה בהם תמיד, בזכות החוסן המשפחתי שהיא מציעה, בזכות קידוש האהבה שבין בעל לאישה, הורה לילד.
אני מאמין שאלוהים נמצא בחן ובחסד של יחסינו עם הזולת. הדת, הדת המונותיאיסטית, עניינה מערכות יחסים.
מה אובד כשהדת שוקעת? התשובה הרווחת היא עוצמתם של אנשי הדת. אלוהים בדמות נציגיו הרשמיים, הכמורה במקרה האירופי, זוכה לנוכחות פוחתת והולכת במערכות הממשל, במערכת תיווך הידע של בתי הספר והאוניברסיטאות, ולבסוף בתרבות בכללותה. ההגדרה המקובלת של חילון היא יציאתם של עוד ועוד תחומי חיים משליטתם של מוסדות הדת.
הצעתי היא לחשוב על הדברים אחרת. מפני שכפי שטענתי, המונותיאיזם מתמקד לא בצבירת כוח אלא בהצבת גבולות לכוח. עניינה האמיתי של הדת הוא במערכות יחסים. לפיכך, כאשר הדת נמצאת בשקיעה, יש לצפות לסימניה של שקיעה זו בתחום מערכות היחסים. כמובן, תמיד יהיו גברים, נשים, מין, רבייה, ילדים ומריבות בין אחים. אלו הן תופעות ביולוגיות. הן קיימות בקרב כל צורות החיים העיליות. הן מהוות את דופק החיים של האבולוציה הדרוויניסטית. טלו מהאנושות את הדת ואת התרבות, ונותרתם עם ביולוגיה. זו תישאר תמיד.
וזהו בדיוק הסיוט הדיסטופי האורב לנו. שנישאר עם מין בלי אהבה, עם מתירנות בלי גבולות, עם אהבה בלי מחויבות, עם אבהות בלי אחריות, כאבהותם של אותם טורפים זכרים המותירים את הנקבות לשאת לבדן בנטל גידול הגורים; בקצרה, שניוותר עם הרגלי מין של הפרימטים העיליים. אמונת אברהם דוגלת בהפך מכך. היא מבקשת להכניס ממד של קדושה לדחפים הביולוגיים ולהאציל עליהם יופי מוסרי.
כיום, בחברות רבות במערב, כמעט מחצית מהילדים נולדים מחוץ למסגרת נישואים, גיל הנישואים עולה ואתו גם שיעורם של אלה שאינם נישאים כלל, כמחצית הזוגות הנשואים מתגרשים בסופו של דבר, וסיכוייו של ילד לגדול מלידה ועד בשלות בתוך מערכת יחסים יציבה עם הוריו הביולוגיים מועטים מכפי שהיו זה עידן ועידנים. מדוע כל זה חשוב? כי הילדים משלמים את המחיר. כשנישואים יציבים חדלים להיות הנורמה, ילדים רבים יותר עלולים לחיות בעוני, ומתרחב פלח הילדים הנתונים להתעללות, לתקיפה מינית, לנטישה, לאיומים או להזנחה. השינוי מתרחש לנגד עינינו. במהלך שני הדורות האחרונים הייתה בריטניה במגמה כמעט רציפה של הגדלת העושר, ובכל זאת נרשמה בתקופה זו, בקרב אוכלוסיית הצעירים, עלייה בת 300 עד 1,000 אחוזים בשיעור ההתמכרויות לאלכוהול ולסמים, הפרעות האכילה, תסמונות העקה הנפשית, הדיכאון, הפשיעה האלימה, ההתאבדויות וניסיונות ההתאבדות.
ילדים משלמים את מחיר התחמקות הוריהם מאחריות, ומחיר זה הוא לעתים גבוה מאוד. לפני אלפיים שנה סירבו חז״ל לקבל כפשוטה את הקביעה המופיעה פעמים אחדות בתורה (שמות כ, ה; שמות לד, ז; דברים ה, ח) שה׳ ״פֹּקֵד עֲו‍ֹן אָבוֹת עַל בָּנִים״ (דברים ה, ט). הענשת בנים בעוון הוריהם נראתה להם עוול. לפיכך הם פירשו את הכתובים מחדש, והסבירו שהכוונה היא רק למקרים שהבנים ״אוחזים מעשה אבותיהם בידיהם״ וחוטאים אף הם.<sup style="color: gray;">5</sup> והנה כיום, במובן מסוים, החברה החילונית פוקדת עוון אבות על בנים.
מה שקרה לנישואים הוא מה שקורה כאשר תרבות מוח־ימני, תרבות אינטגרטיבית, מפנה את מקומה לתרבות אטומיסטית של מוח־שמאלי. ייחודיותם של הנישואים הייתה טמונה בכך שבמוסד אחד נעשית סדרה שלמה של פעילויות אנושיות בסיסיות: מין, רבייה, רעות, אהבה, אחריות לרווחתם ולתזונתם של אלה שהולדנו ואחריות לחינוכם. הנישואים הם לַחֶברה מה שתיאוריית השדה המאוחד נועדה להיות לפיזיקה: דרך לצרף יחדיו מגוון רחב של תופעות כך שתארנה באור אחד. כשמוסד הנישואים מתמוטט, כפי שקורה ברחבי העולם המערבי משנות השישים ואילך, הזיקות האנושיות מתפצלות לרכיבים אינספור, וכך מתאפשרים מין ללא רבייה (אמצעי המניעה) ורבייה ללא מין (בטכניקות שמהזרעה מלאכותית עד שיבוט) — כמו גם מין ורבייה ללא אהבה, אהבה בלי רעות, וילדים שאין מי שיהיה אחראי להזנתם.
כל אחד מהדברים האלה מתפצל עוד, כך שאפילו העובדות הביולוגיות הבסיסיות של ההורות נעשו למערכת סבוכה של אפשרויות: אם ביולוגית, אם פונדקאית, אם תחליפית, אב ביולוגי, בן־הזוג של האם, הורים חד־מיניים וכן הלאה. השינויים בלתי־מוגבלים ומבלבלים. יש אפילו סכנה שילדים ייעשו סחורה השייכת לבעלי זכויות, סחורה שאפשר לייצרה על פי הזמנה בעזרת התערבות גנטית. בשכבות נרחבות של החברה בת־זמננו הורות יחידנית נעשתה לנורמה, והאבהות כמעט שאינה קיימת כמציאות חברתית. כבר בשנות השמונים אמר לי כומר זקן שהוא אינו יכול לדבר עם ילדים על ״האל האב״. המילה שהילדים לא יכלו להבין לא הייתה ״אל״, אלא ״אב״.
סכנת אבדן מרחפת על סדרה של תכונות וחוויות הכרוכות זו בזו: נאמנות, דבֵקות, חובה, אמון, והאחריות ההדדית שבין שני שותפים המתחייבים שלא לעזוב זה את זה — כל אותם דברים ההופכים את האהבה להֶבהק של נצח באמצע הזמנים, ואת ההורות לַנקודה הקרובה ביותר לאלוהים שאנחנו יכולים להגיע אליה, בהביאנו חיים חדשים לעולם באהבה. באֲבוד האמונה אובדים הנישואים כמחויבות המוסרית העליונה המרוממת את האנושות מביולוגיה לשירה.
כיצד מחולל המונותיאיזם תמורה במערכות יחסים? הוא מתחיל בתמורה בדת עצמה. הספרות הדתית בעולם העתיק עסקה בפוליטיקה ובכוח, בשליטה ובהכנעה, במאבק ובניצחון. במרוץ ניצח המהיר מכולם, ובַקרָב — החזק. רע, מרדוך, זאוס ועמיתיהם שלטו מפני שהביסו את אויביהם. הם היו מקביליהם השמימיים של זכרי האלפא. המטפיזיקה של הפוליתיאיזם חגה בחלקה הגדול סביב השאלה מי שולט ואיך.
זו איננה התמונה שהמקרא מצייר לנו. שלאלוהים יש כוח מוחלט — זה מובן מאליו מן הרגע הראשון. אלוהים מדבר — ויהי עולם. אבל לעוצמתו של אלוהים יש נגיעה מצומצמת ביותר לחיים הדתיים. הנסים בתנ״ך נעשים בדרך כלל כדי להרשים אנשים מהסוג שמתרשם מדברים כאלה. עשר המכות וקריעת ים סוף מתחוללים לעיני המצרים. אלוהים שולח אש לבקשתו של אליהו כדי שינצח את נביאי השקר של הבעל. אפילו הופעתו של אלוהים במעמד הר סיני — ברעמים, ברקים וקולות שופר — נועדה לנסוך יראה באנשים שרק לפני שבועות ספורים עוד היו עבדים. כשאלוהים מדבר מאותו הר עצמו אל אליהו, מאות שנים לאחר מכן, הוא מכין לו מיצג שלם, עם רוח משברת סלעים, רעש ואש, רק כדי להוכיח לו שלֹא בָּרַעַשׁ ה׳, ולֹא בָאֵשׁ ה׳, אלא רק ב״קוֹל דְּמָמָה דַקָּה״ (מלכים א׳ יט, יא–יב).
המונופול על הכוח נמצא במקרא בידי אלוהים כדי להוציא את הכוח מהמשוואה. הוא איננו הנושא. לא סביבו מתרחשים החיים הדתיים. <b>האמונה עניינה מערכות יחסים המתקיימות בלי שימוש בכוח</b>. אם מערכת יחסים כלשהי — בין איש לאשתו, בין הורה לילד, בין אחים, בין שכנים, בין זרים ובין חברים — תלויה בכוח, האמונה מסולקת. אלוהים אינו שוכן במערכות יחסים שכאלו. וכך, המהפכה הראשונה של המונותיאיזם היא הסרת המיתוס מן הכוח, ועל ידי כך — חילוּנוֹ של הכוח.
מהותה של המהפכה השנייה תובהר בדרך הטובה ביותר בעזרת התבוננות בספר מרשים שפרסמו לאחרונה שני פילוסופים אמריקנים מכובדים, הוברט דרייפוס ושון דוֹרֶנס קֶלי, ושמו <b>כל הדברים זוהרים</b>. הספר, שכותרת המשנה שלו היא ״לקרוא את הקלאסיקות של המערב כדי למצוא משמעות בעידן החילוני״, מודה בכנות שהתרבות נטולת האל של זמננו נגועה בניהיליזם. התרופה שהמחברים מציעים איננה שיבה למונותיאיזם. הם מציעים לחזור לפוליתיאיזם, לעולמו של הומרוס.
הסצנה שהם בחרו מן האודיסיאה כדי להמחיש בעזרתה את השקפת עולמו של המשורר הקדמון אכן ממחישה היטב מה עומד על כפות המאזניים. היא מתרחשת במשתה שמנלאוס מלך ספרטה עורך לכבוד אורחו טלמכוס. אשתו של מנלאוס, הלנה היפה, מספרת סיפור כדי לשעשע את החבורה. היא מתארת איך שנים רבות קודם לכן עזבה את מנלאוס ואת בנם הקטן כדי לברוח עם אורח שהגיע לביתם ושמו פאריס; בריחה זו, כידוע, הובילה למלחמת טרויה.
המזעזע בסיפור הזה, אומרים דרייפוס וקלי, הוא שאיש משומעיו אינו מזדעזע. מעשה הבגידה והניאוף אינו מעורר כל זעם מוסרי. הומרוס מעריץ את הלנה. כמוהו גיבורו מנלאוס, הבעל. כשרעייתו גומרת את הסיפור הוא אומר, ״אָכֵן אִשְׁתִי, נְכוֹנִים דְּבָרַיִךְ וֶאֱמֶת תֶּהֱגִי״. מנלאוס, מספר הומרוס, הולך לישון באותו לילה ״אֵצֶל הֶלֶּנָּה הַנָּאָה בַּנָּשִׁים הָעוֹטָה־אֲרֻכּוֹת״.
תרבות שבה אפשר להעריץ אישה בשל מעשה ניאוף שגרם למלחמה שאלפים מתו בה היא בבירור תרבות שונה מזו שלנו. דרייפוס וקלי עושים את מלאכתם נאמנה בהסבירם זאת, תוך התמקדות בתפיסת הקדושה אצל הומרוס. הומרוס לא חשב במונחים של מצפון פנימי, רגש חובה, קול פנימי האומר ״לא״. הוא כלל לא חשב, כמונו כיום, על האדם כסוכן מוסרי.
תחת זאת, הוא ובני־זמנו ראו את בני־האדם כיצורים הנתונים להשפעת כוחות חיצוניים המתגלמים בידי אלים שזוכים להשתאות ולהכרת תודה. בעיני הומרוס, אומרים החוקרים, גדולתה של הלנה נובעת מ״יכולתה לחיות חיים של קשב מַתמיד לאפרודיטה המוזהבת, המופת הזוהר של הממד הארוטי המקודש של הקיום״. בעולמו של הומרוס אֵל הוא בעצם ״השראה המכוונת אותנו אל לבה של הסיטואציה ומאפשרת לנו להגיב לה כיאות בלי מחשבה״.
הלנה היא ״התגלמותו של ארוס״, וארוס הוא לדידו של הומרוס ״לא רק עונג גשמי או מיני״ אלא ״דרך שלמה של הוויה, המושכת את מיטב בני־האדם זה אל זה באופן טבעי״. מובן שבכתבם ״מיטב בני־האדם״ לא התכוונו דרייפוס וקלי לממד המוסרי. הטיעון שלהם כולו א־מוסרי או קדם־מוסרי. כוונתם לאנשים הבוהקים, כמו רקדן הבלט רודולף נורייב, בכריזמה של יופי או של חן גופני. העובדה שהלנה בגדה בבעלה ובבנה, העובדה שבכניעתה לתשוקתה הארוטית בעטה בנאמנות, בחובה ובאמון — כל אלו אינן ממין העניין. וזה בדיוק מה שמבקש צמד המחברים לומר. משמעותו האמיתית של הפוליתיאיזם, אותה תפיסת עולם שהשניים טוענים בזכותה, היא ״אוזן קשבת לקולותיהם הרבים והסותרים של האלים״.
בהחיותם את הרעיון הקדום של הפוליתיאיזם, המחברים מאפשרים לנו לראות במבט רענן על מה עומד המונותיאיזם. בלבו נמצאת <b>הַטְעָנַת האהבה בערך מוסרי</b>. אם להתעלם מהפרשנות הנוצרית הלומדת מסיפור אדם וחווה שהמיניות היא חטא, הרי אין במקרא שום דבר אנטי־ארוטי. לא לארוס התנגד המקרא, אלא לניאוף. לא למין, אלא להפרת האמונים. לא ליופי, אלא לבגידה.
סיפור המפתח בספר בראשית הוא סיפורם של אברהם ושרה, בני־זוג נשואים היוצאים יחד למסע ממושך, עוברים יחד ניסיונות, חווים יחד אכזבות ומזדקנים ביחד, אבל לאורך כל הדרך נשארים נאמנים זה לזה ולאלוהים. הפוליתיאיזם התמים של דרייפוס וקלי עוזר לנו להבין למה ספר בראשית מצייר שוב ושוב את העולם שמחוץ למשפחת הברית העברית כאזור של אנומיה מינית, העדר מוחלט של מוסר מיני וחוק מיני. אברהם ויצחק חוששים, איש־איש בזמנו, שירצחו אותם אם ירצו לקחת את נשותיהם היפות להרמון המלך. אנשי סדום מנסים לבצע אונס הומוסקסואלי בשני זרים. שכם, נסיך מקומי, חוטף את דינה בת יעקב ואונס אותה. במצרים, אשת פוטיפר מנסה לפתות את יוסף, ומשהיא נכשלת היא מאשימה אותו באונס.
ספר בראשית אינו מעמת בין המונותיאיזם לאלילות. זה יבוא בהמשך התנ״ך. העימות שספר בראשית מעמיד הוא בין המונותיאיזם ובין עולם של מיניות חופשית וחסרת גבולות. אלים רבים פירושם מחויבויות רבות, או שמא העדר מחויבות מוחלט, התמסרות להשראה בת הרגע הנתון, התמסרות מקודשת, מואֲלַהַת, מעורטלת מכל תוכן מוסרי, פטורה מהתייסרויות באשר לאלים האחרים הנבגדים באותו רגע ומהתחבטויות באשר לתוצאות המעשים. אין זה מפתיע שכאשר דרייפוס וקלי מחפשים דוגמאות בנות־זמננו למקודש הם מוצאים אותן בספורט (גיבור הבייסבול לו גריג, אשף הטניס רוז׳ה פדרר) ובאמנות (נורייב). הספורט והאמנות הם בשבילנו מרחב בטוח, פסק זמן, אזור שבו אנחנו חווים רגשות שהיו הרסניים אילו חיינו אִתם בעולם האמיתי.
יש סיבה לכך שהעולם של הומרוס כבר אינו קיים. עולם של גיבורות יפהפיות ולוחמים אצילים הוא גם עולם שבו הלא־יפות הן חסרות ערך, עולם של שדות קרב זרועי גופות, עולם שאין בו משמעות למחויבויות מוסריות ושחיים שאיבדו את ססגוניותם נתפסים בו כתִפלות. התנ״ך הגיע להישג ששום ספרות אחרת, ספרות קודש וספרות חול כאחד, לא הגיעה אליו: הוא הפך את האהבה להרפתקה מוסרית והִקנה לנישואים הוד מטפיזי. בהשוותו את הנאמנות שבין בעל לאישה לאידיאל האמונים שבין אלוהים לאנושות, הוא הסב את הנישואים לכלל ברית מקודשת.
חשבו על המטפורות לאלוהים המופיעות בתנ״ך. פעמים רבות הוא מתואר כמלך, כריבון. זהו דימוי פוליטי, ומשתמשים בו כשדנים בהיבטים החברתיים, החקיקתיים והמשפטיים של הדת. אבל בדרך כלל המטפורות שאובות מתחום המשפחה. אלוהים הוא בעל ואנחנו רעייתו. אלוהים הוא הורה ואנחנו ילדיו.
שם, ביחסים הללו שבין בני־זוג נשואים ובין הורים לילדים, שם מצויות האהבה, האחריות, היציבות, האדיבות והאכפתיות שהן מהותה של ברית. כן, אלוהים מתואר לא פעם גם כמלכותי, אומר כבוד, כול־יכול, שמפתחות החיים בידו ועיניו צופיות על כל מעשיהם של בני־האדם. אבל הדימויים החזקים ביותר של אלוהים הם דווקא האב הדואג (ובפרקי הסיום של ישעיה גם האם המנחמת) וההורה האוהב:
<span class="poetry indentAll">כִּי הֶהָרִים יָמוּשׁוּ <br>וְהַגְּבָעוֹת תְּמוּטֶינָה <br>וְחַסְדִּי מֵאִתֵּךְ לֹא יָמוּשׁ <br>וּבְרִית שְׁלוֹמִי לֹא תָמוּט, <br>אָמַר מְרַחֲמֵךְ ה׳. (ישעיה נד, י)</span>
האמונה היא המורליזציה של האהבה — הטְענתה של האהבה בערך מוסרי. אין זו פעולה קוגניטיבית. הוראתה הבסיסית של המילה ״אמונה״ במקרא היא נאמנות לברית. משמעותה היא כנוּת כלפי החיבור שיצרת עם אדם אחר, עמידה במה שהבטחת לו ואמון כלפיו שהוא יכבד את הבטחותיו לך. אלוהים מבטיח לנו הבטחות. אנחנו מבטיחים הבטחות לאלוהים. ברובד העמוק ביותר של מטפורה ומשמעות, אמונה היא נישואים, התקשרות שנוצרת מתוך אהבה ומכובדת לאורך כל החיים.
האמונה חיה, נושמת ומתקיימת בעולם של מערכות יחסים. בכבוד שאנו רוחשים לבן־זוגנו, ביציבות שבתוכה אנחנו מגדלים את ילדינו, בהרחבת רגשותינו המשפחתיים כדי לאמץ אל חיקנו שכנים וזרים במעשים של חסד והכנסת אורחים. ״וְאָהַבְתָּ לְרֵעֲךָ כָּמוֹךָ״, ״וַאֲהַבְתֶּם אֶת הַגֵּר״. הפסוקים הללו כה מוכרים, עד שאנו עלולים שלא להבחין במוזרות המופלגת שלהם. היוונים היו בוודאי אומרים שהם חסרי פשר. ה״גרים״, הזרים, היו מבחינתם ברברים. עיקרון של צדק מצוי בלבה של כל מערכת מוסר, אך מרכזיותו של עקרון האהבה ייחודי לאמונת אברהם.<sup style="color: gray;">8</sup>
כיצד זה אנו מוצאים משהו ראוי לציון בחייהם של אנשים אלו, ולא, למשל, אצל פוליטיקאי המקווה לזכות בקולותינו, אצל עורכת דין שעושה את עבודתה, או אפילו אצל חייל המסכן את חייו למען מולדתו? מפני שהמדענים והפילוסופים צודקים כנראה באמרם שאנשים פועלים על בסיס אינטרס עצמי רציונלי. כולנו שואפים, לאו דווקא באופן מודע, להוריש את הגנים שלנו לדור הבא. כולנו, כיחידים וכקבוצות, שבטים, אומות וציביליזציות, נתונים במאבק הישרדות דרוויניסטי. את כל זה אנו יודעים, וגם אבות אבותינו ידעו, גם אם המינוח ששימש אותם להסביר זאת השתנה לאורך הדורות.
אולם פה ושם אנחנו נתקלים במעשים, באנשים, בסיפורי חיים, שכמדומה מגיעים ממקום אחר, שמשיבים רוח גדולה יותר. הם מצטרפים לסיפור שסיפרנו בפרק הראשון, על אל שבורא את העולם באהבה, שמאמין בנו, שקורא לנו להעפיל בסולם החזון, ושסולח לנו כשאנו נופלים, כי איך אפשר שלא ניפול; האל שהיצירתיות שלו מתבטאת בהצטנעות, בהשארת מקום לאחֵרוּת שהיא אנחנו. לכך אין שום קשר לחוקים הפיזיקליים, דרוויניסטיים ואחרים, השוררים בעולם הביולוגי — אך יש לכך קשר עז ליצירת משמעויות מתוך איחוד של נפשות המאוגדות בנאמנות ובאהבה.
כיצד מחולל המונותיאיזם תמורה במערכות יחסים? הוא מתחיל בתמורה בדת עצמה. הספרות הדתית בעולם העתיק עסקה בפוליטיקה ובכוח, בשליטה ובהכנעה, במאבק ובניצחון. במרוץ ניצח המהיר מכולם, ובַקְרָב – החזק. רע, מרדוך, זאוס ועמיתיהם שלטו מפני שהביסו את אויביהם. הם היו מקביליהם השמימיים של זכרי האלפא. המטפיזיקה של הפוליתיאיזם חגה בחלקה הגדול סביב השאלה מי שולט ואיך.
זו איננה התמונה שהמקרא מצייר לנו. שלאלוהים יש כוח מוחלט – זה מובן מאליו מן הרגע הראשון. אלוהים מדבר – ויהי עולם. אבל לעוצמתו של אלוהים יש נגיעה מצומצמת ביותר לחיים הדתיים. הנסים בתנ״ך נעשים בדרך כלל כדי להרשים אנשים מהסוג שמתרשם מדברים כאלה. עשר המכות וקריעת ים סוף מתחוללים לעיני המצרים. אלוהים שולח אש לבקשתו של אליהו כדי שינצח את נביאי השקר של הבעל. אפילו הופעתו של אלוהים במעמד הר סיני – ברעמים, ברקים וקולות שופר – נועדה לנסוך יראה באנשים שרק לפני שבועות ספורים עוד היו עבדים. כשאלוהים מדבר מאותו הר עצמו אל אליהו, מאות שנים לאחר מכן, הוא מכין לו מיצג שלם, עם רוח משברת סלעים, רעש ואש, רק כדי להוכיח לו שלֹא בָּרַעַשׁ ה׳, ולֹא בָאֵשׁ ה׳, אלא רק ב״קוֹל דְּמָמָה דַקָּה״ (מלכים א׳ יט, יא–יב).
המונופול על הכוח נמצא במקרא בידי אלוהים כדי להוציא את הכוח מהמשוואה. הוא איננו הנושא. לא סביבו מתרחשים החיים הדתיים. <b>האמונה עניינה מערכות יחסים המתקיימות בלי שימוש בכוח</b>. אם מערכת יחסים כלשהי – בין איש לאשתו, בין הורה לילד, בין אחים, בין שכנים, בין זרים ובין חברים – תלויה בכוח, האמונה מסולקת. אלוהים אינו שוכן במערכות יחסים שכאלו. וכך, המהפכה הראשונה של המונותיאיזם היא הסרת המיתוס מן הכוח, ועל ידי כך – חילוּנוֹ של הכוח.
בסוגיה העדינה הזאת שכיחה האי־הבנה. אני רוצה להציע פה קריאה מחודשת לשתי פרשיות מקראיות שהובנו שלא כשורה יותר מכל פרשה אחרת בתנ״ך: סיפור אדם וחווה בגן עדן, וסיפור עקידת יצחק. הראשון דן ביחסים שבין איש לאישה, השני באלה שבין הורה לילד. אטען שמשמעות שניהם אחרת ממה שנהוג לחשוב.
סיפור אדם וחווה נקרא במסורת הנוצרית כסיפור על חטא קדמון שכולנו מוכתמים בו. יש סיבות טובות מאוד שלא לקרוא אותו כך. ראשית, רעיון החטא הקדמון איננו נמצא בשום מקום אחר בתנ״ך. שנית, זהו עלבון לַצדק. כפי שאמרו הנביאים ירמיהו ויחזקאל, העוון דבק בחוטא בלבד, לא בצאצאיו.<sup style="color: gray;">10</sup> שלישית, אחרי המבול אלוהים מוחל לאנושות במפורש: ״לֹא אֹסִף לְקַלֵּל עוֹד אֶת הָאֲדָמָה בַּעֲבוּר הָאָדָם <b>כִּי יֵצֶר לֵב הָאָדָם רַע מִנְּעֻרָיו</b>״ (בראשית ח, כא; ״כי״ בהוראת ״אף על פי ש־״). רביעית, ברית סיני היא שיבה חלקית לגן עדן: הארון שבני־ישראל נשאו עמם בנדודיהם עטור בכרובים, שאזכורם הנוסף היחיד בתורה הוא בקשר לגן עדן; התורה מתוארת בספר משלֵי (ג, יח) כ״עֵץ חַיִּים״, שגם הוא מוכר מגן עדן; והמִשכן במרחב, והשבת בזמן, מסמלים חזרה לגן עדן.
המפתח להבנת הסיפור על בני־האדם הראשונים נמצא בשלושה פסוקים רצופים הנמצאים בסופו, שסמיכותם זה לזה היא לכאורה תמוהה. הם מתחילים בקללה שהוטלה על אדם בגלל האכילה מעץ הדעת:
<span class="poetry indentAll">בְּזֵעַת אַפֶּיךָ תֹּאכַל לֶחֶם עַד שׁוּבְךָ אֶל הָאֲדָמָה, כִּי מִמֶּנָּה לֻקָּחְתָּ; כִּי עָפָר אַתָּה וְאֶל עָפָר תָּשׁוּב. <br>וַיִּקְרָא הָאָדָם שֵׁם אִשְׁתּוֹ חַוָּה, כִּי הִוא הָיְתָה אֵם כָּל חָי. <br>וַיַּעַשׂ ה׳ אֱלֹהִים לְאָדָם וּלְאִשְׁתּוֹ כָּתְנוֹת עוֹר וַיַּלְבִּשֵׁם. (בראשית ג, יט–כא)</span>
מה הקשר בין היותנו בני־תמותה (״וְאֶל עָפָר תָּשׁוּב״) ובין האדם הנותן שם חדש לאשתו? ומה הקשר בין זה ובין אלוהים התופר לבני־הזוג כותנות עור, כאילו הוא מגיש להם מתנת פרידה מגן עדן?
כדי להבין את הפרשה הזאת, עלינו להבחין תחילה בכך שהיא איננה מיתוס, אלא משל פילוסופי על לשון ועל יחסים, על ההבדל בין המין האנושי לבין בני־אדם יחידים ובין שמות עצם כלליים לשמות עצם פרטיים, ועל מה שמרומם את היחסים שבין בעל לאישה מהביולוגי אל האנתרופולוגי, מֵהָרְבִייה החייתית אל האהבה האנושית ומערכת היחסים האנושית.
סיפורם של בני־האדם הראשונים, בבראשית פרק ב, מתחיל באלוהים הנותן לאדם את היכולת להשתמש בשפה ולמיין דברים. הוא נותן לבעלי החיים שמות: ״וַיִּקְרָא הָאָדָם שֵׁמוֹת לְכָל הַבְּהֵמָה וּלְעוֹף הַשָּׁמַיִם וּלְכֹל חַיַּת הַשָּׂדֶה״ (בראשית ב, כ). הוא ממיין אותם ומתייג אותם כמינים בממלכת החי. אלא שבני־אדם אינם פועלים ברמת המין, ״אני הומו ספיינס״, אלא הם גם אינדיבידואלים, פרטים ייחודיים, המודעים לעצמם ככאלה. האדם אמנם נמצא בגן עדן בין מינים רבים, מיני בעלי חיים, אבל הוא אינו נמצא בקרב עוד אינדיבידואלים כמוהו. נכון, הוא איננו לבד; אבל יש הבדל בין להיות לבד, מצב פיזי, ובין לחוש בדידות, מצב נפשי. והאדם, כיוון שהוא בעל מודעות של פרט, ואינו רק נציג של מין, יכול לחוש בדידות גם כשאינו לבד. בקרב בעלי החיים, שכולם מינים ולא אינדיבידואלים, חש האדם בודד. ״וּלְאָדָם לֹא מָצָא עֵזֶר כְּנֶגְדּוֹ״ (שם).
או אז ברא אלוהים לאדם שותפה. אך אם נאזין בקפידה לדברי השיר שהוא אומר בראותו אותה לראשונה, נבחין בדבר מוזר: ״לְזֹאת יִקָּרֵא <b>אִשָּׁה</b>, כִּי מֵאִישׁ לֻקֳחָה זֹּאת״ (ב, כג). הוא מְשַׁיֵּם את האישה, קורא לה בשם, ממש כפי שהוא שִׁייֵם את בעלי החיים. הוא משתמש בשם עצם כללי, בשם גנרי. היא ״אישה״, לא פרט אלא טיפוס. היא ״מֵאִישׁ לֻקֳחָה״, היא ״עֵזֶר כְּנֶגְדּוֹ״ — לא פרט ייחודי בעל רגשות וחששות משלו. אדם איננו מבין את אֲחֵרותה של אשתו. מבחינתו היא רק השתקפות של דמותו: ״עֶצֶם מֵעֲצָמַי וּבָשָׂר מִבְּשָׂרִי״ (שם).
חווה מורדת בתפיסה זו. היא יוצאת לדרך משלה. השיחה שלה עם הנחש היא השיחה הראשונה שלה בכלל. אדם דיבר עליה, אבל לא אליה. היא אוכלת מהפרי האסור. היא נותנת ממנו לבעלה, וגם הוא אוכל. היא נעשתה לכוח המניע במערכת הזוגית שלהם, אבל גם אז הם אינם מדברים זה עם זו כלל.
עד שמתגלה חטאם. אלוהים מתעמת עם שניהם. כל אחד מהם מגיב בבריחה מאחריות. אדם מאשים את האישה. האישה מאשימה את הנחש. הם עדיין מדברים על עצמם ועל זולתם כאילו אינם אינדיבידואלים חופשיים ובוחרים, אלא רק עצמים, כלֵי משחק בידי כוחות זרים.
עד שאדם שומע שהוא בן־תמותה. מעפר הוא ואל עפר ישוב. פתאום הוא מבין את ההבדל בין פרט ובין מין. מינים חיים תמיד; פרטים מתים. היה עולם לפני שנולדנו, יהיה עולם אחרי שנמות, אבל אנחנו לא נהיה כאן ולא נראה אותו. כשאנו מבינים שאנו בני־תמותה, אנו מגלים את האינדיבידואליות שלנו.
אבל אם אדם הוא אינדיבידואל, גם האישה היא כזו. ואלוהים אך זה אמר לאישה, ״בְּעֶצֶב תֵּלְדִי בָנִים״ (בראשית ג, טז). בתוך הקללה הזאת טמונה ברכה. בני־האדם הם אמנם בני־תמותה, אבל משהו מהם שורד לאחר מותם: ילדים. אלא שילדים נולדים רק כאשר איש ואישה מתחברים בעבותות אהבה. בנקודה זו קורא אדם לאשתו בשם חווה, כלומר ״אֵם כָּל חָי״. לא השם ״חווה״ עצמו הוא החשוב פה, אלא עצם העובדה שזהו שם פרטי ולא שם עצם כללי. למינים ניתנים שמות עצם כלליים, ואילו לפרטים, לאינדיבידואלים, יש שמות. האישה היא עכשיו לאדם לא ״אישה״, אלא חווה. אדם גילה את העצמיות, את הייחודיות, את האינדיבידואליות, ומתוך כך את ההבדל בין ביולוגיה לאנתרופולוגיה. ממלכת החי עשויה מינים, ואילו בני־האדם הם פרטים. חיות מזדווגות, בני־אדם מקיימים יחסים. חיות מתרבות, בני־אדם מורישים. לחיות יש מין, לבני־אדם — אהבה.
חז״ל אמרו שאדם היה החוזר בתשובה הראשון, ושאלוהים סלח לו.<sup style="color: gray;">14</sup> אלוהים האיר אז את פניו לבני־הזוג, ועשה להם את כותנות העור. חז״ל דרשו שהעור היה עור נחש,<sup style="color: gray;">15</sup> כמו לומר לאדם: אותו דבר עצמו שגרם לך לחטוא, הנחש, יגן עליך מעתה. הגופניות שלך, שעם אכילת פרי עץ הדעת הסבה לך מבוכה, יכולה להיעשות קדושה — אם תיצוק בה אהבה ותקדש אותה בעבותות אמון. וכך נחתמת פרשת ימיהם של אדם וחווה בגן עדן לא בצלילים צורמים של קללה, אלא דווקא בברכה גדולה משמים.
הסיפור מלמד אותנו על שפה ועל אהבה, ועל ההבדל בין רבייה ביולוגית, כמיני בעלי החיים, ובין המשפחה האנושית, העשויה תמיד יחידים — שאמנם יש ביניהם דמיון, אך ישנו גם שוני והוא מֵעַל דמיון זה ומעֵבֶר לו. אפילו הלבוש שאלוהים העניק לאדם וחווה במתנה מאותת לנו שאיננו עירומים ושקופים איש לרעהו. בכל אחד מאתנו יש חלק שנותר חבוי. הד לחביון זה נוכל אפילו למצוא בצליל שמה של חווה.<sup style="color: gray;">16</sup>
בפרשה מופיעים שני רמזים דקים לכך שזה אכן נושא הסיפור. הראשון, שרבים מתרגומי התנ״ך לא הקפידו לשמרו, הוא שהכתוב מדבר לכל אורך הדרך על ״האדם״, שם העצם, ולא על ״אדם״, שכמו ״חווה״ הוא שם פרטי. ״האדם״ מתחלף ב״אדם״ רק כאשר ״האישה״ נעשית ״חווה״.
הרמז השני הוא שגם שמו של אלוהים משתנה. בפרק א של ספר בראשית הוא נקרא ״אלוהים״, שם עצם כללי שהוראתו היא, פחות או יותר, ״מכלול הכוחות הפועלים ביקום״. בפרקים ב–ג הוא קרוי ״ה׳ אלוהים״, ובפרק ד, מיד לאחר הגירוש מגן עדן, הוא נקרא ״ה׳ ״ בלבד (כלומר בשם הוי״ה). ה׳ הוא שמו הפרטי של אלוהים, ממש כמו שאדם הוא שמו הפרטי של אדם וחווה הוא שמה הפרטי של חווה. חוויית האלוהים שלנו משקפת את הדרך שאנו חווים בה אנשים אחרים. כשאנחנו מתייחסים לבני־אדם אחרים כאל פרטים בעלי אישיות, אנחנו מתייחסים כך גם לאלוהים. או, במילים אחרות, אלוהים כְּה׳ הוא ההיבט הטרנסצנדנטי של היחסים הבין־אישיים. אנחנו אוהבים את ה׳ דרך אהבתנו לאנשים אחרים. זו הדרך היחידה לאהוב אותו.
סיפור הפרי האסור וגן עדן הוא פחות סיפור על חטא, אשמה ועונש, ויותר סיפור על החיבור המהותי שבין מוסר, אינדיבידואליות ועצמיות. במובן מסוים, זו הפרכה מוקדמת של הטיעון הניאו־דרוויניסטי שאנחנו רק בעלי חיים, מכונות השתכפלות אנוכיות. אנחנו לגמרי <b>לא </b>חיות, וזאת לא מפני שאנחנו ייחודיים מבחינה ביולוגית; כמונו כחיות, מעפר אנחנו. גם לא מפני שיש לנו נשמות בנות־אלמוות; אולי הן קיימות, אך מסיפור גן העדן הן נעדרות לחלוטין. אנחנו לא חיות מפני שאנחנו בעלי מודעות עצמית, מפני שאנחנו מודעים לעצמנו כאינדיבידואלים, ומפני שאנחנו מסוגלים ליצור יחסי אמון. אנחנו תרבות, לא רק טבע; אנתרופולוגיה, לא רק ביולוגיה.
זהו גם משל על אחרוּת. שירו של אדם על ״עֶצֶם מֵעֲצָמַי וּבָשָׂר מִבְּשָׂרִי״ נשמע יפהפה, אבל הוא מוביל לכישלון מוסרי, מפני שהוא מתכחש לאחרותה של האחרת. כל עוד חווה היא לגבי האדם רק ״אישה״, כל עוד היא אינה נעשית חווה, הוא איננו יודע מיהי.
המילה המקראית ״דעת״ אין משמעה ״ידע״, כמו שהיא מיתרגמת בדרך כלל לשפות המערב או אף מובנת בעברית המודרנית. ה״דעת״ איננה ידיעה של עובדות, תיאוריות, מערכות ואמיתות. מובָנה הוא ידע בין־אישי, אינטימיות, אמפתיה. זו גם הדעת שבעץ הדעת. ידיעה כנה שהאחר אינו סתם ״עצם מעצמיי״, אינו בָּבואתי שלי, אלא יש לו רצונות וצרכים משל עצמו שעלולים גם להתנגש בצרכים וברצונות שלי — ידיעה זו היא המקור לאהבה ולכאב. הידיעה שיודעים אותי גורמת לי לרצות להתחבא: זו תגובתם הראשונה של אדם וחווה לאחר אכילת הפרי. נקודת המפנה מגיעה כשהאדם נותן לחווה שם פרטי. האהבה נולדת כשאנחנו מכירים בתוקפה של האחרות. זו משמעותה של אהבה בין אנשים. זו משמעותה של האהבה בינינו ובין אלוהים. רק כשאנו מפנים מקום לאחר האנושי אנו מפנים מקום לאחר האלוהי.
אלוהים ברא את העולם כדי לפנות מקום לאחרוּת: לנו.
הסיפור השני הוא סיפור עקידת יצחק. הפרשנות המסורתית לו, בקרב יהודים ונוצרים כאחד, גורסת שמטרתו להראות שאברהם היה נכון להקריב את בנו למען אהבתו לאלוהים.
יש בפרשנות הזאת קושי אחד: שהקרבת ילדים מוקעת במקרא שוב ושוב כַּנתעבת מכל התועבות. המקרא אינו מוצא במעשה זה שום דבר אצילי, מעורר כבוד או ראוי להערצה. הקרבת ילדים היא דבר שעושים עובדי אלילים. היא דבר שעשה מלך מואב, מתוך מחשבה שגמולו יהיה ניצחון במלחמה (מלכים ב׳ ג, כז).
אברהם, ששמו המקורי אברם, אב רם, נבחר ״לְמַעַן אֲשֶׁר יְצַוֶּה אֶת בָּנָיו וְאֶת בֵּיתוֹ אַחֲרָיו וְשָׁמְרוּ דֶּרֶךְ ה׳ לַעֲשׂוֹת צְדָקָה וּמִשְׁפָּט״ (בראשית יח, יט). הוא נבחר כדי להיעשות דמות מופת של אב־מחנך. תיאורו כאדם הניאות להקריב את בנו עומד בסתירה לכל מה שידוע לנו על השקפתו המוסרית של המקרא באשר להורות ולהקרבת ילדים. מוכרחה להימצא פרשנות אחרת.
את התשובה נותן בידינו ההקשר. אלוהים מבטיח לאברהם, ליצחק וליעקב שני דברים, פעם אחר פעם: ילדים ונחלה. שבע פעמים מבטיח אלוהים את הארץ לאברהם, פעם אחת הוא מבטיחהּ ליצחק, ושלוש פעמים ליעקב. גם ילדים מובטחים להם: רבים כעפר הארץ, כחול אשר על שפת הים, ככוכבי השמים.
ופעם אחר פעם ההבטחות הללו נתקלות במכשולים ובהשהיות. אברהם ושרה נידונים לחכות שנים רבות עד שנולד בנם היחיד. שרה היא עקרה. וגם רבקה. וגם רחל. פעם אחר פעם הם גם נאלצים לעזוב את הארץ, בשל רעב או בשל סכסוכים משפחתיים. הארץ אינה נעשית נחלתם לכל אורך חמשת חומשי התורה. אברהם צריך להתמקח כדי לקנות מערה אחת לקבור בה את שרה. תושבים בנגב מתעמרים ביצחק משום שהוא משתמש בבארות שאביו חפר. יעקב נדרש לשלם מאה קשׂיטה כדי שתהיה לו חלקה לנטות בה את אוהלו.
מוזר הדבר, מוזר ומאיים. ילדים וקרקע הם הטבעיים שבנכסינו. כמעט לכל אחד יש מהם. במה שונים אבות האומה ואימהותיה משאר בני־זמנם? רק בכך: <b>שמה שלכולם יש באופן טבעי, להם יש רק כמתנה מאלוהים</b>. לרוב הזוגות יש ילדים. האימהות, לבד מִלֵאה, היו כולן עקרות. כשנפקדו בילדים, ניכּר היה שזו מתת אל.
וכך גם הארץ. לרוב האנשים יש פיסת קרקע. אברהם היה שונה משום שהוא נצטווה בראשית דרכו ללכת מארצו, ממולדתו ומבית אביו. האבות היו נוודים, נוסעים, אאוטסיידרים, ״עִברים״. ישראל נעשה לעם שיש לו ארץ רק בחסד האל. מעובדה זו מסיקה התורה מסקנה משפטית מרחיקת לכת. ״וְהָאָרֶץ לֹא תִמָּכֵר לִצְמִתֻת״, אומר ה׳, ״<b>כִּי לִי הָאָרֶץ</b>, כִּי גֵרִים וְתוֹשָׁבִים אַתֶּם עִמָּדִי״ (ויקרא כה, כג).
בני־ישראל אינם בעליה של הארץ. הם רק תושבים בה, וזכותם זו מותנית בהכרתם שהיא שייכת לא להם אלא לה׳. והאמור על הארץ אמור גם על הילדים. אברהם, שהאבהות נמצאת בשמו ואף נישאת בו ברמה, נועד לעבור על בשרו חוויה שתכונן, מאז ולתמיד, את ההכרה <b>שילדינו אינם שייכים לנו, אלא אך ורק לה׳</b>. יצחק, ילדה הראשון של הברית בין אלוהים לאברהם וצאצאיו, הוא הילד ששייך לה׳. אלו הם חיי הברית, ורק כך יש להבין במסגרתם את ההורות.
הניסיון שנתנסה אברהם בעקידת יצחק נועד אפוא לבחון אם הוא <b>מוכן לוותר על הבעלות על בנו ולהשיבו לידי אלוהים</b>. לזאת מכוון המלאך כשהוא עוצר את אברהם משלוח ידו בנער ומסביר לו: ״כִּי עַתָּה יָדַעְתִּי כִּי יְרֵא אֱלֹהִים אַתָּה, <b>וְלֹא חָשַׂכְתָּ אֶת בִּנְךָ אֶת יְחִידְךָ מִמֶּנִּי</b>״ (בראשית כב, יב).
סיפור עקידת יצחק נראה לנו סתום מפני שאנו רגילים שלילדים יש זהות משלהם וזכויות חוקיות משלהם. אלא שזהו רעיון מודרני. באנגליה הוויקטוריאנית של המאה התשע־עשרה ניהלו פעילים חברתיים מאבק קשה למען הילדים שנשלחו לעבוד כל שעות היום במכרות ובבתי חרושת, כדי להיטיב במשהו את תנאי ההעסקה האכזריים שלהם. במשפט הרומי נהג עקרון הפַּטריה פּוֹטֶסְטַס, שקבע כי ילדים הם רכושם הבלעדי של אבותיהם, והללו רשאים לעשות בהם ככל העולה על רוחם, ואף להרגם אם ירצו.
רק בהתוודענו לרקע העובדתי הזה אנו יכולים להבין שעקידת יצחק היא דרכו של אלוהים ללמד את אברהם שלפטריה פוטסטס אין מקום ביהדות. התורה אומרת לעם הברית: אינכם הבעלים של ארצכם, ובאותו אופן גם אינכם הבעלים של ילדיכם. זו הייתה לידתה של דמות האב המקראי, האב־כמחנך, המנוגדת לתפיסה האחרת של האב, תפיסת האב־כבעלים.
זו גם כוונתו של המקרא בכל מקום שהוא מדבר על אלוהים כעל הורֶה. אלוהים הוא הורה הממעט להתערב. בשנות ילדותו של העם הוא התערב כדי להצילו מעבדות, אך ככל שהעם הבשיל עבר גם אלוהים מעמדת האב־כבעלים לעמדת האב־כמחנך. אלוהים אינו עושה את העבודה שלנו במקומנו. הוא מלמד אותנו כיצד לעשות אותה למענו; כי אלוהים עצמו מציית לחוקים שהוא נותן לנו.
לא כך הובנו הסיפורים הללו בעבר. הצעתי את הפרשנויות שלעיל כדי להראות שאכן אפשר, ולדעתי אף ראוי, להבין את הסיפורים אחרת מהמקובל. אם יש בהצעות הקריאה שלי ממש, הרי הן מלמדות שנוכחותו של אלוהים בתוך מערכת יחסים מחסנת אותה מהידרדרות לכדי מאבק שליטה בין שני רצונות. איש ואישה חייבים להכיר באחרוּת של האחר, ולא לראות בו בבואה של עצמם. הורים, אף על פי שהם אלה שהביאו את ילדם לעולם, האכילו אותו והגנו עליו כשהיה רך בשנים, אינם בעליו של הילד. נוכחותו של אלוהים במערכת יחסים מאלצת אותנו לפַנות מקום לָאחר.
כל זה הוא כמובן רק הפשטה של הדברים כפי שהם נראים בחיי האמונה הממשיים, וחסרים בה חיותם וצבעוניותם והמרץ והלהט שבהם. פעם, כשהכנתי תכנית טלוויזיה תיעודית על מצבה של המשפחה בבריטניה, לקחתי את המומחית הראשונה במעלה בבריטניה בתחום גידול הילדים, הפסיכולוגית פנלופה ליץ׳, לראות את הנעשה בגן ילדים יהודי ביום שישי בבוקר. הילדים ערכו שם, כרגיל, ״קבלת שבת״. פנלופה צפתה מרותקת בהורים בני חמש מברכים ילדים בני חמש ומקבלים אורחים בני חמש. כשזה נגמר, היא שאלה ילד אחד מה הדבר שהוא אוהב ביותר בשבת. ״אני אוהב את שבת״, הוא השיב, ״כי זה הזמן היחיד <b>שאבא לא צריך לרוץ</b>״. זה היה ביטוי אותנטי ומאלף לאופן שבו השבת משמרת מרחב וזמן למשפחה בתוך מהומת הלחצים של העולם שבחוץ. כשיצאנו מבית הספר פנלופה פנתה אליי ואמרה, ״השבת הזאת שלכם מצילה את הנישואים של ההורים שלהם״.
כמובן, אדם אינו חייב להיות דתי כדי שיהיו לו נישואים מאושרים או כדי שיהיה הורה אכפתי. איש אינו טוען כך. אך העובדה היא שהתרבות הכללית חדלה להיות גורם תומך לנישואים.
אחת מנקודות המפנה בחיי אירעה כשהאזנתי לאנתרופולוג אדמונד ליץ׳, איש קיימברידג׳, שנבחר לשאת ב־1967 את סדרת הרצאות הרדיו השנתית על שם ריית. עמדתי אז בתחילת שנתי השנייה באוניברסיטה, ונחרדתי לשמוע מפיו כי ״ודאי שהמשפחה איננה הבסיס לחברה הטובה; אדרבה, בסודותיה התפלים ובפרטיותה הדחוסה היא המקור לכל האי־נחת בחברה״.
ברגע ההוא התחוור לי שדמויות המופת האקדמיות שלנו שוגות שגיאה קשה, ושאני צריך לצאת למסע משלי אל אמונת אבותיי. ״סודות תפלים״ ו״פרטיות דחוסה״ לא הזכירו לי כלל את ילדותי שלי. לי ולרוב חבריי, המשפחה הייתה מקור תחושת הביתיות שלנו בעולם, המקום היחיד שיכולנו לפנות אליו כדי לקבל אהבה בלתי־מותנית. ״הבית הוא מקום שאם אתה חייב לשוב אליו תמיד פתוחה בו דלת לקראתך״, כתב רוברט פרוסט, וזו הייתה גם החוויה שלי. הרגשתי נבגד. איש מאתנו לא יכול היה לדעת אז כמה גדול יהיה המחיר שהילדים בני הדורות הבאים ישלמו על אותה השתמטות־מאחריות שרוממות הקִדמה בגרונה.
אם האמונה הייתה רק מלמדת אותנו איך לקיים חיי נישואים ומשפחה באהבה ובנאמנות ולפנות מקום לזולת, דיינו. גם אז הייתי מחשיב אותה למתנתו הגדולה והמספקת של אלוהים. הדת מקדשת את מערכות היחסים, ועל כן מי שמערכות יחסים חשובות לו יחפש בוודאי דרכים להטעינן בקדושה.
על פי הנביאים, האמונה היא סוג של נישואים. הנישואים הם מעשה של אמונה.
<h3>פרק י; חיים בעלי משמעות</h3>
<span class="poetry indentAll">כְּאִלּוּ הִגַּעְנוּ לִקְצֵה הַדִּמְיוֹן דּוֹמְמִים בִּידִיעָה דְּמוּמָה. (ואלאס סטיבנס)</span>
<span class="poetry indentAll">בצד העצוב של החיים האנושיים, השֶׂגב אינו נוגע. (רבּקה גולדסטיין)</span>
מקס אוסטרו, צעיר יהודי פולני, נלכד עם משפחתו בידי הנאצים. הם דחסו אותו עם אביו ואחד מאחיו לקרון בקר ברכבת לטרבלינקה. מטרבלינקה איש לא חזר. במחנה ההשמדה הזה נחנקו בגז רבים מבין שלושת מיליוני היהודים שחיו בפולין. נחנקו ונשרפו והיו לאפר.
בקרון המחניק אחז האב בשני בניו. הוא אמר להם, ״מיין קינדר, ילדיי, אם תישארו ברכבת תמותו. זו רכבת של מלאך המוות. אני רוצה שתתפללו מעריב. ואז אני מבקש ששניכם תקפצו בהזדמנות הראשונה. הנאצים יירו בכם. אבל אחד מכם יחיה. אני מבטיח לכם: אחד מכם יחיה״.
הבנים התפללו. שניהם קפצו מהרכבת. הנאצים הבחינו בתנועה והתחילו לירות. אחיו של מקס נהרג מיד. מקס שרד בחסות החשיכה.
המשפחה הסתירה סכום כסף ומקס הצליח להגיע אליו ושילם ממנו לאיכר שיחביא אותו באסם. כך חי בשלוש השנים הבאות. ואז הגיע נובמבר 1944. הנאצים הגבירו את מאמציהם לתפוס ולהשמיד את כל שארית הפליטה היהודית. לימים סיפר מקס לבנו שהוא חלם אז חלום. האדמו״ר של אביו אמר לו, ״האסם כבר אינו מקום בטוח״.
מקס הגיע להסדר עם האיכר. הוא יחפור באדמה קבר, וישאיר בו רק סדק צר פתוח אל השמים. דרכו יוכל מקס לנשום. פעם בשבוע האיכר יביא לו משהו לאכול ולשתות. וכך, קבור חי, הוא התקיים ארבעה חודשים, עד שהאזור שוחרר.
אחרי המלחמה התגלגל מקס לבריטניה. הוא הקים עסק, התחתן והוליד שני ילדים. הוא הלך לבית הכנסת דרך קבע, התפלל מדי יום, חי את חייו כיהודי דתי ותרם לצדקה נתח ניכר מרווחיו. הוא מעולם לא דיבר על השואה במרירות, ואף על פי שלעתים בכה בזכרו את משפחתו שאבדה לו כולה, הוא ויֶתר הניצוֹלים שחיו בבריטניה נעשו יחדיו למעין משפחה מורחבת.
לא הכרתי את מקס היטב; ראיתי אותו מפעם לפעם באסיפות של ניצולי שואה. הכרתי את פניו, אך לא את סיפורו. בעודי כותב את הספר הזה הוא הלך לעולמו, והלכתי לבקר את בנו מוריס שהכרתי. אז שמעתי לראשונה את סיפורו. הוא אף סופר בְּספר.
לואיס ז׳ לא היה ניצול שואה. משפחתו עזבה את פולין זמן רב קודם לכן, בעקבות סדרה של פוגרומים וגל של תקריות אנטישמיות. הוא בא לבריטניה כשהיה בן שש. משפחתו הייתה ענייה. הוא נאלץ לעזוב את בית הספר כשהיה בן ארבע־עשרה ולעבוד לפרנסת המשפחה.
לבסוף עלה בידו לפתוח חנות לממכר שאריות ביגוד, שמאטעס בפיו ובפי לקוחותיו החייטים. החנות לא שגשגה. לעתים עברו ימים שלמים בלי לקוח אחד בפתח. לואיס האזין לרדיו וקרא. לאחר זמן נישא והוליד ילדים.
לואיס הלך לבית הכנסת מדי יום. הוא לא ידע הרבה עברית, אבל הוא ידע את זאת: שהוא יהודי, שהוא מאמין באלוהים, ושגורלו בידיו. זה היה מספיק בשבילו. לואיס הלך בראש זקוף.
באחרית ימיו, בשנות השמונים לחייו, היה עליו לעבור חמישה ניתוחים קשים. כל אחד מהם מצץ ממנו את לשדו, והוא נחלש והלך. בבית החולים היו אתו טלית ותפילין, והוא השתמש בהן כמיטב יכולתו והתפלל. בשאר הזמן הוא קרא בספר תהלים קטן בעברית. אלוהים השגיח עליו, ולואיס בטח בו. הוא ידע שימיו בעולם הזה ספורים, ושבעוד זמן לא רב ייקח אותו אליו אלוהים.
הוא נפטר מן העולם בשלווה, כשאחד מבניו אוחז בידו. הבן הזה סיפר לי לאחר מכן שהוא עמד אז בתחילתה של תפילת שחרית, ובדיוק כשהגיע לברכת ״אלוהיי, נשמה שנתת בי טהורה היא״ יצאה נשמתו של לואיס.
לואיס היה אבא שלי.
אני מספר את הסיפורים הללו מפני שמקס ולואיס היו אנשים רגילים. מקס, שבלי שבחר בכך, גדוּלה שקטה הואצלה עליו כששרד מן הלילה האפל בתולדות האדם; ולואיס, שהיה ונשאר אדם רגיל, אבל אל חייו נתלוו אצילות והכרת תודה שאני, בנו, יכול רק לשאוף להגיע לשכּמוֹתן.
הם האמינו באלוהים והוא נכח בחייהם. הדבר נתן לחייהם משמעות. הם הגיעו לעולם באהבתו של אלוהים, הם חיו על אדמת האלוהים, הם נשמו את רוח אפו של אלוהים, כל מה שהיה להם הם חבו לאלוהים, ולכן הם חלקו עם אנשים אחרים כל מה שיכלו. הם באו לבית האלוהים, בית הכנסת, והודו לאלוהים על חייהם, על משפחותיהם, ועל החופש להודות לו.
לחייהם נתלוו מעֵין זוהַר וכובֶד: הם חיו מתוך ודאות ההשתייכות. לא מקס ולא אבי סבלו חרדה קיומית. כל יום של חיים היה בעיניהם ברכת שמים, והם לא ראו צורך להתפלסף מעבר לכך. כששאלו אותם ״מה שלומך?״ הם היו עונים, כדרך שיהודים מסוגם ענו מאז ומעולם, ״ברוך ה׳״. הם עשו טוב לאחרים בלי רעש וצלצולים, כי ככה עושים וכי בגלל זה אנחנו כאן בכלל. הם לא הטרידו את השמים בבכיות שווא, תובעים לעצמם את אמנותו של אדם זה או את כשרונו של אחר, והיו שמחים בחלקם. על מה שהיה להם נתנו תודה, ומה שחסַר להם לא היה מעניינם. אלוהים ידע מה טוב בשבילם, והם בטחו בו. הם קיבלו את הגורל. הם בירכו על החיים. הם היו ברכה בחייהם.
אמונתם לא נשענה על התעקשות דווקנית שאלוהים ברא את העולם בשישה ימים, או שההוכחה האונטולוגית למציאות אלוהים נכונה. הם לא קראו את קירקגור, אבל הם קפצו את קפיצת האמונה מההיגיון אל המחויבות. האמת היא שאילו ניסיתם לדון אִתם על אחד הדברים הללו, הם היו מוזגים לכם ויסקי ואומרים זָאג א לחיים, תגיד לחיים.
הם היו דתיים מפני שזו הייתה המחויבות שאבותיהם התמסרו לה ואשר עמדה בתוקפה יותר ממאה דורות; ומפני שכך חי יהודי; ומפני שאנשים שחיים כך הם איכשהו אמיתיים יותר, ישרים יותר, מאלה הרודפים אחרי אלילי התהילה, העושר או ההצלחה, אותם אלילים שתמיד היה להם מנהג משונה לסוב על עקביהם ולנשוך אותך.
חייהם של שני האנשים הללו כמו אמרו — ״נוּ, אלוהים קיים. העולם קיים. אנחנו קיימים. מי צריך יותר מזה?״ יש באמונה זו פשטות שאני מכבד.
לא כל אחד מעלה במודע את שאלת משמעות החיים. מקס היה עסוק מדי בשמירה על החיים. אבי היה עסוק מדי במלאכת החיים. צריך מידה של חופש ושל מרחב, צריך איזה רוגע מהורהר, כדי לשאול אם לחיים יש משמעות. כמה אירוני: אנשים זקוקים לחיים טובים כדי שיוכלו להרשות לעצמם לחשוב שהחיים רעים. אבל ככה זה בחיים. לכל דבר שקיים יש דחף להמשיך להתקיים, אמר שפינוזה. ואכן, רק במקרים נדירים למדי אנשים שואלים, באופן פילוסופי וקיומי גם יחד, מופשט וממשי כאחד, ״בהנחה שהחיים הם מה שאנחנו יודעים, למה ראוי להמשיך לחיות?״ שלושה ששאלו שאלה זו בקול גדול היו בעל ספר קהלת, לב ניקולייביץ׳ טולסטוי ואלבר קאמי.
הבה נתחיל בטולסטוי. השנה היא 1879. טולסטוי בן חמישים ואחת. הוא כבר פרסם שניים מהרומנים הדגולים ביותר שנכתבו אי פעם, <b>מלחמה ושלום</b> ו<b>אנה קרנינה</b>. היו לו, לדבריו, ״אישה טובה, אוהבת ואהובה, ילדים טובים ונחלה גדולה״. הוא צבר הון מסוים, חלקו בירושה וחלקו פרי הצלחתו הספרותית. לא היה לו ספק קל שבקלים באשר לגאוניותו או למקומו בהיסטוריה. הוא כותב, ״אז יופי, אתה תהיה מפורסם יותר מגוגול, פושקין, שייקספיר, מולייר, מפורסם יותר מכל הסופרים בעולם״. ובכל זאת שאלה אחת אינה מרפה ממנו: ״אז מה?״ אז יש לי הכול, עושר, תהילה, עבודה, אהבה, הכרה וכבוד. אבל מה עושים עם כל זה? בשביל מה להמשיך לחיות? ״לא הייתה לי שום תשובה״, הוא כותב על מצב רוחו בתקופה ההיא.
<b>וידוי</b>, הספר שטולסטוי כתב על החיפוש הפנימי שלו, הוא מסמך יוצא דופן מכל בחינה שהיא. רוב האנשים היו מוצאים סיפוק אפילו באחד מהדברים הרבים שמילאו את זמנו של טולסטוי: כתיבה, גידול משפחה, עריכת ניסיונות חינוכיים, ניהול נחלות עצומות, דאגה לאיכרים העובדים בהן. ובכל זאת, אנחנו מבינים על מה הוא מדבר. בצעירותנו, אנחנו אומרים, ״לוּ רק היה לי א׳, לו רק השגתי את ב׳, לו רק עשיתי את ג׳״. אנחנו סבורים שמשמעות החיים גלומה בשאיפותינו. אם אנחנו בני־מזל, או עובדים קשה, או שניהם יחד, לאורך השנים אנחנו רוכשים את א׳, משיגים את ב׳ ועושים את ג׳. ועדיין אנחנו עלולים להרגיש כי <b>השאלה בעינה עומדת</b>. ״וזהו? רק זה? זה הכול? מדוע, אחרי כל ההצלחות וההישגים, אני עדיין מרגיש ריק, בלתי־ממומש?״
אולם רק מעטים מאתנו חווים זאת בדרמטיות רבה כְּזו שחווה טולסטוי. כדי להמחיש את חוויית החיים שלו הוא מספר סיפור. אדם הלך בערבה, ולפתע ראה שחיית טרף קרבה אליו. בחפשו מקלט הוא נכנס לבאר יבֵשה, אך כשהביט אל קרקעיתה נחרד לראות שם דרקון נורא מחכה במלתעות פעורות. הוא לא העז לטפס חזרה אל שפת הבאר, מאימת חיית הטרף שבחוץ, וגם לא לרדת עוד. לכן נאחז בשיח בר שצמח מתוך סדק בדופן. בין המוות האורב לו מלמטה למוות הממתין לו מעל, השיח היה תקוותו היחידה לחיות. אך ידיו תשו. הוא הרגיש שתכף ייפול. ואז ראה שני עכברים, אחד לבן, שני שחור, מכרסמים את שורשי השיח. תכף, ידע, ייקרע השיח משורשיו, וגם אם ידיו עוד תחזקנה בו בכוחותיהן האחרונות הוא ייפול אתו אל פיו של הדרקון. באותו רגע ראה כמה טיפות דבש על עלי השיח, וליקק אותן בלשונו. אלה החיים, אמר טולסטוי. הדרקון הוא המוות, העכבר השחור והעכבר הלבן הם הימים והלילות, וכל הנאותינו אינן אלא טיפות דבש על שיח שתכף יישמט.<sup style="color: gray;">4</sup>
טולסטוי מחפש במדע ובפילוסופיה, בַּחכמה ובהיגיון, ואינו מוצא שום תשובה שתשכנע אותו שהחיים ראויים לחיותם. המדע עונה על שאלות רבות, אבל לא על זו המציקה לו. הוא גם רואה שהמשמעות אינה טמונה באיזה מן הדברים המרפדים את החיים: רכוש, הישגים, כבוד, תגמולים. הם חיצוניים, הם רק מעטפת, הם אינם החיים עצמם. התשובה שהוא מוצא לבסוף היא האמונה הדתית. ״התשובה שהאמונה נותנת — ותהא תשובה זו אשר תהא — משַווה לקיום הסופי של האדם ממד של אינסוף, ממד שאינו נשחת לא בסבל, לא במחסור וגם לא במוות״. האמונה, אמר, היא כוח החיים. ״אם אדם חי, הרי הוא חייב להאמין במשהו״. אם אותו ״משהו״ הוא סוֹפי, ביום מן הימים לא יהיה בו די, כי הרי כל דבר סופי סופו לגווע. הדבר היחיד שראוי להאמין בו הוא האינסופי. ו״בלי אמונה אי־אפשר לחיות״.<sup style="color: gray;">5</sup>
האמונה שטולסטוי הגיע אליה לא הייתה הדתיוּת המקובלת. הוא היה ביקורתי מאוד כלפי הכנסייה. הוא חשב שהיא הפרה את המנדט שניתן לה. הוא פיתח זן ייחודי של נצרות. אבל הוא נעשה אדם אחר. הומו רליגיוזוס, איש האמונה. הוא מצא את האמת לא בין האצילים ואנשי הרוח שפגש בבירות אירופה, אשר, לדבריו, חיים חיי רמייה עצמית, ״נאחזים בכל מה שאפשר״ ועדיין מפחדים בחשאי מהסבל ומהמוות. הוא מצא אותה בחוזק ובעמידה של האנשים הפשוטים. זו הייתה בעיניי גם הגאונות של רמברנדט: היכולת להראות את האור הזוהר הקורן מפניהם של אנשים שאינם יפים ואינם בני־מזל במיוחד. משמעות החיים איננה סבוכה במידה הדורשת תארים מתקדמים בפיזיקה או במטפיזיקה, וגם איננה מן הדברים יקרי המציאות שרק יחידי סגולה מחזיקים בהם.
טולסטוי לא נתן הגדרה מדויקת לאמונה שמצא, הגדרה שאינה רק הקריאה האלוהית ״לאהוב איש את רעהו באחדות״, אבל אני חושד שזו ההגדרה הנכונה, פחות או יותר. משמעות החיים היא ההבנה שאתה מוחזק בזרועותיה של נוכחות כבירה; שאינך נָטוש; שאתה נמצא כאן כי מישהו התכוון שתהיה כאן. זוהי ההבנה שהחיים ניתנו לך במתנה, ומתוך כך — החיים בתחושה מתמדת של הכרת תודה ובניסיון מתמשך להחזיר טובה, ״להעביר את זה הלאה״, להיות ברכה לאחרים. הנוכחות הכבירה הזאת המחזיקה אותך בזרועותיה מכירה אותך טוב מכפי שאתה מכיר את עצמך, ולכן אין טעם להעמיד פנים שאתה מה שאינך, או להתכחש לחסרונותיך, או להצדיק את שגיאותיך, או להתבוסס ברחמים עצמיים, או להאשים אחרים. זוהי נוכחות אוהבת וסולחת אבל גם מאתגרת, התובעת ממך הרבה — אבל לעולם לא יותר ממה שבכוחך לעשות. היא מבקשת ממך לתת את המיטב שבך, לא על מנת לקבל פרס, אלא מפני שלְכָךְ נוצרתָ.
אין זה היגד הניתן לבחינה. אין ניסוי מדעי שיקבע אם הוא אמיתי או שקרי. זו אמונה, ויותר מכך. זו גישה לחיים, מה שוויטגנשטיין כינה ״מִבְטָח״. זהו היפוכו של הֲלַך הנפש המאפיין את המיתוס העתיק ואת האתיאיזם בן־זמננו, הלך הנפש החווה את העולם כאדיש לקיומנו במקרה הטוב ועוין אותו במקרה הגרוע: ״כְּמוֹ זְבוּב בִּידֵי פִּרְחָח אֲנַחְנוּ לָאֵלִים, וְהֵם הוֹרְגִים אוֹתָנוּ סְתָם כְּשַׁעֲשׁוּעַ״. לא: מתוך האהבה שהאינסופי רוחש כלפינו, אנחנו מוצאים את הנצח בכאן ובעכשיו.
<span class="poetry indentAll">אַף כִּי אוֹהֲבִים יֹאבְדוּ לֹא תֹּאבַד הָאַהֲבָה; <br/>וְלֹא תִּהְיֶה לַמָּוֶת מֶמְשָׁלָה.<sup style="color: gray;">8</sup></span>
טולסטוי ידע שהמסע הנפשי שערך, מסע ספקנות רדיקלי, דומה למסעו של בעל ספר קהלת — אותו ״מורה״ או ״מטיף״, כפירושה המשוער של המילה קהלת, שעל פי המסורת הוא שלמה המלך. מכל ספרי התנ״ך קהלת הוא המפתיע ביותר, שלא לומר החתרני ביותר. טולסטוי מצטט ממנו שוב ושוב ב<b>וידוי</b>. קהלת הוא האיש שהיה לו הכול: ארמונות, כרמים, גנים, גינות, בריכות, משרתים, כל פמליית הנכסים והתענוגות המתלווה אל העושר וההצלחה. אולם בעיניו, כל אלה חסרי משמעות:
<span class="poetry indentAll">״הֲבֵל הֲבָלִים!״ אָמַר קֹהֶלֶת. <br>״הֲבֵל הֲבָלִים! הַכֹּל הָבֶל!״ (קהלת א, ב)</span>
המוות מעסיק את קהלת מאוד, אך רוב התרגומים לספר לא הבחינו בכך. מילת המפתח במגילה, מילה המופיעה בה 38 פעם, היא ״הבל״. בדרך כלל היא מתורגמת כאילו מובנהּ הוא ״שטות״, ״תפלות״, ״שווא״, אך הבל הוא גם נשיפה או משב אוויר קל, וכשמילה זו מופיעה בקהלת זו הוראתה. בעברית, כמו בשפות עתיקות רבות אחרות, המילים המציינות את הנפש ואת החיים לקוחות מהשדה הסמנטי של הנשימה והאוויר. ״נפש״ היא במקור נשימה עמוקה, ״נשמה״ נגזרת מ״נשימה״, ו״רוח״ היא במקור פשוט רוח. גם המילה ״הבל״ היא בת לאותה משפחה.
בפרקי הפתיחה של המגילה מבקש קהלת לומר שאין טעם לבקש מפלט בעושר ובנכסים, ואפילו לא בספרים ובחכמה, משום שהחיים אינם אלא משב אוויר חולף. מגילת קהלת היא הרהור מתמשך על שבריריותם של החיים. קהלת מדבר על ההבל, הנשימה, בדרך המזכירה את דבריו של המלך ליר בסוף מחזהו של שייקספיר, כשהוא נושא על זרועותיו את בתו המתה קורדליה: ״מַדּוּעַ יֵשׁ / לְכֶלֶב, סוּס אוֹ עַכבְּרוֹשׁ חַיִּים, / וְלָךְ אַף נְשִׁימָה?״
ההבל, אותה נשימה רפה, הוא כל מה שמפריד בין החיים ובין המתים. אנחנו חיים, אנחנו מתים, וכאילו מעולם לא היינו. אנחנו בונים, ואחרים כובשים את אשר בָּנִינו. אנחנו צוברים נכסים, ואחרים נהנים מהם. הטוב שאנחנו עושים נשכח עד מהרה. החכמה שאנו רוכשים חסרת תועלת, כי היא רק מזכירה לנו שאנחנו בני־תמותה. גם חיפוש האושר בעצמים שאינם מתכלים הוא הונאה עצמית: הם יישארו, אבל אנחנו לא. כל זה מוביל את קהלת למסקנה קודרת וכמעט כפרנית:
<span class="poetry indentAll">כִּי מִקְרֶה בְנֵי הָאָדָם וּמִקְרֶה הַבְּהֵמָה וּמִקְרֶה אֶחָד לָהֶם: כְּמוֹת זֶה כֵּן מוֹת זֶה. וְרוּחַ אֶחָד לַכֹּל. וּמוֹתַר הָאָדָם מִן הַבְּהֵמָה אָיִן, כִּי הַכֹּל הָבֶל. הַכֹּל הוֹלֵךְ אֶל מָקוֹם אֶחָד; הַכֹּל הָיָה מִן הֶעָפָר וְהַכֹּל שָׁב אֶל הֶעָפָר. (קהלת ג, יט–כ)</span>
המפתיע בספר קהלת, בהתחשב בתפיסת הדת המקובלת כיום, הוא שאין הוא מזכיר כלל את החיים שלאחר המוות. הגורל אינו מקבל בו שום ערך מוסרי. הוא אינו טוען שלמעשים טובים יש גמול. העובדה הבוטה של המוות אינה זוכה בו לשום עילוי ולשום עידון.
ובכל זאת, קהלת מסרב לתת לפיכחון המר לומר את המילה האחרונה. משהכיר האדם שרק אלוהים נצחי ואילו הוא עצמו בן־חלוף, ומשהִפנים שעליו לחפש את אושרו במעגל הצר־עד־להכאיב של שנותיו על פני האדמה, הוא יכול גם למצוא את האושר.
<span class="poetry indentAll">אֵין טוֹב בָּאָדָם שֶׁיֹּאכַל וְשָׁתָה וְהֶרְאָה אֶת נַפְשׁוֹ טוֹב בַּעֲמָלוֹ. גַּם זֹה רָאִיתִי אָנִי כִּי מִיַּד הָאֱלֹהִים הִיא. (קהלת ב, כד) <br>יָדַעְתִּי כִּי אֵין טוֹב בָּם כִּי אִם לִשְׂמוֹחַ וְלַעֲשׂוֹת טוֹב בְּחַיָּיו. (ג, יב) <br>מְתוּקָה שְׁנַת הָעֹבֵד אִם מְעַט וְאִם הַרְבֵּה יֹאכֵל. (ה, יא) <br>רְאֵה חַיִּים עִם אִשָּׁה אֲשֶׁר אָהַבְתָּ כָּל יְמֵי חַיֵּי הֶבְלֶךָ אֲשֶׁר נָתַן לְךָ תַּחַת הַשֶּׁמֶשׁ. (ט, ט)</span>
כמו טולסטוי גם קהלת, איש בעל תועפות עושר וחכמה, מוצא לבסוף משמעות בדברים הפשוטים: אהבה ועבודה, אכילה ושתייה, עשיית הטוב והידיעה שלכול זמן ועת: להיוולד ולמות, לבכות ולצחוק, להכיר בנצחיותו של אלוהים ולהשלים עם גבולותיהם של חיי האדם.
זהו האושר של מסורות החכמה הגדולות, והוא אינו רחוק כל כך מהאושר על פי הסטואיקנים והאפיקוראים, או אפילו על פי זיגמונד פרויד וברטרנד ראסל. ובכל זאת, קהלת הוא בסופו של דבר ספר דתי: ״וּזְכֹר אֶת בּוֹרְאֶיךָ בִּימֵי בְּחוּרֹתֶיךָ״, אומר המחבר בפתח שירו הנהדר על הזִקנה הזוחלת (קהלת יב, א–ח). קהלת הוא איש המנסה למצוא משמעות במה שאלוהים נתן לנו, לא בעולם נטול אלוה. מה שהוא מגלה בסוף מסעו איננו מה שהסטואיקנים והאפיקוראים גילו. צורת האושר שלהם היא אטרקסיה, התרגעות נטולת רגשות, אדישה לאסון ולששון גם יחד. האושר בקהלת הוא ה״שמחה״, שגם היא מילת מפתח במגילה הזאת ובתנ״ך בכלל. על ייחודה של השמחה נדבר עוד מעט, אך בינתיים מספיק לומר שהחיים הטובים על פי קהלת הם בפירוש שמחים יותר מאלו שהציגו ההוגים היוונים בני המאה השלישית לפנה״ס. וגם לכך יש קשר לעמדה בסיסית של אמון.
הסייר הגדול השלישי של הישימון האנושי היה אלבר קאמי (1913–1960), אשר כמו שני קודמיו, טולסטוי במפורש וקהלת במשתמע, סבר כי ״בעיה פילוסופית רצינית באמת יש רק אחת: ההתאבדות״. אולם להבדיל מהם הוא סירב למצוא מקלט באמונה הדתית. הוא הדוגמה הראשונה במעלה — מתחריו הרציניים היחידים הם ניטשה ושופנהאואר — לאינטלקטואל מערבי שלגביו אלוהי אברהם אינו בגדר אופציה, והוא גם עומד על עומק המשמעות של ההכרעה הזאת. הוא מבין שהעדר האמונה משנה הכול. מכך הוא נדחף אל המסקנה שהחיים הם אבסורד:
<span class="poetry indentAll">האדם האבסורדי רואה מכך עולם בוער וקפוא, שקוף ומוגבל, שבו דבר אינו אפשרי, אך הכול נתון, ומעבר מזה רק מפולת ואַין. הוא יכול אז להחליט לקבל על עצמו לחיות בעולם שכזה ולמשוך ממנו את כוחו, את סירובו לקוות ואת ההוכחה העקשנית של חיים ללא נחמה.<sup style="color: gray;">11</sup></span>
לְמה אפשר להמשיל חיים כאלה? קאמי פונה למיתולוגיה היוונית, לסיפור סיזיפוס. המלך סיזיפוס גנב את סודות האלים, וכעונש קילל אותו זאוס שיבלה את חייו בגלגול סלע כבד לראש גבעה שוב ושוב, בלי קץ ובלי מנוחה, שכן הסלע יידרדר למטה בכל פעם מחדש. אלה הם החיים כ״אבסורד״ על פי קאמי. ולכך נידונו כולנו: לחיי סיזיפוס. אנחנו יכולים להשלים עם רוע הגזירה, אך יכולים גם לסרב לה. סירוב טרגי, הרואי, מרדני, שהוא הנותן לחיים את הודם ואף מנקד אותם מפעם לפעם ברגעים קצרים של אושר.
הצגתי כבר את השקפת העולם הזאת בפרק קודם. החסירו והוסיפו זעֵיר פה וזעיר שם, והנה לכם, כמדומני, תמונת עולמו של מורי ברנרד ויליאמס. זוהי תמונת עולם יוונית מכף רגל ועד ראש; תמצית דמה של הטרגדיה מבית אייסכילוס וסופוקלס. היא מאמינה בגורל, לא בחופש. בעומק מהותה היא צחיחה מתקווה. היא לכידה, עקבית, בהירה, רציונלית לחלוטין בהקשר שהיא בוחרת לעצמה, ובכל זאת קשה להשתכנע שהיא הדרך היחידה להבין את העולם ואת מקומנו בו. כך חותם קאמי את דבריו על החיים הסיזיפיים בעולם נטול אלוהים:
<span class="poetry indentAll">עולם זה, שמעתה אין לו אדון, אינו נראה לו עקר או חסר ערך. כל גרגיר באבן זו, כל הבהוב מינרלי של הר זה שטוף הלילה, כשלעצמו הוא עולם. עצם המאבק על הפסגות די בו כדי למלא לבו של אדם. עלינו לתאר לעצמנו את סיזיפוס מאושר.<sup style="color: gray;">12</sup></span>
מוכרחים? באמת? אם זהו אושר, מהי אומללות? מהו ייאוש? היכן השמחה של טולסטוי ושל קהלת? גם הם הישירו מבט אל התהום, במידה לא פחותה של יושר. אבל הם חזרו משם עם ביטחון שהוביל אותם אל עולם של זיקות אנושיות, של אהבה וחסד; הם חזרו משם עם נכונות להשלים עם הפגיעוּת שלהם אך לחיות בתוכה בשלווה, מתוך ידיעה שהוויית־אהבה עצומה מחבקת אותם. קאמי אומר בצדק, ״אין לך גורל שאי־אפשר להתגבר עליו על ידי הבוז״.<sup style="color: gray;">13</sup> אבל בוז אינו התגובה האפשרית היחידה לחיים שסופיותם ידועה. האתיאיסט אינו בטוח שהעולם ריק מאלוהים יותר מכפי שהמאמין באלוהים בטוח שכבודו מלא עולם. אם כן, מדוע לבחור בדרך זו ולא באחרת? אולי אין גורל שאי־אפשר להתגבר עליו בעזרת בוז, אבל באותה מידה אין גורל שאי־אפשר לשַנותו בעזרת תחושה עמומה של משמעות, ולהפוך אותו על פניו בעזרת תקווה עיקשת ובוטחת.
מהי אפוא משמעות? מהי בעצם ליבת הוויכוח שבין קאמי ובין טולסטוי, או בין אבי המנוח ובין הלא־מאמינים של זמננו? זה מחזיר אותי לשאלה המעמיקה — והיחידה — שברנרד ויליאמס שאל על אמונתי: ״האם אינך מאמין שחובה על האדם לִחיות בתקופתו שלו?״ כוונתו הייתה, אם אני מבין נכון, שאי־אפשר לחיות כאילו ההיסטוריה לא התרחשה, כאילו לא הייתה נאורות, לא יוּם, לא קאנט, לא דרווין, לא קושיות על הבנתן של פרשיות מסוימות במקרא כפשוטן, לא ערעור של תפיסת העולם הביניימית. כל עוד איננו מוכנים לחיות בהסתגרות מוחלטת מהעולם הרחב, כמו האיימיש או קבוצות חרדיות מסוימות, אנחנו בניה של תקופתנו. ותקופתנו — במובן המעמיק שהרחיב עליו צ׳רלס טיילור בספרו הנושא שם זה — היא ״עידן חילוני״. אנחנו חיים בעולמם של קאמי, של האבסורד, של חוסר המשמעות. משמעות במובן המסורתי של המילה פשוט אינה זמינה לנו. לכך כמדומני רָמז ויליאמס.
ובכן, כן ולא. ודאי שהמסורתיות הנאיבית, הקדם־מודרנית, כבר אינה על מדף האפשרויות של בני־דורנו. אך האומנם הייתה המסורת כה נאיבית? יש כמובן מידה רבה של נאיביות, כמו גם יופי שאין להכחישו, במסורת הרציונליסטית היוונית, זו שניטשה כינה ״אפולינית״ להבדיל מ״דיוניסית״: מסורת של סדר והרמוניה, שבעיניה הזמן הוא צלמו הנע של הנצח, והתבונה היא העדשה שהאמת נראית מבעדה; מסורת המאמינה בתואַם מושלם בין כל הערכים האמיתיים והמידות הטובות, המסורת שהולידה את האדריכלות היוונית הסימטרית, את הגנים הגיאומטריים ואת המוסיקה של באך. המבנה המפואר הזה חָרֵב היום ברובו; חורבות מקסימות ביופיין, אבל לגור בהן כבר אי־אפשר.
אנחנו, חניכי הפוסט־מודרניות, מכירים את האמת הקודרת על החיה שבאדם, שדרווין ביסס מבחינה ביולוגית וניטשה מבחינה פילוסופית. אנחנו יודעים על ארוס ותנטוס ועל הרצון לעוצמה. אנחנו יודעים שהקִדמה, מילת הקסם של המודרנה, איננה חופשייה לא ממגבלות ולא מסיכונים. זנחנו את אמונתם הנוגעת ללב של מנדוויל, של אדם סמית ושל מונטסקיה כי בעזרת תכנון כלכלי ופוליטי נכון אפשר יהיה להפוך רשעים לאנשי חסד ותאבי בצע לשוחרי הטוב המשותף. הרוע עומד ברשעו ותאבי הבצע בחמדנותם, למרות כל מנגנוני הבקרה המובְנים בליברליזם, בדמוקרטיה ובכלכלת השוק. ״חלום התבונה״ הופך בקלות לסיוט כאשר, במצבי לחץ, אנשים משעים את תבונתם וקוראים דרור ליצרים הרסניים.
אולם ישנה מסורת קדומה אחרת, התנ״ך, שלמיטב שיפוטי אינה ספוגה כלל באופטימיות הנאיבית הקדומה. אדרבה, כבר בראשיתו הוא מספר לנו על תושביו הראשונים של גן עדן, שבמקום ליהנות ממה שהיה להם נכספו דווקא לדבר היחיד שנאסר עליהם. המעשה המתועד הראשון של עבודת אלוהים — המנחות שהקריבו קין והבל — הוליך למעשה הרצח הראשון. בימי נוח מלאה הארץ חמס. ואפילו בעיני ישעיהו, משורר־החצר של התקווה, עולם נקי ממלחמות הוא רק אוטופיה רחוקה. אלוהים יוצר סדר, אבל האדם יוצר תוהו ובוהו, ובעולמו של האדם — להבדיל מעולם הטבע — האמת, היופי והטוּב מושגים רק במאבק מתמיד נגד פיתוי נצחי. האדם הוא אותו אדם, ואנו כמונו כקדמונינו: האשליות שהתפכחנו מהן, פוסט־מודרניים שכמותנו, הן אשליות שעמוס וירמיהו לא שגו בהן מעולם.
אם כן, כיצד משפיעים שינויי הזמן על משמעותה של המשמעות ועל האפשרות לחיים בעלי משמעות? מערכת מושגית שעשויה לענות על כך הוצעה בידי פיליפ ריף המנוח (1922–2006), עוף מוזר בעולם ביקורת התרבות, בביקורתו על מה שהוא כינה התרבות ״התרפויטית״ שלנו. בספרו <b>חיַי בין עבודות המוות</b> הוא הציג את תולדות הציביליזציה כסיפורו של מעבר <b>מגורל לאמונה</b> וממנה <b>לבדיון</b>.
יצירתו של ריף סבוכה, והפרשנות שאני נותן לה כנראה איננה זהה לכוונתו המקורית, אבל כך אני מבין את הדברים. בעידן <b>הגורל</b>, הכול היה בידי האלים. המשמעות הייתה כבר נתונה. היא נמצאת שם בחוץ, כתובה במארג של היקום. חיינו מעוצבים בידי כוחות שאינם בשליטתנו, וכל שביכולתנו לעשות הוא לרַצות את האלים, או לכל הפחות לא להעליב אותם, פן ניסָפה. המשמעות היא דבר קשיח. היא מספרת סיפור של לידה, גדילה, שקיעה ומוות, סיפור שבו נצחי רק הטבע, כלומר שלטון הכוח על חסרי הכוח.
בעידן שלנו, עידן <b>הבדיון</b> — או כפי שמקובל יותר לקרוא לו, המצב הפוסט־מודרני — כל מה שנחשב פעם לאמת נראה כהבניה, המצאה, בדיון. אין עוד אמת, אלא רק אוסף של סיפורים שבני־אדם ממציאים כדי למצוא משמעות בחייהם. רובם סיפורים שהחזקים מספרים כדי להשאיר את החלשים במקומם הנמוך. אלה הם נראטיבים ״קולוניאליסטיים״ או ״אימפריאליסטיים״ או ״הגמוניים״ שמאחוריהם היסטוריה של דיכוי. כמובן, אנחנו יכולים להשתחרר מהנראטיבים הללו, אבל אין לנו שום נראטיב אחר לספר במקומם, מפני שאנחנו מתוחכמים מדי, <b>יודעים</b> מדי, מכדי שנאמין שיש דבר שנקרא אמת. איננו מתייחסים עוד למשמעות ברצינות. עמדתנו כלפי העולם נעשתה <b>אירונית</b>, מנותקת, משועשעת. בקיצור, חזרנו אל יוון בת המאה השלישית לפנה״ס, אל הציניקנים והספקנים.
בין שני אלה נמצא עידן ה<b>אמונה</b>, ״עידן הציר״ שבו הופיעו המונותיאיזם העברי, הפילוסופיה היוונית והמסורות הקלאסיות של הודו וסין. זה היה עידן של הוגים גדולים ושל צמיחת מושג כבוד האדם. היחיד לא היה עוד בובה נפעלת בידיהם של כוחות עיוורים. בני־האדם התחילו להבין את העולם שהם חלק ממנו. הם למדו איך לשלוט בסביבתם. הם בנו ערים, פיתחו שיטות חקלאיות, המציאו את הכתב, צברו ידע, החליפו את מעגל הנקמה בשלטון החוק, והתחילו לביית את פראותו של הטבע המתפרץ. הם לא היו חסרי אונים בעולם שטוף אלים, ולא חסרי אלים בעולם שהוא המצאה אנושית. זה היה עידן האמונה.
לכאן בדיוק, לשלב הביניים בתרשים של פיליפ ריף, שייך מושג הברית, המושג המרכזי בתנ״ך. הברית עניינה <b>המשמעות שאנחנו יוצרים ביחד</b>, בניגוד למשמעויות שאנשים מצאו כתוּבות בכוכבים בעידן הגורל, או למשמעויות שאנחנו ממציאים כיחידים בעידן הבדיון.
התנ״ך אינו מכחיש שיש בעולם משמעויות מוחלטות. ישנן כאלו. קדושת חיי האדם היא אחת מהן. אך אלוהים הגיע למסקנה שאין די בכך. תמיד נהיה עיוורים לאמיתות שאינן מוצאות חן בעינינו, שמפריעות לסגנון החיים שלנו, שמעקרות את כוחנו או עומדות למכשול בדרכן של תאוותינו. לכן פונה התנ״ך לבריתות: להסכמים שאלוהים עושה עם נוח, ואז עם אברהם, ואז עם בני־ישראל בסיני. אלו הן משמעויות שיצאו מגדר עוּבדות סתמיות ונעשו למחויבויות מוסריות. לא תרצח, לא תנאף, לא תגנוב, לא תענה ברעך עד שקר. כל זה הוא חלק ממערכת טוטלית של משמעויות, הכוללת את הזיכרון ההיסטורי של השחרור משעבוד מצרים ואת הסכמתו של העם לכרוך את עצמו ואת צאצאיו בשאיפה משותפת ומחייבת להיות ״מַמְלֶכֶת כֹּהֲנִים וְגוֹי קָדוֹשׁ״ (שמות יט, ו).
זוהי <b>משמעות כזהות מוסרית</b>. האדם רוכש אותה בהיוולדו אל תוך קהילה מסוימת שיש לה היסטוריה מובחנת, ובקבלו על עצמו לחיות את האמונה ולמסרה לדורות הבאים, ובכך לבטא נאמנות כלפי העבר ואחריות כלפי העתיד. על פי אדמונד בֶּרק, זוהי מהותה של חֶברָה: ״שותפות לא רק בין החיים, אלא בין החיים, המתים ואלה שטרם נולדו״. זו אינה משמעות <b>שנמצאה</b> וגם לא משמעות <b>שהומצאה</b>, אלא משמעות ש<b>נוצרה ונתחדשה</b> בידי קיבוץ אנשים ובנוכחותו המודעת של אלוהים — כלומר סמכות הנמצאת מחוץ לנו ומעבר למעשים ולרצונות האנושיים שלנו.
אם זוהי מהותה של משמעות, כי אז היא <b>איננה</b> אובדת גם בעידן פוסט־מודרני אנטי־מסורתי ותקיף בחילוניותו. היא איננה אובדת לעולם, משום שאפשר להחיותה בכל פעם שקבוצת אנשים מחליטה לכרות ברית עם אלוהים או לחדש אותה — כפי שעשו שבי ציון בימי עזרא ונחמיה, או הפוריטנים שהפליגו בספינה <b>אָרַבֶּלָה</b> ב־1630 בדרכם לבנות בעולם החדש ״עיר על גבעה״. עצם רעיון הברית פירושו שסוגים מסוימים של משמעות יכולים תמיד להתחדש, מפני שהם אינם ״שם בחוץ״ כמו הגורל, וגם לא ״כאן בפנים״ כמו הבדיון: הם כמו זרעים רדומים בקרה או בבצורת, הנכונים לפרוץ אל החיים בבוא השמש והגשם. בריתות יכולות להתחדש, ולכן לא יכולתי להסכים עם ברנרד ויליאמס; כי אף על פי שהיה הקפדן ודק־האבחנה שבין כל ההוגים שפגשתי, הוא לא הכיר כנראה את מושג הברית המקראי — אחד מאותם יסודות שאבדו בתרגום ליוונית.
אם כן, המשמעות נוצרת ולא רק מתגלה. זהו בעצם עיקר מהותה של הדת: יצירה חוזרת ונשנית של משמעויות, באמצעות הסיפורים שאנו מספרים, הטקסים שאנו מקיימים והתפילות שאנו נושאים. הסיפורים הם מקודשים, המעשים הם מצוות אלוהיות, והתפילות — דו־שיח כן עם האלוהי. הדת היא מענֶה אותנטי לנוכחות ממשית, הנוכחות האלוהית, אבל היא גם דרך למימושה של נוכחות זו באמצעות חיים של היענות מתמדת לה. היא אמת המיתרגמת למעשים —
<b>באמצעות הסיפורים שאנו מספרים</b>: כשאני מסב לליל הסדר ומספר ביציאת מצרים, אינני עושה פעילות תרבותית כפי שהייתי עושה לו קראתי ספר על יציאת מצרים או ראיתי סרט על אודותיה; אני מתַפעל את יציאת מצרים ועושה אותה לחלק ממני. בפסח, יציאת מצרים יוצאת מגדר היסטוריה גרידא ונעשית זיכרון: לא משהו שקרה מתישהו למישהו איפשהו, אלא דבר שקורה לי, כאן, עכשיו. המעשה מגדיר אותי כחלק מהסיפור הזה, וקושר אותי לקהילה שחבריה הם בני מקומות שונים וזמנים שונים. הוא משנה אותי, כי אני יודע עכשיו את טעמו של שִעבוד, ואינני יכול עוד להחריש כשאני רואה את זולתי משועבד. ההשתתפות בליל הסדר משנה אנשים, והאנשים הללו שהשתנו משנים את העולם. משום כך נמצאו יהודים רבים כל כך בחזית המלחמה באפרטהייד (כגון ג׳ו סלובו, אלבּי זקס, ג׳ואל ג׳ופה, הלן זוסמן ונדין גורדימר), ומשום כך צעד הרב אברהם יהושע השל לצד מרטין לותר קינג.
<b>באמצעות הטקסים שאנו מקיימים:</b> האנתרופולוג האמריקני רוי רפפורט (1926–1997) הבין, יותר משהבינו חוקרים אחרים, שהטקס הוא מעשה של יצירת סדר. כמו עולם הטבע, גם חברות אנושיות נתונות לאנטרופיה — הידרדרות מתמדת מסדר לאי־סדר. הדת היא הכוח נוגד־האנטרופיה הגדול ביותר. היא מונעת את ההתפוררות וההתנוונות של הסדר באמצעות מעשים מחוֹללי מציאוּת (פֶּרפוֹרמטיביים) המאשררים את הסדר המשותף של הקבוצה. טקס הוא <b>תפעול של משמעות</b>. זו הסיבה שבית תפילה אינו תיאטרון, וקהל מתפללים איננו קהל צופים. קהל מתפללים משתתף בטקס; קהל צופים רק מתבונן ומאזין. קהל מתפללים חי את המציאות המקודדת בטקס; קהל צופים רק מַשעה את האי־אמון שלו כל עוד ההצגה נמשכת, ויודע שמה שהוא רואה הוא בדיוֹן. טקס הוא פעולה על המציאות. דרמה לא. היא רק חיקוי של המציאות. רפפורט מכנה את הטקס ״המעשה החברתי הבסיסי״, מפני שהוא יוצר משמעויות.
<b>באמצעות התפילות שאנו נושאים</b>: תפילה היא דרך של הסתכלות, שאינה שונה הרבה ממה שתיארה אייריס מרדוק בדבריה על החוש האסתטי:
<span class="poetry indentAll">אני מתבוננת מבעד לחלוני במצב רוח חרד ונרגז, מנותקת מהנעשה סביבי, שקועה בשרעפים על אודות איזה נזק שנגרם לתדמית שלי. לפתע צדה עיני בז במעופו. ובן רגע הכול משתנה. העצמי המהרהר בכאבו היהיר נעלם. הכול נעלם: יש רק בז. וכשאני שבה אל המחשבה על העניין האחר ההוא, הוא נראה חשוב פחות.</span>
היא קוראת למצב הזה ״איוּן העצמי״, וסבורה שהוא חיוני לחיים המוסריים. זה מה שקורה, או אמור לקרות, כשאנו מתפללים. הגוף־ראשון־יחיד התובעני שלנו, ה״אני״, משתתק, ואנו קולטים שאיננו מרכז העולם. יש מציאוּת שם בחוץ. זהו רגע של תמורה. אנחנו שומעים את העולם שר מזמור לבוראו. אנחנו מצטרפים לאבותינו המזמרים תהלים במקדש ומרננים שירת הודיה בהגיעם לחוף המבטחים שמעבר לים סוף הקרוע. לרגע אנחנו מדמימים את המולת חשקינו, ובמקומה:
<span class="poetry indentAll">הָרֶגֶשׁ הַמְּרוֹמָם מָזוֹר לַנֶּפֶשׁ <br/>בְּנֹעַם חִבָּתוֹ מוֹלִיךְ אוֹתָנוּ אַט, <br/>עַד כִּי הָרוּחַ שֶׁבִּקְלִפַּת הַגּוּף <br/>וְאַף הַדָּם שֶׁבָּעוֹרְקִים קוֹלֵחַ <br/>כִּמְעַט עוֹצֵר מִלֶּכֶת, וּבְעוֹד <br/>נָם אֶת שְׁנָתוֹ הַגּוּף, אֲנַחְנוּ <br/>הוֹפְכִים לִהְיוֹת לְנֶפֶשׁ בַּת חַיִּים: <br/>בּעַיִן שֶׁשָּׁלְוָה, בְּקֶסֶם הָאַחְדוּת, <br/>וּבְכֹחוֹ הָעַז שֶׁל אֹשֶׁר הַשִּׂמְחָה <br/>נֵיטִיב לְהִתְבּוֹנֵן בְּטֶבַע הַדְּבָרִים.<sup style="color: gray;">19</sup></span>
הדת היא תהליך רציף של שימוש בְּכֹחוֹ הָעַז שֶׁל אֹשֶׁר הַשִּׂמְחָה כדי לְהֵיטִיב לְהִתְבּוֹנֵן בְּטֶבַע הַדְּבָרִים. שום יהודי שיודע היסטוריה אינו יכול להיות אופטימיסט נאיבי. כמו טולסטוי וקאמי, גם אנחנו הישרנו מבט אל התהום. בגיא צלמוות היהודים הם אזרחים ותיקים. אבל אנשים כמו מקס אוסטרו ואבי לא ויתרו מעולם על התקווה, משום שהם לא הסכינו מעולם עם אבדן המשמעות.
היוונים חשבו על הידע כעל סוג של ראִייה. והמדע המודרני מלמד אותנו שאי־אפשר עוד לראות משמעות כשמתבוננים בטבע. בנידון זה צודקים האתיאיסטים. גלקסיות נולדות. כוכבים מתפוצצים. כוכבי לכת נוצרים. מינים מופיעים, מתפשטים ונכחדים. בכל זה אין שמץ של משמעות, כל עוד אנו מצויים בעולם של סובייקט ואובייקט, ראייה ובדיקה, השערה וניסוי: בעולם המוח השמאלי המפריד בין דברים כדי לראות איך הם פועלים.
<b>אלא שהמשמעות־כִּברית אינה נראית, ומעולם לא נראתה; היא נשמעת בצליל קולו של אלוהים. היא אינה נמצאת, אלא נוצרת. </b>היא שייכת לעולם הבֵּין־סובייקטיבי, עולמם של אנשים העומדים בזיקה איש לרעהו. משמעויות נבנות על ידי החברה. הן קיימות בצורת מילים, סיפורים, נראטיבים מכוננים. הן שייכות לחיים המשותפים של קהילות. יש בהן קשר חי לעבר שאנחנו חשים שייכות אליו, ולעתיד שאנו רואים עצמנו אחראים לו. הן תמיד פרטיקולריות — לקבוצה זו, ללאום ההוא, לאמונה הזאת, למסורת ההיא. המדע מבקש להיות אוניברסלי. המשמעות לעולם אינה כזו. משמעויות <b>מקודשות</b> הן אלו שאנו יוצרים כאשר אנו עומדים בברית עם אלוהים, מאזינים לקולו, מקשיבים לקריאתו. ומכיוון שאחד השותפים בברית המקודשת הוא אלוהים, בריתות מקודשות לעולם אינן מתות, שכן אלוהים אינו נוטש את האנושות לעולם, תיטוש היא אותו כאשר תיטוש.
רבים מהאנשים שאינם דתיים, וגם לא מעטים מקרב הדתיים, אינם מבינים דבר זה לאשורו. הם חושבים שהאמונה מחפשת משמעויות על פני השטח של הדברים. כאילו קיומו של אלוהים, נוכחותו או מעורבותו בהיסטוריה אמורים להיות <b>נראים לעין</b>, ואם אין זה כך, הם אינם קיימים. התנ״ך מספר לנו סיפור אחר לגמרי. אפילו כאשר המצרים סופגים מכה אחר מכה ומגפה אחר מגפה פרעה מוסיף שלא להאמין. בכל נס, אומר הרמב״ם, אפשר להטיל ספק. לאחר חורבן בית שני וירושלים והיציאה לגלות לא נותרה ליהודים שום עדות מוחשית לשכינת אלוהים בקרבם, לבד מאותו הד שחז״ל כינו ״בת־קול״. היהודים יודעים זה עידן ועידנים למה התכוון הנביא ישעיהו באמרו ״אָכֵן, אַתָּה אֵל מִסְתַּתֵּר״ (ישעיה מה, טו).
האמונה, אמונת אברהם, עניינה אלוהים ובני־אדם <b>היוצרים משמעות יחדיו במסגרת ברית.</b> ג׳מבטיסטה ויקו, אותו גאון מוזר בן שלהי המאה השבע־עשרה, היה הראשון בעת החדשה שהבין זאת, בהבחינו בין שני סוגים של אמת: האמת החלקית, שאנו מגלים באמצעות המדע, והוֶרוּם פַקְטוּם, האמת המוסרית שאנו מגלים באמצעות המעשה האנושי, ובייחוד המעשה הדתי.
בעולם העכשווי התגלה כי האושר הוא חמקמק.<sup style="color: gray;">21</sup> בכל אמת מידה מוכרת של איכות חיים, מצבנו טוב משהיה בכל הדורות הקודמים, מהולדת הזמן ועד עתה. אנחנו עשירים יותר. יש לנו אפשרויות רבות יותר. אנחנו יכולים לנסוע רחוק יותר וביתר קלות. השכלה ומידע זמינים לנו יותר. בריאותנו משופרת. תוחלת חיינו ארוכה יותר. אנחנו שומרים על כושר. יש לנו פנאי. אנחנו חופשיים יותר. יש פחות מגבלות על אורח חיינו. מעולם לא היו חייו של האדם דומים יותר לחיים בגן עדן.
ובכל זאת, במדדים של שביעות רצון מהחיים על פי דיווח עצמי, איננו מאושרים יותר מכפי שהיו האנשים לפני מחצית המאה. יש לכך גם ביטויים מוחשיים. אנחנו צורכים יותר תרופות נגד דיכאון. יותר אנשים סובלים מתסמונות עקה. פחות אנשים אופטימיים. פחות אנשים מאמינים שחיי ילדיהם יהיו טובים מחייהם שלהם. האמון בחברה קרס. אלו הן עובדות ידועות. מדובר כבר בקלישאות. אבל עדיין יש טעם לשאול מה השתבש.
יש המייחסים זאת לתרבות הצריכה. הצמיחה הכלכלית, ואפילו היציבות הכלכלית, תלויות לקיומן בצריכה מתמשכת. טלוויזיות, מכוניות, טלפונים חכמים ושעונים, כל אלה זמינים לכל דורש, אבל הדרישה חייבת להימשך. לשם כך, יש צורך שלא נסתפק במה שיש לנו ונרצה תמיד את מה שעדיין אין לנו. אנו קונים, אך לאחר ימים ספורים ההתלהבות מהרכישה שוככת; המשכנעים הסמויים והלא כל כך סמויים מספרים לנו שיש עוד משהו שעוד אין לנו, או שיש לנו אבל הוא אינו משודרג די צורכו. יגיעה רבה דורשת מאתנו מכונת־הריצה ההדוניסטית הזאת. המשורר ויליאם וורדסוורת אמר זאת כבר לפני יותר ממאתיים שנה:
<span class="poetry indentAll">הָעוֹלָם מִדַּי נוֹגֵעַ בָּנוּ; מֻקְדָּם וּמְאֻחָר, <br/>בִּלְהַשִּׂיג וּלְבַזְבֵּז כָּלִים כֹּחוֹתֵינוּ.<sup style="color: gray;">22</sup></span>
טוני ג׳אדט דיבר בשמם של רבים כאשר בפתח ספרו <b>רַע לה לארץ</b>, שהופיע זמן קצר לפני פטירתו ב־2010, כתב, ״יש משהו שגוי ביסודו באופן שאנו חיים בו היום״. והוא המשיך והסביר: ״זה שלושים שנה שהמרוץ אחר הרווח החומרי נחשב אצלנו אחת מן המידות הטובות. אכן, המרוץ הזה עצמו הוא הדבר היחיד שנותר מתחושת הייעוד המשותף שלנו. אנחנו יודעים כמה דברים עולים, אבל אין לנו מושג כמה הם שווים״.
תבוסתה של הצרכנות בידי עצמה צרובה בעצם מהותה, בשל טבעם של ״מוצרי המעמד״. מוצרי מעמד הם סחורות שערכן טמון בנדירותן. בית יפה הוא מוצר טוב; הבית היפה ביותר בעיר הוא מוצר מעמד. ככל שהשבענו את צרכינו הבסיסיים, כך ניטה לחפש את מוצרי המעמד; אך למוצרים אלו, מעצם הגדרתם, לעולם לא יהיה היצע מספק, תהיה החברה עשירה ככל שתהיה.
הדבר נכון גם לעושר ולעוני בכלל. רוב האנשים במערב נוטים לתאר את מידת הרווחה שהם חיים בה לא בערכים מוחלטים, אלא ביחס לאחרים. כשאנשים נשאלים מה הם מעדיפים, להרוויח 50 אלף דולר בשנה כאשר בחברה שהם חיים בה ממוצע השכר השנתי הוא 30 אלף דולר, או להרוויח 100 אלף דולר בשנה כשהממוצע עומד על 200 אלף — רובם בוחרים באפשרות הראשונה. ממצא זה הוא מתסמיני הכוח המניע של הצרכנות: הקנאה. זו שהגיונה המוזר קובע שאושרו של האחר מקלקל את אושרי. הקנאה היא אומנות השַׁמָּאות של הדשא של השכן. הדרך אל האושר סלולה בכיוון ההפוך: לא לחשוב על מה שיש לאחרים ולי לא, אלא להודות לאלוהים על מה שיש לנו, ולשתף אחרים בחלק ממנו.
אושר הוא מצב של הוויה, לא של בעלוּת. והיום, כמו בכל תקופה אחרת, הוא תלוי במערכות יחסים בין־אישיות חזקות ויציבות ובתחושה של משמעות וייעוד בחיים.
כפי שראינו בפרק הקודם, מערכות היחסים שבריריות כיום מכפי שהיו. מוסד הנישואים התערער. במקומו באו מערכות יחסים סדרתיות שאין עמן מחויבות פורמלית. כל אחת מהן אורכת בממוצע שנתיים. כך הוא גם בעולם העבודה. הציפייה למקום עבודה לכל החיים ירדה מן הפרק. חברינו למקום העבודה אינם נתפסים בעינינו כחברים פוטנציאליים לכל החיים, אלא כרֵעים ארעיים. כל מערכות היחסים שלנו נהיו מותנות. פירוש הדבר שאנו משקיעים בהן מידה פחותה של רגש, והן, מצדן, מחזירות לנו סיפוק רגשי מופחת.
יחסי האנוש שלנו, באופן כללי, הוחלפו ביחסי אנוש מתוּוָכים. המפגש פנים אל פנים הומר במפגש מרחוק בתיווכם של טלפונים ניידים, רשתות חברתיות, אתרי מציאות וירטואלית ו״סקנד לייף״, חדרי צ׳אט וכדומה. אלא שרק במפגשים פנים אל פנים מתאפשרת אמפתיה, שכן רק בהם יש נוכחות ממשית, שפת גוף, מחוות פנים, מגע. ״סקנד לייף״ אינם החיים האמיתיים, בפייסבוק אין באמת פָּנים, וקהילות וירטואליות אינן קהילות של ממש. אפשר להחליף את הספרים בספרים אלקטרוניים, אבל אנשים אלקטרוניים לעולם לא יהיו תחליף למשפחה חיה ולחברים נושמים.
וזה מחזיר אותי למסע של קהלת בעקבות האושר, וגם למסע שלי. סיפרתי בפרק ד על מפגשי הראשון, בהיותי סטודנט, עם הרבי מלובביץ׳. כשחיכיתי לפגישה ההיא, אחד החסידים סיפר לי שזמן מה קודם לכן כתב מישהו לרבי כדברים האלה: ״אני צריך עזרה מהרבי. אני מדוכא מאוד. אני מתפלל אבל אינני מוצא נחמה. אני שומר את המצוות אבל אינני מרגיש דבר. אני מתקשה להמשיך״.
הרבי, כך המשיך החסיד וסיפר לי, שלח תשובה מעמיקה בלי לכתוב ולו מילה אחת. הוא פשוט הקיף בעיגול את המילה הראשונה בכל משפט: ״אני״. הרמז היה ברור: התמקדותו של האיש בעצמו היא שורש דיכאונו. הרבי כמו הציג בפניו את האמרה שוויקטור פראנקל נהג לצטט בשמו של קירקגור, ״הדלת לאושר נפתחת כלפי חוץ״.
תובנה זו עזרה לי לפתור את חידת קהלת. גוף ראשון יחיד אינו מופיע הרבה במקרא, אך הוא השַליט בפרקי הפתיחה של קהלת.
<span class="poetry indentAll">הִגְדַּלְתִּי מַעֲשָׂי: בָּנִיתִי לִי בָּתִּים, נָטַעְתִּי לִי כְּרָמִים; עָשִׂיתִי לִי גַּנּוֹת וּפַרְדֵּסִים וְנָטַעְתִּי בָהֶם עֵץ כָּל פֶּרִי; עָשִׂיתִי לִי בְּרֵכוֹת מָיִם לְהַשְׁקוֹת מֵהֶם יַעַר צוֹמֵחַ עֵצִים. קָנִיתִי עֲבָדִים וּשְׁפָחוֹת וּבְנֵי בַיִת הָיָה לִי. גַּם מִקְנֶה בָקָר וָצֹאן הַרְבֵּה הָיָה לִי מִכֹּל שֶׁהָיוּ לְפָנַי בִּירוּשָׁלָ‍ִִם. כָּנַסְתִּי לִי גַּם כֶּסֶף וְזָהָב וּסְגֻלַּת מְלָכִים וְהַמְּדִינוֹת… (קהלת ב, ד-ח)</span>
בשום מקום אחר בתנ״ך אין שימוש כה עיקש וחזרָתי בגוף ראשון יחיד. בקטע שציטטנו האפקט חזק במיוחד, בשל הדהודיו הבלתי־פוסקים של החיריק בסופי הפעלים בגוף ראשון יחיד עבר ובמילה ״לי״: בניתי לי, עשיתי לי, קניתי לי. אני־אני־אני. שורש דכדוכו של קהלת ברור, ומאות שנים לאחר מכן ניסח אותו הלל הזקן: ״אם אין אני לי, מי לי? וכשאני לעצמי, מה אני?״<sup style="color: gray;">26</sup>
האושר, כפי שהוא נתפס בתנ״ך, אינו קשור לשביעות רצון עצמית. האושר התנ״כי הוא ״שמחה״. תרגומיה של מילה זו לאנגלית הם תמיד בלתי־מדויקים, משום שכל מילות הרגש בשפה זו מבטאות רגשות שאפשר לחוות ביחידות. שמחה היא דבר שאי־אפשר לחוות ביחידות; שמחה היא אושר משותף.
והנה אני חוזר אל מקס אוסטרו ואל אבי זיכרונו לברכה ואל יתר האנשים הדתיים שהכרתי — יהודים, נוצרים, מוסלמים, הינדים, סיקים, בודהיסטים ואחרים. לא כולם חוו חיפוש־דרך מעמיק מסוג זה שעשו טולסטוי וקאמי, אבל נראה לי שבאופן אינסטינקטיבי ירגישו כולם שלחייו של טולסטוי הייתה משמעות מסוימת שלחייו של קאמי לא הייתה — נעריץ ככל שנעריץ את סירובו האמיץ להתנחם. האנשים האלה סיפרו סיפורים, קיימו טקסים והתפללו, וכך הביאו לידי ממשות את הדברים הראויים להתממש: אהבה ונאמנות ונישואים והורות וחברות בקהילה ועשיית חסד. הם יצרו נְאות מִדבָּר של משמעות בשממה, מקומות שהזולת יוכל למצוא בהם צל ומֵי באר, חברות, עזרה ותקווה.
ואף על פי שלדברים פשוטים כגון אלו תמיד נמצאו מְתַעבים תרבותיים, הרי גדולי הרוח האמיתיים, אפילו אלה שלא האמינו, הכירו בקשר שבין אמונה למשמעות. הנה אלברט איינשטיין: ״לדעת תשובה לשאלה ׳מהי משמעות החיים האנושיים׳, פירושו להיות דתי״. והנה זיגמונד פרויד: ״השאלה לתכליתם של החיים אין לה קיום מחוץ למערכי הדת״.<sup style="color: gray;">28</sup> והנה ויטגנשטיין: ״להאמין באלוהים משמעו למצוא שלחיים יש משמעות״. ולבסוף ניטשה, שאמר כי פרשנות ״מדעית״ טהורה של החיים תחמיץ את מהותם, שכן ״עולם מכאני במהותו לא יהא אלא עולם חסר־טעם במהותו״, ומניסיון להעריך, למשל, מוסיקה באופן מדעי לא יובן ״לא כלום, ממש לא כלום מכל מה שהוא בעצם ׳המוסיקה׳ שבה״.
מניתי בחמשת הפרקים הללו מה אנחנו עומדים לאבד אם נאבד את האמונה: את כבודם של החיים ואת קדושתם, את הפוליטיקה של הברית ושל התקווה, את מוסר האחריות האישית, את הנישואים כקשר מקודש, ולבסוף, כאמור בפרק זה, את היותם של החיים ספוגים במשמעות. האמונה אינה מאגית. היא חושפת משמעויות משום שאנו המאמינים עמלים לממש אותן בחיינו ובקהילות שאנחנו בונים.
וזה משנה את פני הדברים. זה שינה את חייהם של מקס אוסטרו ושל אבי המנוח ושל כל אלה שהלכו אחרי אברהם ושרה, האנשים הראשונים שחיפשו משמעות ומצאו אותה בקריאה מגבוה. מי שחי מתוך אמונה זוכה שהאמונה מקיימת את מערכות היחסים שלו גם כשמערכות היחסים מתמוטטות בכל מקום אחר. האמונה נותנת לו תחושת המשכיות גם בעידן של תמורות מטלטלות.
אני מאמין באל אישי, מפני שבמסורת האברהמית האמונה היא קידושו של האישי. האמונה חיה ביחסים הבין־אישיים: באהבה ובהתגלות ובפגיעוּת ובאמון, בכל הבריתות שאנו מתחייבים בהן לנאמנות ולהדדיות. האהבה היא הפודה אותנו מתא הכלא של העצמי, מכל תחלואיו של העצמי הנרקיסיסטי — החל בגאווה הריקה וכלה בדיכאון העמוק, דרך הניהיליזם ותחושת התהום.
בנפש שוקטה אני מאזין לקול הדממה הדקה, קולו של אלוהים הקורא לכולנו להתמסר למלאכת האהבה והיצירה, להביא לעולם חיים חדשים, לטפחם ולהזינם. מדי ראוֹתי אנשים ונשים עוסקים במלאכת האהבה הזאת, אני חש שכנפי השכינה מרפרפות עלינו במגע דק מן הדקים, ויודע מעל לכל צל של ספק שבשביל הדבר הזה נקראנו לחיות, כדי להקל מכאבם של הסובלים ולהיות סוכנים של תקווה לעולם.
אלה הם החיים המשמעותיים. אלה הם החיים הנֶחֱיִים לאורה של שכינת האלוהים ובמענה לקריאתו.
<h2>חלק שלישי; האמונה ואתגריה</h2>
<h3>פרק יא; דרווין</h3>
<span class="poetry indentAll">לתאר את העולם כבריאה, אין פירושו להוקיע את תורת האבולוציה ולהציג את המדע ככלי ריק. להפך: פירושו לצרף ברית ומדע יחדיו, מתוך הכרה בשלמותה של הבריאה… לראות את העולם כבריאה פירושו לאשרר את מחויבותנו לטיפוחו, לא על תקן היצורים החזקים והמסתגלים ביותר על פני פלנטת החיים, אלא משום שאנחנו מין שיש לו אחריות ייחודית לשגשוגה של הבריאה. (ויליאם פ׳ בראון)</span>
<span class="poetry indentAll">אנחנו ישויות תבוניות. ישויות תבוניות אינן יכולות להיווצר בידי ישות אדישה, עיוורת וגסה… לפיכך, תבונתו של ניוטון מגיעה מתבונה אחרת. (וולטיר)</span>
<span class="poetry indentAll">ככל שאנו יודעים, אותם מקטעים זעירים של היקום המגולמים באדם הם המרכזים היחידים של מחשבה ושל אחריות בכל העולם הנראה לעין. אם כך הוא, הרי שהופעתה של התודעה האנושית היא לעת עתה נקודת השיא בתקומתו של העולם. (מיכאל פולני)</span>
<span class="poetry indentAll">המדע אינו יכול לפענח את חידת הטבע עד תומה. וזאת מפני שבסופו של דבר, אנו עצמנו חלק מהטבע, ולפיכך חלק מהחידה שאנו מנסים לפתור. (מקס פלאנק)</span>
שלוש הן הקושיות הגדולות על הדת. הראשונה, והעמוקה ביותר, שתידון בפרק הבא, עולה מלב לבו של המונותיאיזם עצמו, והראשון שביטא אותה היה אברהם: ״הֲשֹׁפֵט כָּל הָאָרֶץ לֹא יַעֲשֶׂה מִשְׁפָּט?״ (בראשית יח, כה). איך יכול טוּבו של אלוהים להתקיים בצוותא עם נוכחותו של הרע ועם דמעות החפים מחטא? הקושיה השנייה היא בעצם בבואתה של הראשונה. היא, כביכול, אינה שאלה שלנו על אלוהים, אלא שאלה של אלוהים עלינו: איך יכולים אנשים דתיים לעשות רעה בשמו של אלוהים? זהו נושאו של פרק יג. והקושיה השלישית — אפשר לקרוא לה התנגשות הדת והמדע — משתנה מזמן לזמן, אבל יש לה בדרך כלל מתכונת אחידה, ובמקרא היא הוצגה לראשונה בסיפור מגדל בבל.
בני־אדם מגלים מדע חדש, או טכנולוגיה חדשה: במקרה של בבל, את אומנות עשיית הלבֵנים. הם פרצו את מגבלות העבר, ועתה הם מרגישים כאילו נעשו אלים, והנה הם מסעירים את השמים. כל פריצת דרך של ידע או של עוצמה משכה את בני־האדם אל מלכודת ההיבריס. ״האם לא דין הוא, כי אנו עצמנו נהיה לאלים?״ שאל ניטשה.
זיגמונד פרויד אולי צדק, אבל באופן שהוא עצמו לא כיוון אליו. הוא טען שהמיתוס של אדיפוס מסביר חלק גדול מההתנהגות האנושית, ובכלל זה הדת. אנו, ובפרט הבנים שבינינו, מתאווים לרצוח את הורינו, בפרט את אבותינו. אנו מרגישים אשמה על תשוקה זו — פרויד קרא לה ״שיבת המודחק״ — ומאשמה זו צמחה הדת: קולו התובעני של האב, קול שלא מהעולם הזה.<sup style="color: gray;">6</sup>
כתיאוריה של הדת, התיאוריה האדיפלית עשויה להסביר את המיתולוגיה היוונית; לא את המונותיאיזם האברהמי. במיתוס היווני, האלים היו עוינים כלפי בני־האדם. במונותיאיזם האברהמי אלוהים אוהב את בני־האדם, טובע בהם את צלמו ובורא להם מרחב שיוכלו להביא בו את החופש שלהם לידי ביטוי. בייחוד מוצלח המיתוס של סיזיפוס כהסבר לא לאמונה הדתית, אלא להיפוכה: לאתיאיזם. אנשים מרגישים בצורך לרדוף אחר הדעת בלי הפסקה ובלי הגבלה, ועלולים לחוות את הדת — את עמדת הכנסייה כלפי גליליאו בזמנו, או את עמדתה כלפי תורת האבולוציה כיום — כמגבלה הכובלת את החופש הזה. במצב זה, הם עלולים להרגיש צורך לרצוח את האמונות והמסורות של העבר, כדי לפנות מקום לעתיד הומני וחופשי יותר. זה שורש הזעם האתיאיסטי, וזה מקור תשוקתו העזה להדיח את האב־האל ממקומו. אפשר להצביע דווקא על האתיאיזם, לא על הדת, כעל אשליה מנחמת. אנחנו חופשיים מפני שאין מי שיגיד לנו מה אנחנו חייבים לעשות ומה אסור לנו לעשות.
הרעיון שיש התנגשות בין הדת למדע שאוב במידה רבה מהמיתולוגיה היוונית, ובייחוד מהמיתוס של פרומתיאוס. פרומתיאוס היה אל יוצא דופן: הוא אהב את בני־האדם. משום כך גנב מזאוס את סוד האש וגילה אותו לבני־תמותה. על כך העניש אותו זאוס עונש נורא. פרומתיאוס נכבל לסלע, ובכל יום בא נֶשר וניקר את הכבד שלו. הכבד התחדש מדי לילה, כדי שיוכל להיאכל שוב.
מיתוס זה מבטא אמונה עמוקה שהעולם עוין כלפי האנושות, שהדעת ובקשת הדעת מסוכנות ואף מהוות חטא כלפי האלים, ושלפנינו משחק סכום אפס בין האלים לבני־האדם, משחק שבו צד אחד מנצח והשני מפסיד. ומכאן — <b>או</b> הדת <b>או</b> המדע, אפשר למצוא את שלוחותיו של מיתוס פרומתיאוס בקריאה הנוצרית של סיפור האכילה מעץ הדעת. על פי קריאה זו, אלוהים רוצה שלא נדע.
אלא שזו אינה הדרך היחידה להבין את הסיפור. הרמב״ם, למשל, סבר שעץ הדעת מייצג את הסוג הלא־נכון של הדעת: אסתטיקה, ולא פיזיקה או מטפיזיקה. על עץ הדעת נאמר כי ״תַאֲוָה הוּא לָעֵינַיִם״ (בראשית ג, ו). הוא ייצג את ההופעה החיצונית, לא את המציאות. ואכן, כשאדם וחוה אכלו ממנו, הם לא הבינו לפתע מערכת של אמיתות — אלא קלטו שהם עירומים וחשו אשמה. הרגישות שלהם עברה מהאוזן אל העין. הם נעשו מוטרדים ממראם של דברים יותר מכפי שהוטרדו מקולו של אלוהים המהדהד בתודעתם, ממה שאנו קוראים לו החוש המוסרי.
במסורת היהודית, אלוהים <b>רוצה</b> שנבקש דעת. הדבר הראשון ששלמה המלך ביקש, והדבר הראשון שאנו מבקשים בתפילת העמידה שלנו שלוש פעמים ביום, הוא חכמה, בינה ודעת, ובכלל זה המדע. כפי שכבר הזכרנו, חז״ל תיקנו ברכה שיש לומר כאשר רואים אנשי מדע, בין שהם יהודים ובין שלא. חז״ל גם סיפרו סיפור השולל את מיתוס פרומתיאוס. גם סיפור זה מסביר כיצד נתגלה לבני־האדם סוד האש האלוהי.
בטקס ההבדלה שבמוצאי שבת, המבדיל בין הזמן המקודש לזמן החול, נאמרת ברכת ״בורא מאורי האש״ לאורו של נר מיוחד. מדוע? מה הקשר בין בריאת האש למוצאי שבת? חז״ל ענו שאדם וחווה נבראו, וגם חטאו, ביום שישי. הם נידונו לגירוש מגן עדן, אבל אלוהים השהה את העונש למשך יממה, כדי שהשניים יזכו לשהות יום מלא אחד, יום השבת, בגן עדן. כשיצאה השבת והלילה ירד, פחדו בני־הזוג מההליכה באפלה. לכן לימד אותם אלוהים איך להדליק אש ולהעלות אור.<sup style="color: gray;">9</sup> לזכר המאורע ההוא מברכים בהבדלה על מאורי האש. זהו היפוכו הגמור של סיפור פרומתיאוס. איננו צריכים לגנוב סודות מאלוהים. אלוהים רוצה שנדע, ושנשתמש בידע הזה באחריות.
את רגע ההתחלה של תהליך הסילוק של אלוהים בשם המדע בעת החדשה אפשר לסמן בשנת 1796, בדמות תשובתו של המדען פייר סימון לַפְּלָאס לשאלה שהציג לו נפוליאון מה מקומו של אלוהים בשיטתו המדעית. לפלאס השיב: <i>Je n’ai pas besoin de cette hypothèse</i>, אין לי צורך בהשערה הזאת. היקום המכניסטי אינו זקוק להתערבויות מתמשכות מצדו של אלוהים; נראה שהוא פועל כסדרו בלעדיהן. כאן מקור כוחו של הדיאיזם, הרעיון שאלוהים כביכול בנה את המכונה, הפעיל אותה, ואז פרש מהסצנה. כמו שאמרה כתובת גרפיטי שראיתי בעת לימודיי לתואר ראשון, ״אלוהים קיים, הוא פשוט לא רוצה להתערב״.
תורת דרווין, עשרות שנים לאחר מכן, נראתה מאתגרת הרבה יותר מבחינה דתית, משום שהיא הראתה שלפחות בתחום אחד של הטבע, הביולוגיה, אין צורך אפילו להניח תכנון מוקדם: החיים אינם מכניסטיים, ועל כן אינם מתוכננים. הם הופיעו כתוצאה של תהליך אקראי ועיוור. קיומם של החיים, של החושים, של המודעוּת ושל ההומו ספיינס עצמו — כולו על טהרת המקרה. ״האדם״, כתב ג׳ורג׳ גיילורד סימפסון בספרו <b>משמעות האבולוציה</b>, ״הוא פריו של תהליך טבעי חסר תכלית שלא התכוון ליצור אותו״.
אם הטיעון שהצגתי בפרק א נכון, ברור למה הדרוויניזם הוא האתגר הגדול ביותר לאמונה הדתית, אתגר המציק למאמינים יותר מכל אתגר יחיד אחר כגון מתקפתו של מרקס או של פרויד או האתיאיזם הפשוט. שכן טענְתי שהסוגיה היסודית של האמונה הדתית, ובפרט של המונותיאיזם האברהמי, היא השאלה אם המצב האנושי רווי משמעות או ריק ממשמעות.
הדרוויניזם, או לפחות השימוש שעשו בדרווין ממשיכיו המאוחרים, האתיאיסטים החדשים, נותן לכאורה המחשה מדעית משכנעת להעדר המשמעות של החיים. החיים נוצרו במקרה. אף אחד לא תכנן אותם. אין תכנון, אין התכוונות, אין תוצר צפוי מראש. לא היה שום מעשה מכוון של בריאה, לפחות לא של החיים. אנחנו כאן מפני שאנחנו כאן, מפני שכך יצא בסופה של שרשרת מקרים וכורחי־מציאות, כלומר של מוטציות גנטיות ושל אירועים של ברירה טבעית. היינו עלולים גם שלא להיות. זה הרקע לאמירתו של ריצ׳רד דוקינס שדרווין הוא ״שהעניק לאתיאיזם את הגשמתו האינטלקטואלית״. לכאורה, הדרוויניזם מוכיח שלחיים אין משמעות.
אבל אם טענָתי נכונה, כי אז האתיאיסטים החדשים בהכרח טועים. טענתי הייתה שנוכחותה או העדרה של המשמעות אינם כשהם לעצמם דבר שאפשר לבססו באמצעים מדעיים. המשמעות, או חוסר המשמעות, הם בעיני המתבונן. אם נרצה לתת שתי דוגמאות מתבקשות — התערוכה הראשונה של הציירים האימפרסיוניסטים, ב־1874, ובה בין היתר תמונות מאת מונה וסזאן, חוללה סערה בקרב רבים משוחרי האמנות המסורתית. זו לא הייתה האמנות כפי שהם הכירו אותה. כך היה גם בביצוע הבכורה ל<b>פולחן האביב </b>מאת סטרווינסקי, שאף עורר התפרעות באולם. אלו לא היו לא המוסיקה ולא המחול שהקהל הכיר עד כה. אלא שלא הציורים החדשניים ולא המקצב המהפכני היו כאוטיים או חסרי משמעות. הם תוכננו במדויק כדי להשיג מטרות מסוימות. הקהל פשוט היה זקוק לתקופת הסתגלות, כדי להתחיל לראות ולשמוע בדרכים חדשות.
במובנים רבים הדבר נכון גם באשר לדרוויניזם. תחילה נראה היה שהוא שומט את המשמעות מן החיים. הוא שלל את הבריאה, את התכנון, ואפילו את האדם שהציבור היה רגיל להם. זה היה שינוי פרדיגמטי מזעזע ומטלטל. בשביל רבים הוא עדיין כזה. אבל הדרוויניזם לא בהכרח אומר לנו שהבריאה, התכנון והסדר אינם קיימים; ייתכן שהוא אומר לנו להתחיל לחשוב עליהם בצורה אחרת.
הספרות הדרוויניסטית והספרות הבריאתנית עצומות בהיקפן, וברובן המכריע הן מורכבות ממתקפות של אנשי מדע על הדת, ומטענות של מאמינים דתיים נגד ממצא מדעי זה או אחר. אבל שוב, אם אני צודק, שתי הספרויות הללו שוגות. המדע אינו דת; הדת אינה מדע. לכל אחד מהם היגיון משלו ודרך משלו לשאול שאלות ולחפש תשובות. הדרך לבחון השערה מדעית היא לפעול באופן מדעי, לא לקרוא כתבי קודש. הדרך לבחון את הדת היא לפעול באופן דתי: לשאול בכנות מוחלטת ובעיניים פקוחות אם זה באמת מה שאלוהים מבקש מאתנו; לא להשמיע הכרזות על האמת או הכזב שבתיאוריה מדעית מסוימת.
אינני טוען כאן בזכותו של ה<b>מידור</b>, כלומר תפיסתם של המדע והדת, כדרכו של סטיבן ג׳ גוּלד, כ״שתי ממלכות שאין האחת נוגעת בחברתה״, כשני עולמות נפרדים. הם דווקא חופפים, מפני ששניהם עוסקים באותו עולם, העולם שאנו חיים ונושמים ומתקיימים בו. הטיעון שלי הוא בזכות <b>שיחה</b>, והוא אפילו מעז לקוות לאינטגרציה. מפני שאם המדע עוסק בעולם שיֶשנו, והדת עוסקת בעולם שראוי שיהיה, כי אז הדת זקוקה למדע, שהרי <b>איננו יכולים לממש את רצונו של אלוהים בעולם אם איננו מבינים את העולם</b>. אם ננסה לתקן את העולם בלי להבינו, התוצאה תהיה מאגיה או על־טבעיות שלא במקומה. נצטרך לסמוך על נסים, וחז״ל כבר קבעו כי אין סומכים על הנס: ״לעולם אל יעמוד אדם במקום סכנה לומר שעושין לו נס שמא אין עושים לו נס״.<sup style="color: gray;">13</sup>
באותו אופן, המדע זקוק לדת, או לכל הפחות להבנה פילוסופית כלשהי של המצב האנושי ושל מקומנו בעולם, משום שכל פריט יֶדע טרי וכל נגישות לכוח חדש מעלים את השאלה איך ראוי להשתמש בהם, ולשם כך נדרשת לנו חשיבה מסוג אחר. כפי שאיינשטיין אומר:
<span class="poetry indentAll">המדע יכול רק לברר מה יש, לא מה צריך להיות. והשיפוט הערכי, מכל הסוגים, המצוי מחוץ לתחומו של המדע, נותר הכרחי… אנשי מדע מנסים תכופות ליצור שיפוט ערכי על בסיס השיטה המדעית, ועל ידי כך הם מתייצבים כאופוזיציה לדת. אלא שעימותים אלו מיוסדים על שגיאות פטליות.</span>
הפער בין העולם כפי שהוא ובין העולם כפי שראוי שיהיה הוא הזירה הנכונה לשיחה בין המדע לדת. ועל כל אחד מהם לפתח פתיחוּת כלפי התפיסות של משנהו. השאלה איננה אם הדרוויניזם מפריך את הדת, ולא אם הדת מפריכה את הדרוויניזם; השאלות שצריכות להישאל הן אילו תובנות חדשות מציע הדרוויניזם לדת — ואילו תובנות חדשות מציעה הדת לדרוויניזם. ועל השאלות הללו אני מבקש להציע בקצרה כמה מחשבות.
לדרוויניזם יש השלכות דתיות עצומות.
ראשית, הוא מלמד אותנו ש<b>אלוהים מתענג על רבגוניות</b>. יש, לדוגמה, ארבעים אלף סוגים שונים של חיפושיות, מספר מרשים בכל קנה מידה. אלוהים שברא חיים במגוון מהמם כל כך בוודאי אינו אל אפלטוני שאינו מתעניין בפרטיקולרי. חז״ל עמדו על כך באמרם כי ״אפילו דברים שאתה רואה אותן שהן יתירה בעולם, כגון זבובין ופרעושין ויתושין, אף הן בכלל ברייתו של עולם הן, ובַכֹּל הקדוש ברוך הוא עושה שליחותו. אפילו על ידי נחש, אפילו על ידי יתוש, אפילו על ידי צפרדע״.<sup style="color: gray;">15</sup> הרבגוניות הביולוגית מעוררת את השתאותו של משורר תהלים:
<span class="poetry indentAll">מָה רַבּוּ מַעֲשֶׂיךָ, ה׳, <br>כֻּלָּם בְּחָכְמָה עָשִׂיתָ, <br>מָלְאָה הָאָרֶץ קִנְיָנֶךָָ . <br>זֶה הַיָּם גָּדוֹל וּרְחַב יָדָיִם, <br>שָׁם רֶמֶשׂ וְאֵין מִסְפָּר, <br>חַיּוֹת קְטַנּוֹת עִם גְּדֹלוֹת. (תהלים קד, כד–כה)</span>
אלוהים אוהב את הרבגוניות, לא את האחידות. לעובדה זו משמעות תיאולוגית ממש כשם שיש לה משמעות אקולוגית. כל ניסיון לכפות על הרבגוניות אחידות הוא במובן מסוים בגידה ברצונו של אלוהים. הפונדמנטליזם מוגדר לפעמים כניסיון לכפות אמת יחידה על עולם מגוון. הגדרה זו מסבירה בעצם מדוע הפונדמנטליזם אינו נכון מבחינה דתית.
שנית, וזו תגליתו המופלאה של דרווין: <b>יוצר העולם יָצר עולם יצירתי</b>. משכבר הימים ידענו שאלוהים ברא אדם יצירתי. עכשיו, הודות לדרווין, אנחנו יודעים שהדבר נכון גם באשר לטבע. אלוהים לא ברא עולם סטטי, מכוֹנה הנעה ללא הרף במעגלים של לידה, גדילה, דעיכה ומוות. אל תוך המנגנון המכני שהחיים משתכפלים בעזרתו, הגנום, שתל אלוהים אפשרות זערורית לטעוּת בשכפול, שתוצאתה היא קיום מִגוון ואפשרויות ביולוגיות חדשות. האל שבחר לברוא את היקום שלנו הוא אל המתענג על היצירתיות. עולם שצורות החיים בו משתנות הוא עולם יצירתי יותר מעולם שהן קבועות בו לנצח.
האלוהים שאנחנו פוגשים בפרק ב של ספר בראשית הוא גנן, לא מכונאי. הוא שותל מערכות שצומחות. אופיים המתפתח תמיד ומשתנה תדיר של החיים, שנחשף לעינינו בזכות הביולוגיה שלאחר דרווין, הולם את תפיסת העולם הדתית הרבה יותר מהיקום המכני, הצפוי והנשלט שתיאר המדע במאה השמונה־עשרה.
מחבר ספרי המדע טימותי פֶריס טוען שעל פי הידע המדעי שבידינו, מתקבל על הדעת ״שאלוהים ברא את היקום מתוך יצר של יצירתיות ספונטנית״. והוא שואל, ״מה יהיה טיבו של יקום יצירתי כזה? ראשית חוכמה, לא יהיה אפשר לנבא אותו בפירוט. ודומה שזה דינו של היקום שבו אנו מתגוררים״. הוא מוסיף ואומר כי ״ביקום יצירתי צריכים להופיע גורמים שהם יצירתיים בעצמם, דהיינו בלתי־צפויים. יש ביקומנו גורם כזה, בעל יכולת מזהירה להפוך לאחור את מהלכה העגמומי של האנטרופיה ולהביא להופעתם של דברים מפתיעים. אנו קוראים לו החיים״.
יש אפילו רמז לכך בסיפור הבריאה במקרא. לפרשת הבריאה הראשונה, מבראשית א, א עד בראשית ב, ג, יש תכונה מופלאה. כולה מושתתת על המספר 7, באופנִים שלא כולם משתמרים בתרגומי המקרא ללשונות אחרות. הפרשה מספרת על שבעת ימי הבריאה, אבל מעבר לכך, המספר 7 וכפולותיו מארגן גם את הטקסט עצמו. המילה ״טוב״ מופיעה 7 פעמים. המילה ״אלוהים״ מופיעה 35 פעמים. הופעותיהן של המילים ״שמים״ ו״ארץ״ בפרשה מגיעות יחדיו לכדי המספר 21. המילים ״אור״ ו״יום״ מופיעות בסך הכול 7 פעמים בפסקה הראשונה, זו המספרת על היום הראשון לבריאה. בפסוק הראשון יש 7 מילים, ובפסוק השני — 14. בפסקה המתארת את היום השביעי יש 35 מילים. ועוד ועוד. הפרשה כולה מכילה 7X67 מילים. הפרשה בנויה כפְרַקְטָל: מוטיב השביעיות המאפיין אותה כשלם משתקף בחלקיה ובחלקי־חלקיה.
כאשר טקסט מאורגן באופן מדוקדק כל כך, כל מילה הנראית עודפת נעשית בולטת מאוד. יש מילה אחת שעודפותה ניכרת לעין במיוחד: המילה האחרונה בפרשה. הנה הפסוק כולו: ״וַיְבָרֶךְ אֱלֹהִים אֶת יוֹם הַשְּׁבִיעִי וַיְקַדֵּשׁ אֹתוֹ, כִּי בוֹ שָׁבַת מִכָּל מְלַאכְתּוֹ אֲשֶׁר בָּרָא אֱלֹהִים לַעֲשׂוֹת״ (בראשית ב, ג). מה תפקידה של המילה ״לעשות״? למה היא נדרשת? מה פירוש ״ברא לעשות״?
שני פרשנים קלאסיים, אבן־עזרא ואברבנאל, מסבירים ״׳ברא אלוהים לעשות׳ — השורשים בכל המינים, שנתן בהם כוח לעשות דמותם״ (אבן־עזרא). אפשר לומר, בלי לאלץ את הטקסט כלל, ש״לעשות״ משמעו כאן ״לפתֵח״. ואם כך הוא, הנה לנו במילה האחרונה בסיפור הבריאה רמז לאבולוציה.
פוטנציאל יצירתי זה של הבריאה הוא שנסך בדרווין, במשפט האחרון ב<b>מוצא המינים </b>שלו, רגש המתקרב ליראת כבוד דתית:
<span class="poetry indentAll">יש הוד והדר בהשקפה זו על החיים וכוחותיהם, שהופחו מתחילה על ידי הבורא בצורות מועטות או רק בצורה אחת; וכל זמן שכוכב הלכת היה סובב במסלולו לפי חוק המשיכה בל־יעבור, התפתחו מראשית פשוטה כל כך צורות החיים היפות והמופלאות ביותר, ועדיין בהתפתחותן הן עומדות.</span>
צמד הפעולות, המוטציה הגנטית והברירה הטבעית, הוא הדרך הפשוטה ביותר ליצור רבגוניות מתוך אחדות. זו פשטות עוצרת נשימה, שתוצאתה רבגוניות העולה על כל דמיון.
שלישית, אנחנו יודעים עכשיו כי <b>כל צורות החיים השתלשלו ממקור יחיד</b>. זו עובדה בלתי־צפויה וכלל לא מובנת מאליה. הנה דבריו של מאט רידלי על כך:
<span class="poetry indentAll">המילים בנות שלוש האותיות של הצופן הגנטי זהות בכל יצור ויצור. CGA פירושו ארגינין ו־GCG פירושו אלאנין — אצל העטלפים, אצל החיפושיות, אצל עצי הדולב ואצל החיידקים. פירושן זהה אפילו אצל אותם אורגניזמים בעלי שם מוליך־שולל, האַרְכֵיאַבקטריות החיות בטמפרטורות הקרובות לרתיחה של מעיינות גופרית המבעבעים אלפי מטרים מתחת לפני האוקיינוס האטלנטי, או אצל הנגיפים, אותם מארזים מיקרוסקופיים של רוע טהור. בכל אשר תפנו בעולם, כל אימת שתביטו בחיה, בצמח, בחרק או בגוש סחי — אם הוא חי, הוא משתמש באותו מילון עצמו ומכיר את אותו הצופן. כל החיים חד המה. הצופן הגנטי — מלבד כמה חריגות מקומיות זעירות, בעיקר (בגלל סיבות שאינן ידועות) אצל הפְּרוֹטוֹזוֹאות הריסָניוֹת — הוא זהה בכל יצור ויצור. כולנו דוברים שפה אחת ודברים אחדים. פירוש הדבר — ואנשים דתיים אולי ימצאו כאן טיעון מועיל — הוא שהייתה רק בריאה אחת, היה רק אירוע אחד שבו נולדו החיים.</span>
הנה שוב, האחדות בשמים יוצרת רבגוניות על פני האדמה.
רביעית, המדע וספר בראשית מתלכדים לפתע במטפורה אחת: <b>החיים כלשון</b>. ״ויאמר אלוהים יהי… — ויהי״. על פי הקבלה, כל צורות החיים הן תוצאה של חילופים ושינויים באותיות שם ה׳. זו כמובן רק מטפורה. לפנינו שירה, לא מדע. ובכל זאת, גילוי צופן הדנ״א, הבנוי כרצפי אותיות משתנים, הראה שלחיים יש מבנה שאיש לא שיער קודם לכן. הדנ״א הוא חומרה ותוכנה גם יחד. התא הוא מערכת לעיבוד מידע. האם אפשר היה להעלות דבר כזה על הדעת לפני המצאת המחשב?
זכרו שמגלי צופן הדנ״א, ווטסון וקריק, פעלו בקיימברידג׳ בשנות החמישים, פחות מעשור לאחר שאלן טיורינג הציג את רעיונותיו החלוציים על האפשרות ליצור מכונה המעבדת מידע. זכרו גם שפרנסיס קולינס, שעמד בראש אחד משני הפרויקטים למיפוי הגנום האנושי, הגיע בעקבות החוויה הזאת לידי אמונה דתית, ולספרו קרא <b>שפתו של אלוהים</b>. ההבנה שהחיים מקודדים במנגנון אינטליגנטי בעל אופי לשוני נופחת רוח חדשה ברעיון שמקור החיים הוא הוויה תבונית המשתמשת בשפה, ושהטבע, לא פחות מהתנ״ך, איננו מכונה שיש לפרקה אלא ספר שיש לפענחו. נזקקנו לפיתוח הבינה המלאכותית כדי לראות באור חדש את הבינה האלוהית.
חמישית, <b>קישוריוּת הגומלין </b>של כל צורות החיים — העובדה שלצמחים, לבעלי החיים ולאדם מוצא משותף — עוזרת לנו להבין ברובד עמוק יותר את מטבע הלשון המקראית ״תּוֹצֵא הָאָרֶץ…״ האמורה על הצמחים ועל החיות (בראשית א, יב, כד), ואת הקשר בין שמו הגנרי של המין האנושי, אדם, ובין האדמה. הרב יוסף דוב סולובייצ׳יק סבר שזו אחת התובנות המרכזיות העולות מהביולוגיה הדרוויניסטית, ושמהדהדים בה פסוקים מן המקרא:
<span class="poetry indentAll">כָּל הַבָּשָׂר חָצִיר. (ישעיה מ, ו) <br>וּמוֹתַר הָאָדָם מִן הַבְּהֵמָה אָיִן, כִּי הַכֹּל הָבֶל. הַכֹּל הוֹלֵךְ אֶל מָקוֹם אֶחָד; הַכֹּל הָיָה מִן הֶעָפָר וְהַכֹּל שָׁב אֶל הֶעָפָר. (קהלת ג, יט–כ)</span>
אנחנו אחראים לשימור הטבע וממלכת החי, מפני שאנחנו והחיות שייכים לאותו רצף של חיים. כך ביטאו זאת חז״ל:
<span class="poetry indentAll">בשעה שברא הקדוש ברוך הוא את אדם הראשון, נטלוֹ והחזירוֹ על כל אילני גן עדן ואמר לו, ״ראה מעשיי כמה נאים ומשובחין הן, וכל מה שבראתי — בשבילך בראתי. תן דעתך שלא תקלקל ותחריב את עולמי, שאם קלקלת אין מי שיתקן אחריך״.<sup style="color: gray;">21</sup></span>
הרעיון שממצאי המדע במאתיים השנים האחרונות — התגליות הקוסמולוגיות, מכניקת הקוונטים, תורת היחסות, האבולוציה של דרווין, הגנטיקה ומיפוי הגנום, סקירות PET וחקר המוח — מערערים על הדרך הדתית שלנו להבנת העולם, הוא אבסורד.
התיאולוגים היהודים בימי הביניים התמודדו עם אתגר קשה הרבה יותר: האמונה האריסטוטלית בנצחיותו של החומר, שממנה השתמע שעקרון הבריאה, מעקרונות היסוד של אמונת אברהם, הוא עיקרון כוזב. כל ההוגים הללו, לא רק הרמב״ם הרציונליסט אלא גם מבקר הרציונליזם יהודה הלוי, הסכימו שאם אריסטו היה מוכיח את צדקת אמונתו זו, היה עלינו לפרש מחדש את פרק א בספר בראשית. בפרק ג נתתי שתי דוגמאות לסוגיות שבהן הודו חכמינו ברצון שהם טעו והיוונים צדקו — תנועת כוכבי הלכת ומועד כניסת הנשמה לעובּר. המדע המודרני לימד אותנו לימים שבסוגיה הראשונה היוונים דווקא טעו, ובסוגיה השנייה אין לנו דרך להכריע. אבל העיקרון הוא החשוב: חז״ל הסכימו שבשאלות הקשורות בהבנת טבע העולם התשובות נתונות בידי המדע, ושהאמונה צריכה להתאים את עצמה לעובדות כפי שהן ידועות למדע. דבר זה עצמו נובע מהאמונה שאלוהי הבריאה ואלוהי הגאולה הם אחד.
אם התיאולוגים היהודים בני ימי הביניים היו מוכנים להעלות על דעתם שהעולם נצחי, כיוון שזו הייתה טענת המדע בן־זמנם — קל וחומר שפרק זמן מוגבל בן 13.7 מיליארד שנה אינו אמור להפריע לנו. בשנת 1905 פנה לרב אברהם יצחק הכהן קוק יהודי שממצאיו של דרווין הציקו לו. הרב קוק השיב לו בציטוט מדרש חז״ל האומר שבראשית הזמנים הקב״ה ״היה בורא עולמות ומחריבן, עד שברא את אלו. אמר: דין הניין לי, יתהון לא הניין לי [עולם זה טוב בעיניי, קודמיו לא היו טובים בעיניי]״. הרעיון שלפני זמננו היו עידנים אחרים ומינים שנכחדו אינו צריך להציק לאדם המאמין.
כמובן, לא בזה טמון האתגר העיקרי שהציב הדרוויניזם לאמונת אברהם. לא בזה — אלא בעובדה שהדרוויניזם נראה כמוכיח מעל לכל ספק, שהיווצרות החיים והופעת האנושות לא היו אירועים מתוכננים ומתוסרטים, אלא התחוללו בתהליכים עיוורים שנמשכו מיליארדי שנים. אנחנו כאן כתוצאה של ״תהליך טבעי ובלתי־מתוכנן״ שלא חשב עלינו מראש.
על הדבר הזה ממש מספר לנו המקרא סיפור המציע אבחנות דקות על סיפורים בכלל, ועל תפיסתם של מאורעות כאקראיים או מתוכננים — בפרט. ניזכר בסיפור יוסף ואחיו. האחים מקנאים ביוסף ושונאים אותו. הם שומרים לו טינה על שאביהם מעדיף אותו על פניהם. מראה כתונת הפסים שיוסף קיבל מהאב מעורר את חמתם. כך גם סיפוריו על חלומותיו, שבהם הוא רואה אותם משתחווים לו.
הדברים מידרדרים במהירות לכדי סכנה. עד שמגיע הרגע המכריע. האחים נמצאים הרחק מהבית, רועים את צאן אביהם בשכם. יעקב שולח את יוסף לבדוק מה שלומם. אנחנו מרגישים שעומד להתרגש עלינו מפגש מכריע, ואכן כך הדבר. האחים מבחינים ביוסף מרחוק, מתכננים להרוג אותו, ולבסוף מוכרים אותו לעבדות. למרבה האירוניה, דווקא מעשה זה מחולל שרשרת מאורעות המוליכה להתגשמות חלומות הגדוּלה של יוסף.
אלא שבין צאתו של יוסף לדרך ובין פגישתו עם אחיו אנחנו קוראים את הדברים האלה:
<span class="poetry indentAll">וַיָּבֹא שְׁכֶמָה. וַיִּמְצָאֵהוּ אִישׁ וְהִנֵּה תֹעֶה בַּשָּׂדֶה, וַיִּשְׁאָלֵהוּ הָאִישׁ לֵאמֹר, ״מַה תְּבַקֵּשׁ?״ וַיֹּאמֶר, ״אֶת אַחַי אָנֹכִי מְבַקֵּשׁ. הַגִּידָה נָּא לִי אֵיפֹה הֵם רֹעִים״. <br>וַיֹּאמֶר הָאִישׁ, ״נָסְעוּ מִזֶּה. כִּי שָׁמַעְתִּי אֹמְרִים נֵלְכָה דֹּתָיְנָה״. וַיֵּלֶךְ יוֹסֵף אַחַר אֶחָיו, וַיִּמְצָאֵם בְּדֹתָן. (בראשית לז, יד–יז)</span>
יוסף מגיע למקום שאחיו אמורים להיות בו, ואינו מוצא אותם שם. איש זר מספר לו איפה הם. זהו קטע יוצא דופן בסיפורת המקראית. סיפור יוסף הוא מן המהודקים שבסיפורי המקרא. כל פרט חשוב, ומה שאיננו נחוץ איננו מסופר. מדוע אפוא נמסרים לנו הפרטים הזניחים הללו, על כך שיוסף לא מצא תחילה את אחיו וזר עזר לו?
סיפור יוסף בנוי בקפידה באופן שאפשר יהיה לקראו בשני רבדים לפחות. מצד אחד, זהו סיפור על מגעים אנושיים מקריים. סיפור על העדפה הורית ועל יריבות אחאית. אנשים מדברים, חווים רגשות ומחליטים החלטות שיש להן השלכות. הם היו יכולים גם להחליט אחרת.
אולם ברובד אחר, זהו סיפור על ההשגחה האלוהית, סיפור שסופו ידוע מראש — דבר שאינו שכיח כלל במקרא. על הסוף מכריזים החלומות: יוסף יהיה למנהיג. אחיו ישתחוו לו אפיים ארצה. כמו בטרגדיה יוונית, כל מעשה, תהיה אשר תהיה כוונת עושהו, תורם את תרומתו לַהתגלגלות לקראת סוף שנחרץ מן ההתחלה.
אם כן, מצד אחד אפשר לקרוא את סיפור יוסף כסיפור של מקריות טהורה. ברגע הקובע יכול היה גם לקרות אחרת: יוסף היה עלול גם שלא למצוא את אחָיו. הוא היה משוטט בסביבות שכם ומבקש אותם, מתייאש וחוזר הביתה. הדרמה הגדולה של נפילת יוסף ועלייתו לא הייתה מתחוללת כלל.
אך מהצד האחר, ההשגחה האלוהית פעילה בכל השלבים. ועל כך מאותת לנו הפרט המוזר על האיש חסר השם משכם. ברגע הנכון מופיע האיש ומשגר את יוסף אל המפגש הגורלי עם אחיו. באופן שאינו מפתיע, המסורת היהודית זיהתה את הזר הזה כמלאך — מלאך שלא ידע שהוא מלאך, ״מורה דרך שלא מדעתו להביאו בידם״, כלשון הזהב של הרמב״ן.<sup style="color: gray;">23</sup>
למקרה שהחמצנו את הנקודה, התורה שמה דברים מפורשים בפי יוסף. שנים רבות לאחר מכן, כשהוא כבר המשנה למלך מצרים, יוסף אומר לאחָיו: ״וְעַתָּה, אַל תֵּעָצְבוּ וְאַל יִחַר בְּעֵינֵיכֶם כִּי מְכַרְתֶּם אֹתִי הֵנָּה, כִּי לְמִחְיָה שְׁלָחַנִי אֱלֹהִים לִפְנֵיכֶם… וְעַתָּה, <b>לֹא אַתֶּם שְׁלַחְתֶּם אֹתִי הֵנָּה כִּי הָאֱלֹהִים</b>״ (בראשית מה, ה–ח).
ואם עדיין לא הבנו, יוסף חוזר על כך בתמונה נוספת בסיפור, כעבור עוד כמה שנים וכמה פרקים: ״וְ<b>אַתֶּם חֲשַׁבְתֶּם עָלַי רָעָה — אֱלֹהִים חֲשָׁבָהּ לְטֹבָה</b> לְמַעַן עֲשֹׂה כַּיּוֹם הַזֶּה לְהַחֲיֹת עַם רָב״ (בראשית נ, כ).
התנ״ך משמיענו, כאן ובמקומות נוספים, טענה פילוסופית שיש בה עידון ועוצמה. זוהי דחייה של העיקרון האריסטוטלי הידוע כחוק הסתירה: או א׳ או לֹא־א׳; דחייה של מה שוויליאם בלייק כינה ״השקפה יחידה״ וביקש מאלוהים שיצילנו מפניו. התנ״ך מבקש ללמדנו שייתכן שאין תשובה חד־משמעית לשאלה אם מאורע X מקרי או שהוא פרי תכנון אלוהי; שייתכן ששתי התשובות נכונות. מנקודת מבט אחת, סיפור יוסף הוא סדרה של אירועים אקראיים, שהניעה אותם סדרה של החלטות אנושיות שהיו יכולות גם להיות אחרות. מנקודת מבט אחרת, הסיפור הוא ביצועה של תכנית ההשגחה, שעל סופה נתבשרנו כבר מראש בחלומות יוסף.
באותו אופן, גם משפט כמו ״האדם הוא תוצר בלתי־מתוכנן של תהליכים טבעיים וחסרי תכלית״ עשוי להיות אמיתי וכוזב באותה מידה. ננסה עתה ליצוק למשפט הזה תוכֶן, בלי להזעיק לעזרתנו את ההשגחה האלוהית.
מקובל לומר שדרווין הפריך הוכחה מפורסמת לקיום אלוהים, ״הטיעון מן התכנון״. דרווין עצמו סבר כך. האמת היא שדרווין אכן הפריך משהו, אבל לא את הטיעון מן התכנון — אלא גרסה מסוימת וכושלת שלו.
ב־1802 פרסם ויליאם פֵּיילי ספר ושמו <b>תיאולוגיה טבעית</b>. הספר זכה לתפוצה נרחבת בבריטניה הוויקטוריאנית, ובייחוד השפיע עמוקות על צ׳רלס דרווין הצעיר. פיילי הציע בספר גרסה מעודכנת לאחת ההוכחות הקלאסיות לקיום האל, הוכחה עתיקה שהייתה ידועה כבר לקיקרו, עוד לפני הופעת הנצרות — הלוא היא ״הטיעון מן התכנון״.
דַמיינו, אומר פיילי, שאתם הולכים באחו. בדרככם אתם רואים אבן. אינכם מוטרדים בשאלה מי הניח אותה שם ולמה. היא פשוט נמצאת שם. אבל נניח שאתם רואים באחו שעון. ברור שהשעון לא היה שם מראשית הזמנים. העובדה שהוא מורכב מחלקים רבים, עשויים חומרים שונים, המסודרים באופן מורכב היוצר שלמות תפקודית, מלמדת שמישהו תכנן אותו. זהו דבר עשוי. מראהו מעיד על כך שנבנה בשׂום שכל. מכאן, שהיה לו מתכנן. העולם, אומר פיילי, דומה לשעון יותר משהוא דומה לאבן. מכאן שגם לָעולם היה מתכנן.
כוחה של תיאוריית דרווין על מוצא המינים טמון בכך שהיא מראה בפשטות ובאלגנטיות כיצד יכול להיווצר עולם מורכב ותפקודי מאין כמוהו בלי מתכנן, באמצעות תהליכים פשוטים של התגוונות וברירה טבעית החוזרים דור אחר דור לאורך פרקי זמן עצומים. בתוך כל צורת חיים נתונה תהיינה וריאציות. הן תתחרינה זו בזו על המשאבים המועטים הנחוצים להישרדותן. אלו מהן שתָּטֵבְנָה להסתגל לסביבה תצלחנה לשים ידיהן על המשאבים שיאפשרו להן לחיות די זמן כדי לגדל דור חדש. אחרות, מתאימות פחות, עלולות למות. וריאציות שונות עשויות גם להתקיים בתוך אותו המין בלי לדחוק זו את זו, משום שלכל אחת מהן יתרון הסתגלותי בסביבה אחרת. לאורך הזמן, וריאציה מסוימת עשויה להיעשות שכיחה ומובחנת די הצורך כדי לכונן מין חדש. הפעולה הכפולה של המקרה (המוטציה הגנטית) ושל ההכרח (התחרות על המשאבים המועטים) יוצרת עולם כמו־מתוכנן שאין לו מתכנן. וכך, אומר דרווין ב<b>אוטוביוגרפיות</b> שלו:
<span class="poetry indentAll">הטיעון הישן על התכנון בטבע, כפי שביטא אותו פיילי, אשר נראה לי פעם כה פסקני, מתמוטט עכשיו משנתגלה חוק הברירה הטבעית. איננו יכולים עוד לטעון, למשל, שצִיר יפהפה של קונכיית צדפה חייב היה להיעשות בידי ישות תבונית, כפי שציר דלת נעשה בידי אדם. נראה שבשונות שבין היצורים החיים, ובפעולתה של הברירה הטבעית, לא משוקע תכנון רב יותר מזה המשוקע במסלול נשיבתה של הרוח.</span>
דרווין הקפיד לאַיֵךְ את הכרזתו. הוא אומר שהוא הפריך את הטיעון הישן של התכנון בטבע <b>כפי שביטא אותו פיילי</b>. אכן, מתברר שהחיים אינם דומים לשעון. אבל מי אמר שזאת הדרך היחידה לתכנן מערכת?
אחד ממקורות ההשפעה העיקריים על דרווין היה הכלכלן תומס מלתוס. מלתוס עצמו היה תלמידו של הכלכלן הגדול הראשון, אדם סמית. בספרו <b>עושר העמים</b> גולל סמית את משנתו המפורסמת על אופן פעולתה של כלכלת השוק. חלוקת העבודה מוליכה לצמיחה כלכלית. ככל שגוברת מגמת ההתמחות כך גדלה התפוקה, והשוק מאפשר ליותר אנשים למכור את הסחורות שהם מייצרים ולרכוש את אלו שהם צריכים. הפרדוקס הוא שתהליך זה, שכולם (או כמעט כולם) מרוויחים ממנו, מתחולל לא בזכות אמפתיה ואלטרואיזם, אלא בגלל המרוץ אחר הרווח האישי. ״אין אנו מצפים לחסדם של הקַצב, מבשל השֵׁכר והאופה; דאגתם לעצמם היא המקנה לנו את סעודותינו״.
למערכת בשלמותה — השוק החופשי — יש נכס שאין אף לא לאחד ממרכיביה, הלוא הוא האנשים והנשים והעסקאות המרובות שלהם הגורמות למערכת לעבוד. התוצאה היא הטוב <b>המשותף</b>, אבל האנשים שבתוך המערכת מתכוונים רק לטובתם הפרטית, האישית. סמית תיאר את הפרדוקס הזה במונחים כמעט מיסטיים: ״כשהיצרן מכוון את עבודתו כך שלמוצר שלו יהיה הערך הגבוה ביותר האפשרי, עומד לנגד עיניו רק הרווח האישי שלו — אבל כמו במקרים רבים אחרים, הוא מובל בידי <b>יד נעלמה</b> לקדם מטרה שלא הייתה כלולה בכוונותיו״.
כשסמית אומר ״יד נעלמה״ כוונתו שלמערכת יש היגיון הנראה לעין רק כאשר מתבוננים במערכת בשלמותה. כלכלת מאקרו שונה מכלכלת מיקרו. כאשר יחידים רבים מחפשים רווח אישי, התוצאה היא שבמשותף הם מפיקים רווח כללי, הלוא הוא ״עושר העמים״. ה״מטרה״, כלומר התוצאה וההשפעה של המערכת, איננה כלולה ב״כוונות״ של המיליונים הכלולים בה. בשבילם היא ״נעלָמה״.
זוהי תכונה המאפיינת מערכות בכלל, ממושבות נמלים ועד כרכים. יחידים יוצרים יחדיו מבנים מאורגנים של התנהגות בלי שמישהו או משהו מנווט את התהליך. השם שניתן לתהליך זה הוא ״התהוות״, ולתוצאה שלו ניתן השם ״מורכבות מאורגנת״.
המיוחד בהתהוות הוא שהיא מתחוללת מלמטה למעלה באמצעות בינה מבוזרת, ולא, כפי שאפשר היה לצפות מתהליך תבוני, בתהליך ריכוזי הנכפה מלמעלה. מושבות נמלים מתפקדות מפני שכל נמלה ונמלה מצייתת לחוקים פשוטים של זיהוי תבנית, ועוקבת אחר מסלולי הפֶרומון שנמלים אחרות משאירות. התוצאה היא סוג של אינטליגנציה משותפת, שהמושבה בשלמותה מבטאת.
כך פועלת הברירה הטבעית. בתהליך עיוור לכאורה, של צורות חיים המשתכפלות ומורישות את הגנים שלהן לדור הבא, נוצרים וריאנטים. הברירה הטבעית מסננת את האוכלוסייה ומותירה את צורות החיים המיטיבות להסתגל. על ידי כך מתהווה רבגוניות ביולוגית, המפיקה צורות חיים שמורכבותן גדלה והולכת, ושיאה הוא אנחנו. כמו בכלכלת השוק, עם מיליארדי העסקאות הנעשות בה, שום גורם בתוך המערכת אינו מתכוון לתוצאה, אבל היא אינה אקראית. הרי כדי להשיג את התוצאה הזאת תוכננה המערכת השלמה.
הברירה הטבעית היא תהליך כה מוצלח, עד שמשנות השמונים ואילך היא משמשת מודל חישובי לפיתוח בינה מלאכותית. בהשראת ספרו של ריצ׳רד דוקינס <b>הגֶן האנוכיי</b> פיתחו דייוויד ג׳פרסון וצ׳אק טיילור מאוניברסיטת קליפורניה בלוס אנג׳לס תוכנת מחשב המשכפלת את עצמה בשינויים אקראיים פעוטים, כמו ברבייה בטבע. את התוכנות שהתקבלו הם בחנו באמצעות הרצה תחרותית שלהן, כל אחת נגד האחרות. הם הוציאו את המפסידות מהמשחק, ולמנצחות אפשרו להמשיך להשתכפל ולהשתנות — וכן הלאה.<sup style="color: gray;">28</sup> התוצאה היא בעצם מחשב המתכנת את תוכנותיו שלו כך שתפתורנה בעיות, באופן המחקה את תהליך הברירה הטבעית.
משמעות הדבר פשוטה ומכרעת: <b>אפשר לתכנן מערכת הפועלת באופן דרוויניסטי</b>. המערכת הזאת אינה מקרית או אקראית כלל, אף על פי שכל רכיביה נראים כמתפקדים באופן עיוור. מתוך מספר גדול של פעולות מקומיות, שאף לא אחת מהן מכוונת ליעד שמעבר לעצמה, מתהווה סדר ברמת המערכת השלמה.
מה עשוי לגרום לנו לחשוב על האבולוציה כעל חלק ממערכת גדולה יותר, מסֵדר גבוה יותר, כמו כלכלת השוק? התשובה שמציע הביולוג סיימון קוֹנוֵיי מוריס מקיימברידג׳ היא <b>התכנסות</b>. מערכות ביולוגיות אינן אקראיות. במקרים רבים הן מגיעות במסלולים שונים ליעדים דומים. כך, למשל, ראש־רגלאים כגון התמנונים פיתחו עין דומה מאוד לזו של חולייתנים כגון הלווייתן הכחול. התכנסות דומה קיימת בהתפתחות האינטליגנציה במערכות חי שונות. הנתיבים שצורות חיים שונות מתפתחות בהם אינם אקראיים. הם מוגבלים בידי תנאי הסביבה שהן צריכות לתפקד בה ובידי בעיות שהן צריכות להתגבר עליהן. צורות חיים מתחילות מנקודות זינוק שונות, ומתפתחות במסלולים שונים, אך נוחתות באותו יעד עם תוכנות וחומרות דומות מאוד.
כיוון ההתפתחות אינו בעל גמישות אינסופית. האבולוציה היא תהליך מצטבר, סיפור על אורגניזמים בעלי מורכבות גדלה והולכת המסוגלים לשגשג בנישות אקולוגיות שונות, לעתים בסימביוזה עם צורות חיים אחרות. ידועה אמירתו של סטיבן ג׳ גוּלד שאם הסרט של האבולוציה היה מורץ שוב, אין שום ערובה שההומו ספיינס היה מופיע גם הפעם. אלא שאם ההתכנסות היא מתכונותיה של האבולוציה, הרי במוקדם או במאוחר היה מופיע משהו כמו ההומו ספיינס — ברייה בעלת תבונה ומודעות עצמית. כדבריו של קונוויי מוריס, ״ממה שידוע לנו על האבולוציה עולה ההפך הגמור [מהשקפתו של סטיבן ג׳ גולד]: ההתכנסות הוֹוָה בַּכול, ומגבלות החיים הופכות את הופעתן של תכונות ביולוגיות רבות [למשל אינטליגנציה] לסבירה מאוד אם לא בלתי־נמנעת״. בקצרה, אפשר לתכנן עולם שבסופו של דבר יצמיח דבר מה דומה מאוד להומו ספיינס, גם אם תהליך צמיחתו יהיה מורכב משלבים שאף לא אחד מהם מכוון כשהוא לעצמו לתוצאה הזאת.
הביולוגיה הדרוויניסטית אינה מחייבת את העדר התכנון. דרווין לא הפריך את הטיעון מן התכנון, אלא את גרסתו של פיילי לטיעון זה. עולם הטבע אינו דומה לשעון. הוא איננו מכני, הוא אינו סידור מתוכנן מראש של חלקים שלובים זה בזה. <b>אבל מיהו שטען מלכתחילה שהעולם דומה לשעון?</b> אלה לא היו התיאולוגים, אלא המדענים והפילוסופים בני המאות השבע־עשרה והשמונה־עשרה: ניוטון, לייבניץ, לַפְּלָאס ואוגוסט קונט. הם האמינו שכל התופעות הפיזיקליות נקבעות בידי חוקים פשוטים דוגמת חוקי ניוטון, ושאפשר לחזות אותן על בסיס החוקים הללו. הבעיה בטיעון של פיילי לא הייתה תיאולוגית כי אם מדעית. מדע טוב מפריך מדע רע. אבל הוא אינו אומר לנו שום דבר על אלוהים.
מה עשוי לגרום לנו לחשוב שדווקא בדרך זו תכנן אלוהים את העולם? העובדה שדווקא בדרך זו מתאר המקרא את דרכו של אלוהים עם בני־האדם.
הניסויים הראשונים כושלים. אלוהים נותן לאדם ולחווה גן עדן, והם חוטאים. אלוהים מנסה להזהיר את קין מפני האלימות ויצר הרצח, אבל קין איננו מקשיב. כשהארץ מלאה חמס אלוהים מביא עליה מבול, מציל את נוח ונותן לאנושות להתחיל מחדש, תוך שהוא מתיר לה דברים שקודם לכן אסר עליה כגון אכילת בשר — אך גם הפעם בני־האדם אינם עומדים בניסיון. נוח משתכר. האנושות ניגשת לבנות את מגדל בבל.
ואלוהים מנסה שוב. הפעם עם אדם יחיד, אברהם. אבל גם עכשיו התוצאה המיוחלת אינה מושגת. בתוך שלושה דורות בני יעקב מוכרים את אחיהם לעבדות. אלוהים שולח את צאצאיהם לחוות עבדות על בשרם, כדי שילמדו עבדות מהי ותתעורר בהם השאיפה לבנות חברה של חופש. משהוא פודה אותם מהשעבוד הוא נותן להם מצווה, את השבת, שבה אפילו העבדים חופשיים, כדי לזרוע בהם את ההבנה שֶלשוּם אדם אסור לשעבד אדם אחר. והנה, לתהליך הזה נדרשות יותר משלושת אלפים שנה.
אלוהי המקרא, כפי שהוא מצטייר ביחסי הגומלין הסבוכים שלו עם האנושות, פועל ברוחה של האבולוציה הדרוויניסטית הרבה יותר מכפי שהוא פועל כאלוהי אפלטון או אריסטו, אותו מסובֵב־נטול־סיבה המתכנן את צורתם המופשטת והבלתי־משתנה של הדברים. אלוהים, כמו האבולוציה, פועל בתוך הזמן ובאמצעות הזמן. בני־אדם עושים, אלוהים מגיב, בני־אדם מגיבים לתגובה האלוהית וכן הלאה, בדרכים שלעתים תכופות הן מפתיעות ובלתי ניתנות לניבוי. איך כל זה מתיישב עם הידיעה המוקדמת של אלוהים — זו בעיה המעסיקה את התיאולוגיה היהודית מימים ימימה (בימי הביניים, רלב״ג סבר שהבחירה החופשית של האדם מגבילה את הידיעה האלוהית, רבי חסדאי קרשקש חשב שההפך נכון והידיעה האלוהית מציבה גבול לבחירה החופשית, והרמב״ם הסביר שהידיעה האנושית שונה כל כך מהידיעה האלוהית, שכל שאנחנו יכולים לדעת הוא שלעולם לא נדע איך אלוהים יודע). מגמת פניו של אלוהים, כמו של האבולוציה, היא אל העתיד שעדיין לא התממש: מכאן שמו, ״אֶהְיֶה אֲשֶׁר אֶהְיֶה״, היכול באותה מידה גם לשמש הגדרה דרוויניסטית לחיים עצמם. אלוהים, כמו האבולוציה, פועל על בסיס התכנסות: אצלו מדובר בחזון אחרית הימים, כאשר לא יישא גוי אל גוי חרב ובעולם תשרור הרבגוניות המשולבת וההרמונית ששְמה שלום.
המדע הדרוויניסטי מהווה אפוא לא הפרכה של קיום אלוהי אברהם, אלא קבורה סופית של המדע האריסטוטלי, של הרעיון שבטבע אפשר להבחין בתכליות ברורות. המקרא מלמד אותנו, בסיפור יוסף למשל, שברובד מסוים עשויים החיים להיראות כרצף אקראי לגמרי של מאורעות. התכנון האלוהי אינו ניכר לעין. הוא עקיף, עדין, ולעתים גם פתלתל. כדי להבחין בו יש צורך בתבונה רבה ובעומק. כדי להבחין בו יש צורך להפעיל לא את מנגנוני המוח השמאלי של ניתוח פרטני לרכיבים מיקרוסקופיים, אלא את יכולתו של המוח הימני לצעוד צעד אחד לאחור ולראות את התמונה השלמה.
למה לו לַבורא לבחור לפעול בדרך זו, לתת למינֵי החי ולבסוף למין האנושי להופיע בדרכי עקיפין במקום לברוא אותם ישירות? מאותה סיבה שהמשק המתוכנן בברית־המועצות ובסין העממית נכשל, וכלכלות השוק במערב הצליחו. כלכלה מתוכננת אינה יודעת לשחרר אנרגיות. היא איננה נותנת חופש. היא אינה מצמיחה יצירתיות. היא ניתנת לניבוי, היא קפוצת יד, היא רודנית — בדיוק אותם דברים שאלוהי אברהם איננו.
האבולוציה הדרוויניסטית מתאימה ככפפה למודל שהצגתי בפרק א בעניין המונותיאיזם האברהמי ומשמעות החיים. <b>משמעותה של מערכת נמצאת מחוץ למערכת</b>. הדבר נכון, טענתי שם, למערכות בכלל, וליקום בשלמותו. כל מערכת עשויה חוקים שעל פיהם ההתרחשויות בה מתנהלות. חוקים אלו מסבירים איך המערכת פועלת, אבל לא מדוע נוצרה או התפתחה. על כן תורם הדרוויניזם תרומה חשובה למונותיאיזם האברהמי. הוא מלמד אותנו שאלוהים, משברא את התנאים המתאימים להתפתחות החיים, מתעלה מעבר לחיים, טרנסצנדנטי להם, ממש כשם שהוא מתעלה מעבר לעולם. הרעיון שעלינו לחפש את אלוהים בטבע הוא פגאני במהותו. זוהי שארית פגאנית שהצליחה להשתרבב אפילו לתורתו של אריסטו הגדול. האמונה אומרת כי ״כל הנשמה תהלל יה״; היא אינה אומרת ״כל הנשמה מוכיחה את מציאות יה״.
המקרא אינו מתעניין בהומו ספיינס כמין ביולוגי. אפילו בהומו פאבר, האדם כצורת חיים המייצרת כלים ומשנה את סביבתה, הוא מגלה רק התעניינות קלושה. הוא מזכיר בקצרה את יָבָל, ״אֲבִי יֹשֵׁב אֹהֶל וּמִקְנֶה״, את יובל, ״אֲבִי כָּל תֹּפֵשׂ כִּנּוֹר וְעוּגָב״, ואת תובל קין, שהיה ״לֹטֵשׁ כָּל חֹרֵשׁ נְחֹשֶׁת וּבַרְזֶל״ (בראשית ד, כ–כב). כל מַעייניו של המקרא נתונים להומו רליגיוזוס, לאדם השומע את הקול האלוהי ונענה לו.
קהלת אומר שמבחינה ביולוגית ״מוֹתַר הָאָדָם מִן הַבְּהֵמָה אָיִן״ (קהלת ג, יט). כולנו מעפר, כולנו ישויות חומריות בעלות דחפים חומריים. אנחנו חיים, אנחנו אוכלים, אנחנו ישנים, אנחנו מתרבים, אנחנו מזדקנים ומתים. ובכל זאת, בני־האדם מיוחדים. אנחנו חיות יוצרות־תרבות. חיות חברתיות יש גם אחרות, אבל אף לא אחת מהחיות יצרה — מעֵבר לרמה בסיסית מאוד — תרבויות, סמלים ומערכות משמעות. זה מקורו של כושר ההסתגלות הייחודי שלנו, בני־האדם. לחיות אחרות יש התניה גנטית לפעול בדרכים מסוימות כשהן נתונות בתנאים מסוימים. לנו יש דבר מה חזק יותר מאינסטינקטים המקודדים בגנים. אנחנו חיות יוצרות־תרבות, חולקות־מידע, לומדות־משמעות. הטבע בנה אותנו לְתַרבות.
שום חיה לא ציירה את המקבילה השימפנזית לתקרת הקפלה הסיסטינית. שום חיה לא תהתה אם ״להיות או לא להיות״. שום חיה לא התפלספה על כך שמותר הבהמה מן האדם אין. שום חיה לא הייתה אפילו אתיאיסטית, ככל הידוע לי. אנחנו חולקים חלק גדול מהחומר הגנטי שלנו עם קופי אדם, אבל גם עם זבובי פירות, בננות ושמרים. הרכב המינרלים באבניה של בקתה עתיקה דומה לזה שבאבנים שקתדרלת שארטר נבנתה מהן. אבל הדמיון מסתכם בכך.
המקרא מתעניין לא בַּפיזיס, אלא בנוֹמוֹס: לא בחוקים המושלים בטבע, אלא בחוקים המוסריים שצריכים למשול באנושות. ביוונית מכונה התורה נומוס, כלומר חוק. ואכן, סיפור האנושות שבמקרא מתחיל לא בהולדת ההומו ספיינס, המין הביולוגי שלנו, לפני מאות אלפי שנים, אלא בגילוי המונותיאיזם לפני כששת אלפים שנה. הרגע המכריע היה כנראה רגע הולדתו של היחיד המודע לעצמו<b>.</b>
ברונו סנֶל טוען בספרו <b>גילוי התודעה</b> שהיוונים גילו את האדם כיחיד, כאינדיבידואל, מתישהו בין הומרוס לאריסטופאנס, בין המאה התשיעית למאה החמישית לפנה״ס. התנ״ך ממקם את האירוע ההוא כמה אלפי שנים קודם לכן, בשחר הציביליזציה. אדם וחווה הם ייצוגים טיפולוגיים של המונותיאיסטים הראשונים. במצאם אלוהים יחיד ובלבדי, הם מצאו גם את האדם היחיד והבלבדי.
מהעובדה שכמעט כל פעילות אנושית מתווכת בידי התרבות, ומהעובדה שבני־האדם הם החיות יוצרות־התרבות היחידות (אם נתעלם מכמה הצלחות צנועות של בעלי חיים, כגון שימפנזים שלמדו לשטוף תפוחי אדמה), נובע שקווי הדמיון הביולוגיים שבין בני־האדם לחיות אינם רלוונטיים לרוב ההתנהגויות האנושיות. לעתים הדמיון מעניין, ובכל זאת מה שעושה את האדם לאנושי הוא האופן שבו דחפים בסיסיים — אכילה, רבייה, מִדְרְגֵי שליטה — הופכים אצלו בידיה של התרבות למחולות עתירי כוריאוגרפיה, לצורות של משמעות בפעולה.
הפסיכולוגיה האבולוציונית אומרת שיש לנו כנראה אינסטינקטים שקודדו בגנים, חלקם עוד מההיסטוריה הקדם־אנושית שלנו, מ״המוח הזוחלי״. הוגים דתיים ידעו זאת מזמן. הקבלה מדברת על ״הנפש הבהמית״ שלנו, שעלינו להכניע בפני ״הנפש האלוקית״ שלנו. גם מדענים מטריאליסטיים מושבעים מסכימים שלאינסטינקטים המולדים הללו אין שום קשר למוסר. ריצ׳רד דוקינס בכבודו ובעצמו אומר בספרו <b>הגן האנוכיי</b> כי ״יש לנו היכולת לעמוד בפני הגֶנים האנוכיים שעמם נולדנו… אנו, לבדנו עלי אדמות, יכולים להתמרד כנגד עריצותם של המשכפלים האנוכיים״. סטיבן פינקר כותב שאנחנו יכולים לפעול נגד נטייתנו המוקדמת התורשתית, ״ואם הדבר אינו נראה לגנים שלי, הם יכולים לקפוץ למי הים״. אבל בפיה של קתרין הפבורן זה נשמע הכי טוב. ״הטבע״, היא מכריזה בגאון באוזני האמפרי בוגרט בסרט <b>המלכה האפריקאית</b>, ״הוא מה ששָמו לנו על הארץ כדי שנגדַל מעליו״.
הסיפור המקראי מתחיל ברגע שבו הייתה לבני־האדם די מודעות עצמית כדי לתפקד כפועלים מוסריים שוקלים, בוחרים, חופשיים ואחראיים; ברגע שיכלו לראשונה להבין ש״הטבע הוא מה ששמו לנו על הארץ כדי שנגדל מעליו״. המקרא מתעניין לא במין הביולוגי הומו ספיינס, אלא בחיה המוסרית, זו שכאשר היא מתַקשרת עם מקורה ומקור ההוויה כולה, היא מגלה לראשונה שאף על פי שכמו לכל חיה יש לה חשקים, להבדיל מכל חיה אחרת היא יכולה גם להעמיד אותם לשיפוט. אז שמע האדם את קול האלוהים בפעם הראשונה.
הסיפור שמספרות הקוסמולוגיה המודרנית והביולוגיה הדרוויניסטית הוא מופלא וכמעט בל ייאמן. הוא מתאר יקום המכויל בדיוק מדהים להתהוותם של כוכבים, ולאחר מכן להופעת דור שני, שלישי ורביעי של כוכבים, ואז להיווצרות כוכבי הלכת, שאחד מהם ימלא את התנאים המופלגים הנדרשים לקיום חיים. ואז, כך ממשיך הסיפור, החיים הופיעו והתפתחו לאורך מיליארדי שנים, בדרכים שהן עדיין בגדר תעלומה גמורה, והניבו מערכות ארגון עצמי בעלות מורכבות גדלה והולכת. לבסוף הופיעה צורת חיים אחת המסוגלת לחרוג ממסגרת דחפיה הביולוגיים, לעמוד מחוץ לה די זמן כדי להיעשות מודעת לעצמה ולָאי־סבירות של עצם קיומה, ולזהות בתוך כל זה בינה כבירה המניעה אותה ונוכחות אכפתית שבראה אותה באהבה. 13.7 מיליארדי שנים נדרשו עד שלראשונה הפנה אדם את הרהוריו אל מעבר לעולם החומרי, ביקש אלוהים, ומצא אלוהים המבקש אותנו.
איך זה קרה, לעולם לא נדע אל נכון. אבל גם בגרסתו הלא־גמורה שבידינו, זהו סיפור על סבלנות אלוהית כמעט אינסופית, התואם את כל הידוע לנו מן התנ״ך, אך הפעם בסדר גודל שעד כה רק המיסטיקנים העלו על דעתם. לכן, אינני מופתע מכך שחז״ל קבעו ברכה על המדענים. הרי סיפורם זה הוא היפה והמופלא מכל הסיפורים.
<h3>פרק יב; בעיית הרע</h3>
<span class="poetry indentAll">התנ״ך אינו הספר המומלץ ביותר למי שרוצה להרגיש עם העולם בנוח. (הרברט שניידאו)</span>
<span class="poetry indentAll">חוש צדק הבוטח בצדקתו יתר על המידה מוביל תמיד לאי־צדק. (ריינהולד ניבּוּר)</span>
איך יכול אלהים לאפשר בעולמו סבל בלתי־הוגן? איך הוא יכול להרשות ליצירי כפו להשתמש זה בזה, לנצל זה את זה, לתמרן, לשלוט, לפצוע, להרוג? איך הוא יכול לאפשר לרעש אדמה, לשיטפון, לבצורת או לרעב לגרום למותם של אלפים ושל מיליונים? איך הוא יכול להרשות שילד תמים אחד ימות?
אין עוד שאלה הקורעת את לב האמונה כמו השאלה הזאת. אם אלוהים טוב, איך יש כל כך הרבה רע בעולם?
אחרי הצונאמי באוקיינוס ההודי בשלהי 2004, שהביא למותם של 230 אלף איש והותיר יותר ממיליון בלי קורת גג, הלכתי לבקר אישה צעירה שהייתה בתאילנד בעת האסון ונמלטה ממנו בעור שיניה. כשהנחשול הכה בחוף, היא הייתה בחדרה במלון. היא הצליחה לשחות החוצה דרך החלון, אך כשניסתה לעלות אל פני המים גילתה שחורבות הבניין חוסמות אותה. היא הצליחה רק להשחיל בעדן יד אחת ולנופף לעזרה.
תושב המקום ראה את היד המנופפת, שחה אליה, מָשה את האישה והוביל אותה למקום מבטחים. בלעדיו היא הייתה מתה. כעבור כמה שעות, כשהמים שככו, היא ראתה בין ההריסות את גופתו של האיש שהציל אותה. ״איך״, היא שאלה אותי, ״אלוהים נתן לו למות? הוא הציל את חיי. הוא ראוי לחיות יותר מכולנו״.
השאלה הזאת ושכמותה גורמות ליותר אנשים לאבד את אמונתם מכפי שעושה כל שאלה אחרת. אין שאלה עמוקה ממנה. מי שאינו סבור שזו שאלה רצינית אינו אדם רציני. זאת שאלת השאלות, והיא תובעת מאתנו יושר מוחלט, לא פחות מכך.
בניסוחה הפילוסופי הידוע ביותר, השאלה היא זו: אחת מהשתיים, או שאלוהים אינו יכול למנוע את הרוע, או שהוא יכול אך בוחר להימנע מכך. אם הוא איננו יכול, הוא איננו כול־יכול. אם הוא יכול אך בוחר להימנע מכך, הוא איננו אל שכולו טוב. איך יכול אל טוב להרשות לרוע להשחית ולטמא את הבריאה שלו?
מי ששואל את השאלה הזאת ומעיין במקרא, מבחין בדבר מוזר. התשובה המאוחרת של התיאולוגים לבעיית הרע, שנים רבות אחרי חתימת התנ״ך, מוכרת לנו. איננו יכולים להבין את מעשי אלוהים. ״לו ידעתיו — הייתיו״. מי אנחנו שנדע מהו הטוב מנקודת מבטו של הנצח? ועם מה שאיננו יכולים להבין, אנחנו מוכרחים להשלים.
השקפה זו <b>איננה</b> נמצאת בתנ״ך. במקומה אנו מוצאים את משה אומר לאלוהים, ״לָמָה הֲרֵעֹתָה לָעָם הַזֶּה? לָמָּה זֶּה שְׁלַחְתָּנִי?״ (שמות ה, כב).
והנה ירמיהו, מקשה על אלוהים:
<span class="poetry indentAll">צַדִּיק אַתָּה ה׳<br>כִּי אָרִיב אֵלֶיךָ.<br>אַךְ מִשְׁפָּטִים אֲדַבֵּר אוֹתָךְ:<br>מַדּוּעַ דֶּרֶךְ רְשָׁעִים צָלֵחָה,<br>שָׁלוּ כָּל בֹּגְדֵי בָגֶד? (ירמיה יב, א)</span>
והנה חבקוק:
<span class="poetry indentAll">עַד אָנָה ה׳ שִׁוַּעְתִּי וְלֹא תִשְׁמָע, אֶזְעַק אֵלֶיךָ חָמָס, וְלֹא תוֹשִׁיעַ?<br>לָמָּה תַרְאֵנִי אָוֶן וְעָמָל תַּבִּיט, וְשֹׁד וְחָמָס לְנֶגְדִּי, וַיְהִי רִיב וּמָדוֹן יִשָּׂא?<br>עַל כֵּן תָּפוּג תּוֹרָה, וְלֹא יֵצֵא לָנֶצַח מִשְׁפָּט. כִּי רָשָׁע מַכְתִּיר אֶת הַצַּדִּיק, עַל כֵּן יֵצֵא מִשְׁפָּט מְעֻקָּל. (חבקוק א, ב-ד)</span>
התנ״ך לא רק שאינו מנסה להצניע את הבעיה, אלא להפך: נראה שהוא מציף אותה בכל הזדמנות. האנשים המערערים על צדקתו של אלוהים אינם כופרים, ספקנים, מכחישי האמונה. אלה הם גיבוריה העילאיים של האמונה: משה והנביאים, האנשים הנושאים את דבר ה׳ לעולם. וזה אומר — זה זועק — דרשני.
כך גם בספר איוב. תמצית עלילתו היא זו: השטן — שביהדות איננו כוח של רוע, אלא מעין קטגור — מבקש לערער את אמונתו של אלוהים באנושות שהוא ברא. הראה לי, הוא אומר, צדיק אמיתי אחד. איוב, עונה אלוהים. והשטן משיב לו — איוב צדיק מפני שמעולם לא ניסית אותו. יש לו כל מה שהוא רוצה: נישואים מאושרים, ילדים, עושר. קל לו להאמין. אין לו שום סיבה שלא להאמין. אם תיקח ממנו את אושרו תראה איך הוא חדל להאמין.
המכות ניחתות על איוב בזו אחר זו, והוא מאבד הכול. את עושרו. את ילדיו. הוא מגיב לכך במילים שהיו למטבע לשון בפי יהודים מאז ועד היום: ״ה׳ נָתַן וַה׳ לָקָח, יְהִי שֵׁם ה׳ מְבֹרָךְ״ (איוב א, כא). אשתו מאבדת את אמונתה. ״בָּרֵךְ אֱלֹהִים וָמֻת״, היא אומרת לו (איוב ב, ט); ברך הוא לשון נקייה ל״קלל״. אבל איוב מתעקש להמשיך להאמין. הוא עונה לאשתו, ״גַּם אֶת הַטּוֹב נְקַבֵּל מֵאֵת הָאֱלֹהִים, וְאֶת הָרָע לֹא נְקַבֵּל?״ (שם ב, י). אלו הן אמירות חזקות מאוד של השלמה. מן ההיגיון היה שהספר ייחתם בהן.
אבל הספר לא תם, הוא רק מתחיל. השטן אינו מוותר, ומשכנע את אלוהים לשלח באיוב עוד מכה אחת נוספת. היא קלה מקודמותיה, אבל הפעם איוב נשבר ומקלל את יום היוולדו. מכאן ועד סמוך לסופו של הספר, לאורך יותר משלושים פרקים, איוב מפגיע באלוהים שיסביר לו מדוע הוא ראוי לגורלו.
שלושת רעיו של איוב — לקראת הסוף מצטרף אליהם רביעי, צעיר מהם ובטוח יותר בעצמו — נותנים לאיוב את התשובות המקובלות. אלוהים צודק. מכאן שאם איוב סובל, ודאי חָטא. הוא נענש על רעה כלשהי שעשה.
אבל אנו הקוראים יודעים דבר שמנחמיו של איוב אינם יודעים. איוב לא חטא. הרי מכך התחיל הסיפור כולו. איוב הוא האדם היחיד במקרא כולו שנאמר עליו שהוא נקי מכל חטא. על הספר כולו מרחפים אפוא אדים כבדים של אירוניה. מנחמיו של איוב, נוטרי כרמו של הצדק האלוהי, מוציאים למעשה את דיבתו של איוב רעה ומאשימים אותו בפשע שלא עשה.
הקרשנדו של הספר מגיע כאשר אלוהים, ששתק כמעט לכל אורך הדרך, מתגלה לבסוף לאיוב. עכשיו, כך אנחנו מצפים, נשמע סוף־סוף את התשובה לשאלת השאלות. אך לא. לאורך ארבעה פרקים שלמים אלוהים פשוט שואל שאלות משלו, שאלות רטוריות שאינן מבקשות מענה. ״אֵיפֹה הָיִיתָ בְּיָסְדִי אָרֶץ?״ (איוב לח, ד); ״הֲבָאתָ עַד נִבְכֵי יָם וּבְחֵקֶר תְּהוֹם הִתְהַלָּכְתָּ? הֲנִגְלוּ לְךָ שַׁעֲרֵי מָוֶת וְשַׁעֲרֵי צַלְמָוֶת תִּרְאֶה?״ (איוב לח, טז–יז) ועוד ועוד.
איוב מחריש. ואז, בהיפוך מדהים, אלוהים אומר לאיוב שהוא, איוב, שערער על צדקתו של אלוהים, צודק — ורעיו, שהגנו על אלוהים, שוגים. והוא מברך את איוב בעושר ובילדים רבים מאלה שאבדו לו.
זהו אולי הספר המבלבל ביותר שישנו. הוא מעלה שאלות וכלל אינו עונה עליהן. הוא חוסם את האפשרות לתיאודיציאה — צידוק הדין האלוהי — שכן רעי איוב שנקטו דרך זו נדרשים בו בפי אלוהים לגנאי. ספר של שאלות בלי תשובות הוא הדבר האחרון שהיינו מצפים למצוא בקובץ של כתבי קודש קנוניים.
למוח השמאלי ולמוח הימני יש דרכים משלהם לשאול מדוע יש בעולם רוע בלתי־מוצדק. דרכו של המוח השמאלי, הדרך הפילוסופית, האנליטית, תהיה לשאול שאלה היפותטית. ״איך היה העולם נראה אִילו היה בו אל כול־יכול, כול־יודע וכול־מיטיב?״ ילדים לא היו מתים. אולי גם מבוגרים לא היו מתים. חיות לא היו טורפות זו את זו. לא היו מחלות, לא עוני ולא רעב. לא היה אדם שחסרה לו קורת גג, שאין לו גישה למים זכים, שאין לו נגישות לטיפול רפואי. לא היו רעידות אדמה, לא גלי צונאמי — וגם אם היו, הם לא היו גורמים לאבדן חיים. <span class=״CharOverride-4״>העולם אינו כזה. מכאן שאין אלוהים. הנה לנו דרך פילוסופית.</span>
זו אינה הדרך שאברהם או שרה שאלו בה את השאלה.
הנפש הדתית מבקשת תשובה לא בעולם שיכול היה להיות באופן היפותטי, אלא בעולם שישנו. בעולמנו יש סבל ועוול. יש חולי ומוות בטרם עת. יש אסונות טבע. זהו העולם שאנו חיים בו, ולעת עתה אין אחר.
ובתוך העולם הזה, הנפש הדתית מחפשת משמעות. היא אינה מחפשת הסבר. הסבר הוא משהו אחר. ההסבר מלמד אותנו איך מתחולל צונאמי, כיצד אוכלוסיות סובלות מאנמיה חרמשית וכיצד הן נדבקות באיידס. השאלה הדתית נוגעת למשמעות.
הייסורים קורעים את עולמנו לגזרים. דבר מה שהיה מושרש בחיינו נלקח מאתנו. היכן שהייתה פעם שלמות יש עכשיו חלל ריק. הייסורים מאיימים להותיר את החיים חסרי משמעות. איך אני יכול לחיות עם הסבל הזה? איך אני יכול לרצות להמשיך לחיות בעולם כזה? כשמצבנו חסר תקווה, אנחנו בוכים במילים מתהלים, ״אֵלִי, אֵלִי, לָמָה עֲזַבְתָּנִי?״ (כב, ב).
בתנ״ך יש ספרות שלמה של קינה, שכול, מחאה. היא נכתבה בדמעות. החשיכה היא לעתים כה חשוכה, עד שהיא מכבה כל אור המבקש להאיר. התנ״ך אינו בורח מכך. התנ״ך הוא ספר ישר.
אל מול פני הייסורים שאין לשאתם, אין להסבירם ואין להצדיקם, תיתכנה שלוש תשובות. הראשונה אומרת: החיים אינם הכול. יש עולם אחר, אחרי המוות. יש גן עדן. יש חיי נצח ושלווה. כל הרוע שבעולם הזה ייעלם בעולם הבא. שם נמצא את הצדק, את האמת ואת אלוהים. אלוהים הוא טוב; העולם הוא רע; מכאן שאלוהים מצוי לא בעולם הזה אלא בעולם אחר, זה שנגיע אליו אחרי מותנו.
זו אמונה חשובה. היא הייתה נחלתם של הפילוסופים היוונים. בלוגיקה שבבסיסה טוּב אלוהי, אמונה כזו בהחלט מתקבלת על הדעת. וחשוב מכול, היא מביאה נחמה, ואין זה דבר קטן.
אלא שהיא אינה יכולה להיות התשובה המלאה, ולוּ מפני שבתנ״ך היא אינה ניתנת ככזו בשום מקום. אלוהים אינו אומר לבני־ישראל המשועבדים ״בניי, הירגעו, החזיקו מעמד, האושר מחכה לכם בחיים אחרים״. אלוהים אינו מכתיב למשה דרשה על תענוגות גן עדן, לשאתה באוזני אחיו העשוקים. אין דבר רחוק יותר מרוחו של התנ״ך.
כן, יש חיים אחרי המוות. בתנ״ך מדובר בהם. החיים שלאחר המוות הם מעיקרי האמונה. אך המקום שהם תופסים בו, בספר שהוא דבר האלוהים, זניח עד להפתיע. ״חזון העצמות היבשות״ בספר יחזקאל הוא תיאור נשגב וחי של שלדי מתים הקורמים בשר ועור וקמים לתחייה. אבל אין זה חזון של החיים לאחר המוות בגן עדן. זוהי הצצה לרנסנס לאומי עתידי על פני האדמה.
משום כך, ולא רק משום כך, מקובל לראות את התנ״ך כספר של העולם הזה: ספר שבו הדרמות, האסונות, השאלות, כולם מתחוללים ועולים כאן, בעולם שאלוהים ברא ואמר עליו שבע פעמים שהוא ״טוב״. האמונה שואבת תנחומים מן העולם הבא, אך אינה מבקשת בו מפלט.
התשובה השנייה היא להאמין שהעולם הזה הוא, כדברי המשורר ג׳ון קיטס, ״עֵמק של בניית נשמות״.<sup style="color: gray;">4</sup> אנחנו סובלים כדי שנוכל לצמוח. אחרים סובלים כדי שתהיה לנו הזדמנות לעשות צדקה וחסד. הרע שבחיינו הוא הזמנה לטוב. החיים בעולם של ניסיון ופיתוי, של דמע ועינוי, מאפשרים לנו להיות אנשים הפועלים מתוך אחריות מוסרית. אלמלא היה סבל בעולם, לא היינו צריכים אף פעם לבוא איש לעזרת רעהו, לא היינו צריכים להקריב משלנו למען הזולת. בלי צרות אין אוצרות.
גם כאן יש אמת, וגם כאן היא אינה מספקת. הרמב״ם, בדירוגו המפורסם למעלות הצדקה, קבע שעזרה לאדם להקים עסק או למצוא עבודה כך שלא יזדקק עוד לצדקה היא הסוג הנעלֶה ביותר של צדקה. אם היינו מציעים לרמב״ם את הטיעון של קיטס, הוא בוודאי היה עונה: מוטב עולם שאין בו צדקה כי אין מי שזקוק לה, מעולם שיש בו צדקה כי יש מי שזקוק לה. לומר שראובן סובל כדי ששמעון יוכל לעזור לו פירושו לראות את ראובן כאמצעי למטרה של שמעון, ולא כמטרה בפני עצמה. לא כך אנחנו אמורים להתייחס לבני־אדם.
כתגובה לבעיית הייסורים יש בטיעון הזה היגיון מסוים — אך כצידוק לייסורים אין בו שמץ של היגיון.
התשובה השלישית היא לומר: יש רע, משמע אין אלוהים. אין צדק, משמע אין שופט צדק. זו דרך העולם. אדם לאדם זאב. החיים הם מרדף מתמיד וחסר מרגוע להשגת כוח ועוד כוח, שאינו פוסק אלא במוות, כדברי הוֹבּס. הם מאבק הישרדות בעולם שמשאביו מוגבלים, כטענת דרווין. אין סיבה לצפות למשהו אחר. החיים הם אבסורד. בני־האדם אכזרים. אפיקורוס צדק. רִדפו תענוגות, בִּרחו ממכאובים, סִבלו את הייסורים כל עוד הם נסבלים, וכשהם מפסיקים להיות נסבלים מוטב לנו להפסיק להיות.
רבים מוכנים להשלים עם עולם כזה. אני לא. עולם שאין בו אלוהים הוא עולם שאין בו גבולות להיבריס ואין בו מגבלות עקרוניות על הרצון לעוצמה. בעולם נטול אלוהים יהיו בלי ספק כאלה שיבחרו בדרכו של אפיקורוס, וינהלו חיים שלווים של תענוגות בלתי־מזיקים וחברה נעימה. אבל יהיו גם כאלה שלא. וזאת הבעיה.
כרגיל, ניטשה היטיב לתאר את התוצאות. בכנות רבה, מידה שלא את כל חסידיו היא מאפיינת, הוא קבע כי מות האל הנוצרי יהיה מותו של המוסר הנוצרי, על כל מאפייניו שגרמו לניטשה לראות בו מוסר עבדים ולתעבו — החסד, החמלה, הסליחה וכל היתר. ״מי שנוטש את האמונה הנוצרית, משמיט מתחת לרגליו את זכותו למוסר הנוצרי…המוסר הנוצרי הוא צו; מקורו טרנסצנדנטי… מוסר זה יש בו אמת רק אם אלוהים הוא האמת — קיומו וחדלונו באמונה באלוהים״.<sup style="color: gray;">6</sup>
והמסקנה אכזרית:
<span class="poetry indentAll">כל הדיבורים על ״צדק״ ו״עוול״ כשהם לעצמם, הם חסרי שחר; שום מעשה כשהוא לעצמו, לא פגיעה, לא חבלה, לא ניצול, לא הרס, אינם יכולים להיות בגדר ״אי־צדק״, ״עוול״, באשר החיים עצמם, במהותם, משמע בפעילות היסוד שלהם, פועלים כפוגעים, אונסים, מנצלים, הורסים, ואין בכלל להעלותם על הדעת ללא תכונה זו.</span>
אם אין שופט, אין שום סיבה לחפש צדק. אם אין אלוהים, אין איסורים שמקורם גבוה מכל גבוה. אלה לא היו היגדים תיאורטיים. בגרמניה הנאצית, בברית־המועצות ובסין הקומוניסטית הם הגיעו לכלל יישום, ועשרות מיליונים נספו.
תהיה זו אשליה אופטית להאמין <b>ששום דבר לא ישתנה</b> אם, בלחצו של מה שנראה לנו כאי־צדק, נחליט לנטוש את האמונה באלוהים. החטיבה השנייה בספר זה הוקדשה במלואה לטענה שהרבה ישתנה. אם אנחנו מוותרים על האמונה באלוהי הצדק, אנחנו מושכים ידינו גם מהאמונה במציאות אובייקטיבית ובצו קטגורי של צדק. בעולם כזה אין נחמה לסובל, אין עונש לנוגשׂ, אין תקווה, יש רק עמידה סטואית בחיים נטולי אופק. ״בני־אדם ברובם״, אמר הנרי דייוויד תורו, ״חיים את חייהם מתוך התייאשות דוממת״. זה מה שמציעה לנו התשובה השלישית: פרישה אל עולם שאין סיבה לקוות שלא יהיה בו עוול.
שלוש תשובות, הראשונה דתית ושלא מן העולם הזה, השנייה דתית וכן מן העולם הזה, והשלישית לא דתית ואף אנטי־דתית. המשותף לכולן הוא שבעומק מהותן הן משקפות <b>פילוסופיה של השלמה</b>. המונותיאיזם האברהמי אינו דת של השלמה. הוא דת של מחאה. הוא אינו מנסה להצדיק את הסבל בעולם. זו דרכם של רעי איוב, לא דרכו של איוב.
מדוע חשבו אנשים אחרת? הרי ישנה דיסציפלינה תיאולוגית שלמה הידועה בשם <b>תיאודיציאה</b>, ומוגדרת כ״הגנה על טובו של אלוהים ועל צדקתו לנוכח קיומו של הרע״. איך אני יכול לטעון — כפי שאני טוען כאן — שדיסציפלינה נכבדה זו זרה לתנ״ך ולצורתה המקורית של הרוחניות האברהמית?
טענתי, לכל אורך הספר הזה, שהאמונות הדתיות העבריות תורגמו שלא כשורה ללשונם של אפלטון ואריסטו. בלוגיקה האריסטוטלית שמור מקום של כבוד ל״כלל השלישי הנמנע״, הכלל הקובע שאחת מהשתיים: או שהיגד מסוים נכון, או ששלילתו היא נכונה. עיקרון זה הוא הממסגר את קיומו של הרוע כבעיה תיאולוגית. או שאלוהים קיים, או שהרוע קיים. אם אלוהים קיים, הרוע לא יכול להתקיים. מכאן שהרוע הוא או הכנה לטוב, או הקדמה לטוב — כלומר, בהקשר הרחב הרוע כלל אינו רע. לחלופין, הרוע קיים, ומכאן משמע שאלוהים אינו קיים. זוהי דרך פילוסופית, מנותקת, מרוחקת ואנליטית לחשוב על עובדות. זו דרכו של המוח השמאלי.
אולם האמונה אינה פועלת על פי הלוגיקה של המוח השמאלי ועל פי הכלל השלישי הנמנע. היא מקבלת את שני צדדיה של הסתירה. אלוהים קיים <b>וגם</b> הרוע קיים. ככל שאני מרגיש את קיומו של אלוהים בעוצמה רבה יותר, כך מחריפה המחאה שלי נגד קיומו של הרוע. משום כך, באמונת אברהם דווקא המאמינים הגדולים, דווקא ענקים כמשה וירמיהו וחבקוק, הם אלה הזועקים בקול גדול וזעקתם מהדהדת מדור לדור. הם, ולא הספקנים ולא הציניקנים.
יש הבדל בין סתירה לזעקה.
סתירה אנחנו יכולים לנסות ליישב כשאנו ספונים בשלווה בחדרנו, מאמצים את תאינו האפורים, מפעילים את מיטב כישורינו המושגיים והאנליטיים. הפילוסופיה, אמר ויטגנשטיין, משאירה את העולם בלי שינוי. אבל האמונה איננה משאירה את העולם בלי שינוי. זעקה אי־אפשר ליישב בחשיבה. משה, שבכה למען בני־עמו, לא היה מתנחם לו הוצגה בפניו הוכחתו המזהירה של לייבניץ שהכול לטובה ושעולמנו הוא הטוב שבכל העולמות האפשריים.
התיאודיציאה, הניסיון להצדיק את הדין האלוהי בעולם של רוע, מעידה כאלף עדים שמשהו אבד במהלך תרגומה של הרוחניות האברהמית ללשונם של אפלטון ואריסטו. מה שאבד הוא הזעקה.
זה המקום לחזור ולעיין בסיפור יוסף ואחיו. אנחנו באוהל יעקב, ברגע הטעון ביותר בחייו נטולי השלווה. לא מזמן שלח את בנו האהוב יוסף לברר את שלום אחיו הרועים את צאנו במרחקים. האחים, ששנאתם כלפי הבן המועדף בערה להשחית, שקלו להרוג אותו, אך לבסוף בחרו בצעד קיצוני פחות. הם מכרו אותו לעבדות.
איך יסבירו ליעקב את היעלמו של יוסף? הם מצאו פתרון: לקחו את כתונת הפסים המיוחדת שלו, שחטו שׂעִיר עִזים וטבלו את הכותונת בדמו. והנה עתה הם שוב באוהל יעקב, עם הכותונת בידם, וליעקב לא נותר אלא להסיק ש״חַיָּה רָעָה אֲכָלָתְהוּ, טָרֹף טֹרַף יוֹסֵף״ (בראשית לז, לג). הכותונת היא בעיניו ראָיה שאין עליה עוררין.
והכתוב ממשיך ומספר: ״וַיָּקֻמוּ כָל בָּנָיו וְכָל בְּנֹתָיו לְנַחֲמוֹ, <b>וַיְמָאֵן לְהִתְנַחֵם</b>״ (שם לז, לה).
מדוע, שאלו חז״ל, מיאן יעקב להתנחם? הרי ליהדות יש מקדמת דנא דיני אבלות. יש תקופות אבל מוגדרות, בדרגות פוחתות של חומרה: שבעה, שלושים, במקרים מסוימים גם שנה. אבל בכל מקרה יש גבול. אֵבל מופרז נתפס ביהדות כמרד נגד המציאות. אנחנו בני־תמותה. איש מאתנו לא יחיה לנצח. מדוע אפוא מסרב יעקב לחדול מאבלו, ואף מודיע שיתמיד בו עד סוף ימיו?
התשובה המסורתית היא לבטח הנכונה. יעקב סירב להתנחם מפני שהוא סירב לוותר על התקווה שיוסף עודנו חי — כפי שאכן היה.<sup style="color: gray;">9</sup>
לְתקווה, להבדיל מאופטימיזם, יש מחיר, ואף מחיר גבוה. המְקַווים <b>ממאנים להתנחם</b> כל עוד לא התגשמה תקוותם. היהודים, שדפי קורותיהם ספוגים בדמעות, אינם נוטים להיות אופטימיסטים. אבל הם מעולם לא ויתרו על התקווה. זאת הסיבה לכך שכאשר הנביאים ראו את הרוע שבעולם, הם מיאנו להתנחם. הם קיוו. התיאודיציאה, לעומת זאת, היא נחמה הנקנית במחיר נמוך מדי.
בכל כתבי הקודש של כל הדתות קשה למצוא אמירות נוקבות וחריגות יותר מאמירתו של אברהם כשהוא שומע מפי אלוהים על כוונתו להחריב את ערי המישור. אברהם אומר: איך אפשר?
<span class="poetry indentAll">הַאַף תִּסְפֶּה צַדִּיק עִם רָשָׁע? אוּלַי יֵשׁ חֲמִשִּׁים צַדִּיקִם בְּתוֹךְ הָעִיר? הַאַף תִּסְפֶּה וְלֹא תִשָּׂא לַמָּקוֹם לְמַעַן חֲמִשִּׁים הַצַּדִּיקִם אֲשֶׁר בְּקִרְבָּהּ? חָלִלָה לְּךָ מֵעֲשֹׂת כַּדָּבָר הַזֶּה — לְהָמִית צַדִּיק עִם רָשָׁע, וְהָיָה כַצַּדִּיק כָּרָשָׁע. חָלִלָה לָּךְ! הֲשֹׁפֵט כָּל הָאָרֶץ לֹא יַעֲשֶׂה מִשְׁפָּט? (בראשית יח, כג–כה)</span>
הפסקה הזאת מוכרת כל כך, עד שאנחנו עלולים להחמיץ את המוזרות הגדולה שלה. האומנם אברהם חושד ברצינות באלוהים שהוא עושה עוול? האם הוא מאמין שבאמת יש בעיר חמישים אנשים חפים מפשע ואלוהים מתעלם מכך? האם הוא חושב שהוא צדיק יותר מאלוהים? איך ייתכן ש״אביר האמונה״, כפי שקירקגור כינה את אברהם, קורא תיגר על אלוהים בכבודו ובעצמו?
התורה אינה משאירה מקום לספק. אברהם קורא תיגר על אלוהים מפני שאלוהים הציב בפניו את האתגר לעשות זאת. רק פסוקים בודדים מפרידים בין אמירתו זו של אברהם, ובין הדברים האלה:
<span class="poetry indentAll">וַה׳ אָמַר, ״הַמֲכַסֶּה אֲנִי מֵאַבְרָהָם אֲשֶׁר אֲנִי עֹשֶׂה? וְאַבְרָהָם הָיוֹ יִהְיֶה לְגוֹי גָּדוֹל וְעָצוּם, וְנִבְרְכוּ בוֹ כֹּל גּוֹיֵי הָאָרֶץ. כִּי יְדַעְתִּיו לְמַעַן אֲשֶׁר יְצַוֶּה אֶת בָּנָיו וְאֶת בֵּיתוֹ אַחֲרָיו וְשָׁמְרוּ דֶּרֶךְ ה׳ לַעֲשׂוֹת צְדָקָה וּמִשְׁפָּט, לְמַעַן הָבִיא ה׳ עַל אַבְרָהָם אֵת אֲשֶׁר דִּבֶּר עָלָיו״. (בראשית יח, יז–יט)</span>
״הַמְכַסֶּה אֲנִי מֵאַבְרָהָם?״ — דבריו אלה של אלוהים, שאברהם שמע, היו הרמז שניתן לו. אלוהים מזמין את אברהם לענות. הוא בחר באברהם כדי שהוא, צאצאיו וחניכיו ישמרו את ״דֶּרֶךְ ה׳ לַעֲשׂוֹת צְדָקָה וּמִשְׁפָּט״. זהו האתגר הנזרק לאברהם. הוא נועד להיות קולם של הנכון (״צדקה״) והצודק (״משפט״). ואברהם שומע ומיישם. ה״<b>צדקה</b>״ וה״<b>משפט</b>״ משמשים אותו בדברים שהוא מטיח באלוהים: הוא מדבר שוב ושוב על ה״<b>צדיקים</b>״ ושואל על ״<b>שופט</b> כל הארץ״ שאמור לעשות ״<b>משפט</b>״. אברהם קורא תיגר על אלוהים כי אלוהים הזמין אותו לעשות זאת.
<b>אל תשלים עם עוול, אפילו אם אתה שומע אותו בשמי</b>. זהו בעצם מה שאומר אלוהים לאברהם. כבר למחרת מנסים תושבי סדום לבצע אונס הומוסקסואלי בשני אורחים תמימים, ודי בכך כדי להסיר את הספקות שאברהם העלה. אין בסדום חמישים צדיקים. אין בסדום צדיקים בכלל. אבל יש לנו כאן אמירה רדיקלית, בייחוד כאשר משווים אותה עם סיפור נוח והמבול.
חז״ל ציינו שכאשר נוח בנה את התיבה הוא לא השמיע שום מחאה נגד כוונתו של אלוהים להשמיד במבול את רוב רובם של החיים בעולם. הבדל זה הוא שעושה את אברהם, ולא את נוח, לגיבור האמונה. נוח השלים. אברהם מחה. דת אברהם היא דת של מחאה נגד הרוע, מחאה בשם ה׳.
אם כן, למה יש סבל בעולם? התשובה שנתן הרמב״ם עדיין נראית לי הטובה ביותר. יש, הוא אומר, שלושה סוגים של רע. הסוג הראשון הוא זה הנובע מהעובדה שאנחנו ישויות חומריות בעולם חומרי. יש צונאמי מפני שקליפת כדור הארץ עשויה לוחות טקטוניים שלפעמים זזים ויוצרים רעידות אדמה וגלי ענק. אלמלא הייתה הקליפה עשויה לוחות, לא היו מתקיימים התנאים הדרושים להופעת החיים.
אנחנו בריות ייחודיות ומורכבות משום שבגנום האנושי מתרחשות שגיאות שכפול. שגיאות אלו גורמות לפעמים למחלות גנטיות. אבל בלעדיהן לא היו המוטציות שאפשרו את התפתחות המינים, ביניהם ההומו ספיינס.
אנחנו יודעים היום הרבה יותר מכפי שיכול הרמב״ם לדעת כמה נדירים וייחודיים הם התנאים הנדרשים להתהוותו של היקום, שלא לדבר על התרקמות החיים, שלא לדבר עלינו. לבקש עולם שאין בו שיטפונות ושנות בצורת, מחלות ומוות, הרי זה לבקש עולם שאיננו יכול להיות. המדע בן־זמננו לימד אותנו מדוע הוא איננו יכול להיות.
הסוג השני של הרע הוא זה שבני־אדם עושים לבני־אדם אחרים. והסוג השלישי — שהרעות שבו רבות בהרבה מן הרעות מן הסוגים האחרים, אומר הרמב״ם — הוא הרע שאנו עושים לעצמנו: המעשן המתלונן בפני אלוהים על שלקה בסרטן; האיש המכור לעבודה המתמרמר על לחץ הדם הגבוה שגרם להתקף הלב שלו.
שני סוגי הרע האחרונים קיימים בגלל הרצון החופשי של האדם. על הסבר זה נמתחת תכופות ביקורת. האם לא יכול אלוהים לברוא בני־אדם שמרצונם החופשי, ובלי שאלוהים יכריח אותם, יעשו תמיד רק טוב? ואם התשובה שלילית, האם לא יכול אלוהים לברוא בני־אדם <b>בלי</b> החופש הזה, העולה לנו ביוקר רב כל כך?
התשובה לשאלה הראשונה שלילית. חופש פירושו החופש לעשות רע. מכאן חטאם של אדם וחווה, מכאן חטאו של קין, מכאן חרטתו של אלוהים על שברא את האדם. אבל החופש איננו יסוד זניח וסחיר במהותו של האדם. אמונת אברהם מעלה על נס את החופש כאיפוק מרצון ומתוך אחריות. אלוהים יכול היה לברוא מיליארדי מחשבים המתוכנתים אך ורק לשיר לו שירי הלל יומם ולילה. האם אלוהים שכזה היה ראוי שיַעבדו אותו? האם אלוהים שכזה עולה בכלל על הדעת, שלא על תקן בדיחה פילוסופית?
הרוע קיים אפוא מפני שאנחנו קיימים כישויות חופשיות בעולם חומרי, עם כל תאונות החומר וכאבי המוסר. אבל אם כך הוא, מה מקומה של המחאה נגד הרוע? במה היא עדיפה על ההשלמה עם קיומו?
מקומה חשוב מאין כמוהו. המחאה של אברהם, של משה ושל ירמיהו לא נזרתה לרוח. היא נולדה מהדיסוננס הקוגניטיבי הפעור בין העולם שישנוֹ לעולם שראוי שיהיה. הדרך היחידה ליישב את הדיסוננס הזה היא עשייה. זה ההבדל בין האמונה כהשלמה לאמונה כמחאה. הדרך היחידה להתמודד עם העבדות היא להוביל את העם אל החופש. הדרך היחידה להתעמת עם עוולות הפוליס היא לבנות סדר חברתי הוגן יותר, עם דגש מיוחד על אהבת הגר.
באמונת אברהם, אלוהים איננו הפתרון לסתירה, אלא הזמנה למסע העתיד לשנות את העולם על ידי כך שיַראה שיש דרך אחרת לִחיות, שיש חלופה לָרצון לעוצמה. אין זה מקרה שאנשים שגדלו באמונה זו נמצאים במספרים שמעל לכל פרופורציה בקרב עורכי דין הנאבקים בעוול, כלכלנים הנאבקים בעוני, רופאים וחוקרים הנאבקים במחלות ומורים ואקדמאים הנאבקים בבערוּת. הפילוסופיה איננה משנה את העולם, אבל האמונה כן.
כמובן, ישנה גם התנגדות לנקודת המבט הזאת. ביטא אותה היטב הפילוסוף הרוסי ניקולאי בֶּרְדְיָאיֶב. הוא גרס שהיהודים שגו שגיאה חרוצה כשחשבו שאפשר למצוא את הצדק במסגרת המצב האנושי, בעולמנו שלנו. הוא מדבר על ״חתירה יהודית נמרצת לאמת, לצדק ולאושר על פני האדמה״, ורואה אותה כ״התעקשות בלתי־מוצדקת להתעמת עם אלוהים, חוסר נכונות להשלים עם רצונו. לפנינו התנגדות לאלוהים, טענה שרירותית בדבר אמת וצדק אנושיים ואפשרות להגשימם בעולמנו — תוך התעלמות מכך שגורלה של האנושות כולה, כפי שהוא מתגלה בטבע ובהיסטוריה, מתנהל כולו על פי רצונותיו ותכניותיו הנעלמים של אלוהים״.
על פי ברדיאייב, אין בעולם הזה צדק ואמת מוחלטים. דברים כאלה יכולים להתקיים רק בשמים. נגיע אליהם אחרי מותנו, כאשר נשמתנו תשתחרר ממלכודת הגוף ומכלא העולם החומרי. אולי הוא צדק. היהודים, על כל פנים, קשרו את גורלם באמונה החלופית, שאת הגאולה יש לחפש בעולם הזה. לכן סירבו בעקביות להאמין שהמשיח כבר הגיע: איך אפשר לומר שנגאלנו, אם העולם עוד מלא בעוול ובאלימות, באימה וברדיפת כוח?
השקפתי שלי היא שאילולא רצה אלוהים שנחפש צדק בעולם הזה, לא היה בורא אותו ולא היה רואה אותו כי טוב. אילולא האמין אלוהים שהקיום החומרי הוא ברכה, מדוע אנחנו כאן? כעונש? על איזה פשע? ברדיאייב כתב את הדברים הללו ב־1923. האם היה נשאר איתן בדעתו גם לאחר שנודע היקפו המלא של ״הפתרון הסופי״? האם גם אז היה סבור שיש להשלים עם הסבל שכן הוא פרי ״רצונותיו ותכניותיו הנעלמים של אלוהים״? ישנן דעות כאלו ביהדות, כשם שישנן בנצרות. אבל כשאני לעצמי אני מעדיף את התיאולוגיה של המחאה. עלינו להשלים רק עם מה שאין בידינו לשנות.
הפילוסוף ג׳ון קוטינגהם, הדוחה את ההשקפה שלפיה האמונה הדתית היא מסקנה מניצחון הטוב על הרע בעולם, אומר דבר נוגע ללב:
<span class="poetry indentAll">העם בעל הרוחניות העמוקה ביותר והדתיות הנלהבת ביותר בתולדות האנושות, העם שהצמיח את משה ואת הנביאים ואת ישו ופאולוס, הוא עם שקורותיו רצופים סבל נורא: הטראומה ההרסנית של העבדות, הנדודים במדבר, החיים במולדת בסכנה מתמדת של מלחמת השמֵד, שבי אכזרי, גלות, דיכוי חסר רחמים בידי סדרה של אימפריות משעבדות. זהו העם שחשב בלי הרף על חסד, העם שיצר את המילים בנות־האלמוות ״אַךְ טוֹב וָחֶסֶד יִרְדְּפוּנִי כָּל יְמֵי חַיָּי״ (תהלים כג, ו).</span>
אמונה באלוהים היא הכרזה על כבוד האדם אל מול פני ההשפלה, הכרזה של תקווה בלב לילה שחור של ייאוש. זהו סירוב להשלים עם הרע ולראותו כבלתי־נמנע, ובו בזמן הודאה שאיננו יכולים להשאיר את הגאולה לאלוהים לבדו. אלוהים הציל את נוח, אבל נוח היה צריך לבנות לשם כך את התיבה. אלוהים השרה את שכינתו בקרב בני־ישראל במדבר, אבל הם היו צריכים לבנות את המשכן. עצם העובדה שהתורה מקדישה לבניית המשכן בידי בני־ישראל מקום גדול פי חמישה־עשר מזה שהיא מקדישה לבריאת העולם בידי אלוהים מלמדת אותנו שמעשינו יקרים ללבו של אלוהים. אלוהים איננו פתרונה של סתירה, אלא הזמנה להיות שותפים במלאכת הגאולה.
אלמלא האמנתי באלוהים, מה היה יכול לשכנע אותי להילחם נגד עוול שעל פי ניטשה הוא חלק מהמבנה הביולוגי הבסיסי של החיים עצמם? במאה העשרים היו שתי צורות חילוניות מרכזיות של תקווה חברתית. האחת הייתה החזון המרקסיסטי של המהפכה הפרולטרית. השנייה הייתה החלום המערבי על שלום, כלכלת שוק וקדמה טכנולוגית. הראשונה הובילה לאבדן החירות, והשנייה לאי־שוויון גדל והולך: תקווה למעטים, לא לרבים. הסכנה היא שבמאה העשרים ואחת יפנו עוד ועוד אנשים לפסימיות ולפסיביות, להשלמה ולאטרקסיה. אלה הם הדברים שהיוונים מצאו בהם מפלט כשאיבדו את אמונתם בָּאמונה. אם איבדתם את האמונה באלוהים — במוקדם או במאוחר אתם עלולים לאבד את האמונה באפשריותו של הצדק ובהכרחיותו.
הרברט שניידאו השתמש בביטוי ״אי־נחת קדוֹשה״ כדי לתאר את תרומתו של התנ״ך לציביליזציה המערבית. ההיסטוריון כריסטופר דאוסון אמר, באותה רוח, שמכל הציביליזציות בעולם רק אירופה ״היטלטלה והשתנתה בלי הרף מתוך אנרגיה של אי־נחת רוחנית״. הוא ייחס זאת לעובדה ש״האידיאל הדתי שלה לא היה לסגוד לשלמות נצחית ובלתי־משתנית, אלא לשאוף להשתלב בחיי האנושות ולשנות את העולם״. טענתי בפסקאות הקודמות שאנרגיה זו מקורה בדיסוננס הקוגניטיבי של אמונה הרואה את העולם כפי שהנו, בלי כחל ושרק, אך מסרבת לוותר על חזונה בדבר העולם כפי שראוי שיהיה. את הדיסוננס הזה, ואף את הסתירה שמעלה בעיית הרע, אפשר לפתור לא בחשיבה פילוסופית אלא במעשה גאולי.
יש בדיחה יהודית, בדיחה טרגית. הזמן: 1938. המקום: סוכנות נסיעות בגרמניה. יהודי נכנס. הוא מספר לאישה שבדלפק שרצונו לקנות כרטיס נסיעה לארץ אחרת.
לאן, שואלת סוכנת הנסיעות.
מה את מציעה? שואל היהודי.
הסוכנת מגישה לו גלובוס. הוא מסובב אותו לאט, בוחן ארץ אחר ארץ, ויודע שכולן נעלו את שעריהן בפני בני־אמונתו. הוא מחזיר לסוכנת את הגלובוס ושואל אותה, ״יש לך אולי עולם אחר?״
עולמנו אולי אינו העולם שהיינו בוחרים לחיות בו, אבל הוא היחיד שיש לנו. אנחנו יכולים להרים ידיים בפני הרע שיש בו — או למחות על הרע הזה. זה מתחיל בזעקה, המשתתקת רק בשמענו את שופט כל הארץ קורא לנו לעזור ולעשות משפט בעולם האנושי שאנחנו יוצרים ביחד.
<h3>פרק יג; כשהדת משרכת דרכיה</h3>
<span class="poetry indentAll">שְׁנֵינוּ קוֹרְאִים בַּתָּנָ״ךְ יוֹם וָלֵיל<br/>אַךְ אֲנִי קוֹרֵא אוֹר וְאַתָּה קוֹרֵא צֵל. (ויליאם בלייק<sup style="color: gray;">1</sup>)</span>
<span class="poetry indentAll">או אז ראיתי כי יש דרך אל הגיהינום אפילו משערי גן עדן. (ג׳ון בניאן, <b>מסע הצליין</b>)</span>
בנקודה אחת, מהותית מאוד, מבקריה של הדת צודקים. הדת עשתה רע. היא הולידה את מסעי הצלב, את הג׳יהאד, את האינקוויזיציה, את האוטו־דה־פה וגם רבים מהפוגרומים. היא שפכה דם של קרבנות אדם בשמם של אידיאלים נעלים. אנשים שנאו בשם אלוהי האהבה, התאכזרו בשם אלוהי הרחמים, אסרו מלחמה בשם אלוהי השלום, ורצחו בשם אלוהי החיים. אלו הן עובדות שאין להכחישן, והן מחרידות.
המאמינים הגדולים ידעו זאת תמיד. בלז פסקל אמר, ״לעולם אין אדם עושה רעה במידה שלמה כל כך ובלב עליז כל כך כבשעה שהוא עושה אותה מתוך אמונה״. ג׳ונתן סוויפט אמר, ״כמות הדת שיש לנו גדולה דייה לגרום לנו לשנוא זה את זה, וקטנה מכדי שתגרום לנו לאהוב זה את זה״. וק״ס לואיס כתב, ״מחובתנו להתמודד בכנות עם העובדה שכאשר הנצרות אינה הופכת אדם לטוב הרבה יותר, היא הופכת אותו לרע הרבה יותר״.<sup style="color: gray;">4</sup>
זה קורה לא מפני שהדת היא דת, אלא מפני שבני־האדם הם בני־אדם, לא מלאכים וּודאי לא אלוהים. לדת יש כוח. היא מאגדת אנשים לקבוצה. היא מניעה אנשים לפעול. היא משנה חיים. ובכל כוח אפשר להשתמש לטובה ולרעה. הדת דומה לאש: היא מחממת, אבל היא גם שורפת. ואנחנו שומרי הלהבה.
הדבר נכון לכל אידיאל נישא, חילוני כדתי. סטיבן ויינברג טעה כשאמר, ״עם הדת או בלעדיה, אפשר להיות אנשים טובים שעושים דברים טובים, ואנשים רעים שעושים דברים רעים. אבל כדי שאנשים טובים יעשו דברים רעים — לשם כך דרושה דת״. התומכים, ה״חברים לדרך״ וה״תליינים מרצון״ של לנין, סטלין, היטלר, גבלס, הימלר, אייכמן, מוסוליני, מאו, פול פוט, אידי אמין, רוברט מוגאבה, רדובן קרדז׳יץ׳, סלובודן מילושביץ׳, סדאם חוסיין וקים ג׳ונג איל מוכיחים כולם שאין זה כך. קריאה בספרו של ג׳ונתן גלובר <b>האנושות</b>, על תולדות הרוע החילוני במאה השנים האחרונות, תזכיר לכל מי ששכח שלא רק דת יכולה להניע אנשים לעשות את הרע ולהאמין שהם עושים את הטוב.
גם במדע ובטכנולוגיה אפשר להשתמש לרעה, והתוצאות הרסניות. המאה העשרים הצמיחה את הדרוויניזם החברתי, את מה שהתקרא מדע הגזע, את הציקלון בי, את מחנות ההשמדה, את האידיאולוגיה הכלכלית המרקסיסטית, את הגולג, את ההנדסה החברתית, את ב״פ סקינר וחזונו בדבר עולם העומד ״מעבר לחופש ולכבוד״, את הלובוטומיה, השימוש בניתוח מוח כדי להרגיע פושעים, את האאוגניקה, את העיקור הכפוי, את האותנזיה, את ההפלות כבקשתך, ואת יתר זוועותיו המגוונות של העידן הטכנולוגי, ובתוכן שיטות מודרניות של עינויים ושל שטיפת מוח.
הבעיה אינה נמצאת בדת וגם לא במדע, אלא בנו: ״עָקֹב הַלֵּב מִכֹּל וְאָנֻשׁ הוּא״ (ירמיה יז, ט). יש אנשים ששונאים. יש אנשים שמקנאים. יש כאלה החותרים לעמדת כוח כלפי אחרים. יש השואפים לנקמה על השפלה אמיתית או מדומיינת. אין כמעט סוף ליכולתו של המוח האנושי להצדיק את הרוע ולמצוא בו היגיון, בייחוד כשמנוֹע השנאה פועל. יש שנאה דתית, שנאה אתנית ושנאה אידיאולוגית: בין נוצרים למוסלמים, בין סרבים לקרואטים, בין הקפיטליזם לקומוניזם בימי המלחמה הקרה. השיטות המשמשות לליבוי שנאה — השחרת פני היריב ויצירת תחושת איום, ומתוך כך גירויה של מגננה תוקפנית — זהות במהותן בכל המקרים.
כיום נשמעת לעתים הטענה שהדת יכולה לעשות דבר שמערכות חילוניות אינן יכולות: לשכנע אנשים להפוך את עצמם לפצצות ולזכות בחיי נצח בגן עדן. אין זה נכון. המחבל המתאבד הראשון בהיסטוריה המודרנית היה האנרכיסט שרצח את הצאר הרוסי אלכסנדר השני ב־1881. ארגון ״הנמרים הטמילים״ בסרי לנקה, הראשון שהשתמש בפיגועי התאבדות כבטקטיקה שיטתית, לא היה ארגון דתי. גם לא טייסי הקמיקזה היפנים במלחמת העולם השנייה, שיצאו למשימות הפצצה התאבדותיות. כפי שכתב אריק הופר בספרו <b>המאמין האמיתי</b>, טרוריסטים אידיאולוגיים ממזגים את זהותם בזהות הקבוצתית. הם רוצים לוותר על חייהם לא למען חלקם בעולם הבא, אלא למען הקבוצה שהם מזדהים אִתה בעולם הזה. בספר שהופיע לאחרונה, <b>לדבר אל האויב</b>, סקוט אטרן מתעד זאת בצבעים חיים. הוא שהה בחברתם של מחבלים מתאבדים, וגילה שהם רוצחים לא למען הרעיון, אלא למען החברים: מתוך אחווה ונאמנות קבוצתית. אטרן מותח ביקורת על האתיאיסטים החדשים, המשתמשים בטרור כטיעון נגד הדת.
הדת אינה נוחה יותר מהחילוניות להוביל אנשים טובים לעשות דברים רעים ולעתים איומים. אך משאמרנו זאת, אין בכך די. בין אם דתיים אנחנו ובין אם חילונים, אם אנחנו כנים חובתנו לשאול כיצד קורה שהאידיאלים שאנחנו מאמינים בהם עלולים בנסיבות מסוימות לגרום רעה. ההתחמקות משאלה זו גרמה לאינטלקטואלים מערביים רבים להתכחש לפשעי המשטר הסובייטי, ״הטוב שטעה״, בזמן שעשרות מיליוני אנשים נספו תחת מגפיו וחירותם של דורות שלמים נגזלה.
הדת אינה יוצאת דופן. אסור שקדושתה תשמש לה מגן מפני ביקורת עצמית כנה. בפרק זה אבחַן חמש מן הסכנות שהמסורת היודיאו־נוצרית חשופה להן במיוחד. אלו הן: טקסטים קשים, דואליזם, פוליטיקה משיחית, רדיפת כוח, והאי־הבנה שיש יותר מנקודת מבט אחת על המציאות. מכל אחת ואחת מהן, כך אני סבור, עלינו להישמר.
בכל גוף של כתבי קודש המכוננים דת יש <b>טקסטים קשים</b>: קטעים שעלולים — אם המאמינים מבינים אותם כפשוטם ופועלים בהתאם לכך — להוביל לתוצאות שאינן עולות בקנה אחד עם עמדותיה המוסריות העמוקות של אותה דת. בתנ״ך, בברית החדשה ובקוראן יש קטעים שכאשר הם מבודדים מסביבתם הטקסטואלית הם עומדים בסתירה למחויבותן של היהדות, הנצרות והאיסלאם לקדושת החיים ולכבודם של כל בני־האדם כברואים בצלם אלוהים.
הטקסטים הללו דורשים פרשנות. הפונדמנטליזם בצורתו הקלאסית הוא האמונה במשמעותם המילולית של כתובים, ובפרט האמונה שאפשר לעבור ישירות <b>מטקסט ליישום, בלי פרשנות</b>. והאמת היא שאי־אפשר. הפרשנות היא עניין יסודי (פונדמנטלי, אם תרצו) בכל דת מבוססת־טקסט, יסודית ממש כמו ההתגלות המקורית עצמה. שום מילה, ודאי לא מילה של אלוהים, אינה ניתנת להסבר מלא מתוך עצמה. הפירוש והפרשנים הם לדת מה שהשופטים הם לתורת המשפט. הם מרכיב הכרחי במערכת, ובידיהם להכריע אם היא תוביל לצדק או לעוול, לטוב או לרע.
לכל דת מבוססת־טקסט יש מסורות פרשנות משלה. משום כך הפונדמנטליזם הוא היפוכה של המסורתיות. היהדות הרבנית מחשיבה את התורה שבעל פה כשווה בסמכותה לתורה שבכתב. ההיצמדות לתורה שבכתב תוך דחיית התורה שבעל פה, כדרך הצדוקים והקראים, נחשבה בעיני חז״ל לכפירה. הם אמרו, ״המתרגם פסוק כצורתו הרי זה בדאי״.<sup style="color: gray;">9</sup> משום שאין טקסט בלי פרשנות, ואין פרשנות בלי מסורת. בנצרות יש עיקרון דומה: ״כִּי הָאוֹת תָּמִית וְהָרוּחַ יְחַיֶּה״ (<b>האיגרת השנייה אל הקורינתיים</b> ג 6).
יהודים, נוצרים ומוסלמים נפתלו עם המשמעויות של כתבי הקודש שלהם, ופיתחו בתוך כך שיטות משוכללות של הרמנויטיקה ושל פסיקה. לנצרות של ימי הביניים היו ארבע רמות פרשנות — מילולית, אלגורית, מוסרית ואסכטולוגית — המקבילות לחלוקה היהודית לפשט, רמז, דרש וסוד. לאיסלאם ישנו הפִקְהְּ, ישנן ארבע אסכולות הפסיקה הסוניות ומקבילותיהן השיעיות, וישנם עקרונות התקליד, האִג׳תִהאד והקיאס. בכל המערכות הללו, המשימה היא לגשר בין דבר האלוהים האינסופי לעולמנו הסוֹפי, להבהיר פרטים שאינם אמורים בכתוב, וליישב מה שנראה כסתירות בתוך הטקסט.
הפרשנות היא דמה וחלבה של כל מערכת הנשענת על כתבים קנוניים, ובכלל זה מערכות חילוניות. כל אותם פסוקים שהאתיאיסטים החדשים אוהבים לצטט לצורך מתקפתם על המקרא, ובפרט אלה שעל פי פשוטם נותנים הכשר להשמדת אוכלוסיות שלמות (המדיינים והעמלקים בתורה, ועמי הארץ במלחמות יהושע), יכולים לשמש דוגמאות מצוינות לכוחה של הפרשנות ליישב פרטים בעייתיים לאורו של השָלֵם.
התנ״ך בכללותו סולד ממלחמות. נביאי ישראל היו הראשונים בהיסטוריה האנושית שהציבו את השלום כאידיאל. כבר במאה השמינית לפנה״ס דיברו ישעיהו ומיכה על הזמן שבו ״לֹא יִשָּׂא גוֹי אֶל גּוֹי חֶרֶב וְלֹא יִלְמְדוּ עוֹד מִלְחָמָה״ (ישעיה ב, ד; מיכה ד, ג) ו״לֹא יָרֵעוּ וְלֹא יַשְׁחִיתוּ בְּכָל הַר קָדְשִׁי כִּי מָלְאָה הָאָרֶץ דֵּעָה אֶת ה׳ כַּמַּיִם לַיָּם מְכַסִּים״ (ישעיה יא, ט). זוהי ספרות השלום הראשונה בעולם.
בשמו של המלך דוד מסופר במקרא שאלוהים אסר עליו לבנות בעצמו את המקדש כי ״דָּם לָרֹב שָׁפַכְתָּ וּמִלְחָמוֹת גְּדֹלוֹת עָשִׂיתָ״ (דברי הימים א׳ כב, ח). לפעמים המלחמה הכרחית, ובכל זאת אין לה מקום בתחום הקודש. מי ששפך דם אינו ראוי לבנות את בית האלוהים.
חז״ל פסקו בראשית המאה השנייה לספירה שכל המצוות והאיסורים שבתורה האמורים על אויבי ישראל ועל העמים השכנים אינם תקפים עוד, כי סנחריב מלך אשור (722–705 לפנה״ס) ״בלבל כל האומות״ במסע הכיבושים וחילופי האוכלוסין הכפויים שלו. כדברי הרמב״ם, ״כבר אבד זִכרם״. איננו יכולים עוד לדעת מיהו מי. הפרק ההוא בהיסטוריה היהודית סגור ולא ייפתח עוד. באשר לכיבוש הארץ בידי יהושע, התלמוד משמיע פרשנות רדיקלית, ולפיה יהושע הקדים למלחמותיו הצעות שלום.<sup style="color: gray;">12</sup> המלחמה נאסרה לחלוטין, לבד ממלחמה שקדם לה מאמץ להשיג שלום.
ואשר לעמלקים, שהתורה ציוותה את בני־ישראל למחות את זכרם מתחת השמים — גם אותם כבר אי־אפשר לזהות, מפני שהאומות בנות־זמננו אינן האומות של ימי המקרא. ״עמלק״ נשאר סמל לרוע רדיקלי, מטפורה, לא אומה. המלחמה, אם אינה מלחמת מגן, אינה מתרחשת עוד בשדה הקרב; היא הפכה למאבק בתוך הנפש. הביטוי המקראי ״מלחמות ה׳״ מתגלגל בתלמוד לתיאור של ויכוח בבית המדרש.<sup style="color: gray;">16</sup> התלמוד כה מרחיק לכת בסוגיה זו, עד שהוא מספר שכאשר המצרים שרדפו אחר בני־ישראל טבעו בים סוף, רצו מלאכי השרת לשיר שירת ניצחון, אך אלוהים נזף בהם: ״מעשה ידיי טובעין בים — ואתם אומרים שירה?״<sup style="color: gray;">17</sup> אויבי ישראל נהיו עתה ״מעשה ידיי״.
קיצורם של דברים, באמצעות תהליך של פרשנות, שהוא עצמו זכה לאישורה של ההיסטוריה היהודית, כל המקורות המקראיים הנוגעים למלחמת כיבוש הפכו בלתי־מעשיים. אם רצונכם להבין אתיקה של דת, לעולם אל תסתפקו בקריאת כתבי הקודש שלה. בדקו תמיד כיצד הם הובנו בידי קהילת המאמינים, ואיך הם יושמו בפועל. לעתים תגלו הבדל של שמים וארץ.
מסורות חיות מפרשות בלי הרף את הטקסטים הקנוניים שלהן. משום כך הפונדמנטליזם — הניגש אל הטקסט <b>בלי</b> פרשנות — הוא מעשה של אלימות נגד המסורת. למעשה, לפונדמנטליסטים ולאתיאיסטים של היום יש גישה זהה כלפי טקסטים. הם קוראים אותם באופן ישיר ומבינים אותם כפשוטם, תוך התעלמות מהעובדה החשובה ביותר הנוגעת לכל טקסט מקודש: שמשמעותו אינה ניכרת מעצמה, שיש לו היסטוריה וסמכות משלו. כל דת שאינה רוצה לבגוד בכוונותיו העמוקות של אלוהים חייבת להישמר מפני הבנת הטקסטים הקשים שלה כפשוטם.
הסכנה השנייה האורבת לדת בתוכה זכתה להדגמה מוחשית בשנות הארבעים, בשתי תגליות מרעישות של כתבי יד עתיקים ששפכו אור חדש על הכתות היהודיות והנוצריות בתקופה שסביב הולדת הנצרות. התגלית האחת היא מגילות ים המלח, הספרייה של כת יהודית שחיה בקומראן. השנייה היא מטמון של קודקסים מראשית הנצרות שנמצא בנַגְע חמאדי שבמצרים העליונה. על פי אחת ההשערות המקובלות, בני־הכת בקומראן היו איסיים. חברי הכת סלדו מכוהני המקדש בירושלים וחיכו למושיע שנודע בשם ״מורה הצדק״. הנוצרים של נגע חמאדי היו חסידיה של הגנוסטיקה, תורה אזוטרית קדומה. במטמון ההוא נמצאו 52 כתבים שלהם מהמאות הראשונה והשנייה לספירה, ביניהם תשעה ספרי בשורה. רבים מהכתבים שנמצאו בשני המקומות לא היו ידועים קודם לכן.
שתי הכתות היו שונות בתכלית זו מזו, אבל היה להן דבר אחד משותף: הן ראו את המציאות במונחים דואליסטיים נוקשים. אצל שתיהן שררה הפרדה חדה בין טוב לרע, בין אור לחושך, בין הגאולים למקוללים, בין בני־האור לבני־החושך — ובין הקצוות שבכל צמד כמעט שלא היו גוני ביניים. בני־החושך, כך הם האמינו, שולטים עכשיו בעולם. האנושות שבויה באגרוף הרוע. אנשי קומראן האמינו שהמצב עתיד להתהפך על פיו לאחר שהאנושות תחווה טלטלה קיצונית. הנוצרים הגנוסטיקנים נטו יותר לראות את הרע כמצבו הטבעי של העולם.
מכתביהן של שתי הקבוצות אפשר ללמוד שהסכנה הגדולה ביותר למונותיאיזם איננה הפוליתיאיזם או האתיאיזם, אלא <b>הדואליזם</b>. הוא צץ בעקבות משבר אמוני מסוג מסוים: ההתמודדות עם קיום הרוע. איך יכול האל הטוב, אלוהי הצדק, לאפשר לסבל בלתי־מוצדק להתקיים? יש תשובות רבות לשאלה הזאת, אבל לפעמים העולם נראה משובש כל כך, שהתשובות המקובלות אינן מספיקות. או אז מופיעה התשובה הבלתי־מקובלת: הרוע הוא כוח פעיל עצמאי, נפרד מאלוהים ומנוגד לו. הדואליזם, שחדר למערב דרך דת זרתוסטרה, הדת המניכאית והגנוסטיקה ההלניסטית, מסביר את הרוע כִּפְרִי מעלליו של כוח־נגד מיתולוגי: השטן, דֶמיוּרְגוס, האנטי־כריסט, נסיך האופל, ועוד שלל שמות המציינים את התגלמות הרוע.
הדואליזם הוא אמונה של הבחנות חדות: גוף לעומת נפש, העולם הזה לעומת העולם הבא, חומר לעומת רוח, חומר לעומת צורה. אלוהים נמצא בשמים; ואילו על הארץ מוֹלֵך, לעתים קרובות מדי, הרוע. כך מצליח הדואליזם לשמר את טובו של אלוהים. את כל סבלותיהם של המאמינים הוא מייחס לכוח זדוני, שצורתו מתחלפת וידו בכול.
שמו של הדואליזם מרמז שהוא איננו מונותיאיזם. ובכל זאת, בעתות משבר הוא הופיע בכל שלוש אמונות אברהם. השפעתו רצחנית. בנצרות של ימי הביניים, למשל, היהדות נתפסה ככוח דמוני האשם בהרעלת בארות, בהתפשטות דֶבר, במות ילדים, בחילול לחם הקודש ועוד ועוד, והאשמות אלו הוליכו למעשי טבח וגירוש. בשלהי המאה התשע־עשרה הופיע הדואליזם שוב, הפעם במתכונת חילונית, בדמות הפרוטוקולים של זקני ציון. אף שמקורו של הזיוף הזה ברוסיה הצארית, נעשה בו שימוש תעמולתי בידי מכונת הרצח של היטלר, והוא ממשיך להיות פופולרי כיום בחלקים רבים של המזרח התיכון.
הדואליזם מיישב את הדיסוננס הקוגניטיבי באמרו, בעצם, ״זה לא אנחנו, וזה לא אלוהים, אז זה בטח <b>הם</b>״ — איזה ״הם״ שזה לא יהיה. גישה זו הופכת תרבויות של תשובה לתרבויות של האשמה. היא מחצינה את הרוע ומשליכה אותו על שעיר לעזאזל, ועל ידי כך מעטרת את המאמינים בתגית של קרבנות. אנחנו — המדינה, העם, קהל המאמינים — קרבנות פשעו של מישהו אחר. ואם אין לכך ראיות ניכרות לעין, התשובה פשוטה: בני־השטן הם אשפי ההתחפשות, אלופי הכישוף, או מומחים באיזו שיטה אפלה מודרנית יותר. מכאן קצרה הדרך לתפיסתם כתת־אדם (בעיני הנאצים היהודים היו ״וֶרמין״, כינים; בעיני בני־ההוטו ברואנדה, בני־הטוטסי היו ״איניֶנזי״, מקקים). אפשר להרוג אותם בלי נקיפות מצפון. קו ישר עובר מדואליזם לדמוניזציה, ומשם לדה־הומניזציה, ומשם לרצח עם.
הדואליזם הוא הדוקטרינה היעילה ביותר לשכנוע אנשים טובים לעשות דברים רעים. טובי חוקריה של השִׂנאה, ביניהם אהרן בק, פרנק באומייסטר, וָמיק ווֹלקן ומרק יורגנסמאייר, מזכירים לנו ששום אדם העושה רע אינו מאמין שהוא עושה רע. רוצחי המונים רואים את עצמם כמגִנים על בני־עמם, כנוקמים על השפלתם, כמצילי העולם ממגפות, וכתורמים לביסוס ניצחונה של האמת הגזעית, הפוליטית או הדתית. אלמלא הייתה למעשי רצח העם תמיכה עממית, ואפילו הסכמה שבשתיקה, לא היה אפשר לבצעם. לדואליזם יש הכוח להפוך רצח למעשה מוסרי בעיני עושהו. זהו ההיגיון של <b>הרוע האלטרואיסטי</b>, והוא תמיד בעל פוטנציאל של השמדת עם.
הנוגדן היעיל ביותר לדואליזם הוא המונותיאיזם, שהגדרתו המוצלחת ביותר היא הפסוק בישעיה (מה, ז): ״יוֹצֵר אוֹר וּבוֹרֵא חֹשֶׁךְ, עֹשֶׂה שָׁלוֹם וּבוֹרֵא רָע — אֲנִי ה׳ עֹשֶׂה כָל אֵלֶּה״. בסָרבוֹ לשסוע שסע בין אור לחושך, בין טוב לרע, ולראות בהם כוחות או ישויות נפרדים, מכריח אותנו המונותיאיזם להתמודד עם העמימויות שבתוך נפשנו שלנו, עם הצורך להכריע הכרעות מוסריות, ועם העדר האפשרות לברוח מאחריות אישית. הדואליזם מסיר מעלינו את כל המעמסות הללו. הוא הבגידה העילאית במונותיאיזם.
הסכנה השלישית היא הפוליטיקה של אחרית הימים. לעיל טענתי שהמונותיאיזם האברהמי מבקש למלא את הדיסוננס הקוגניטיבי שבין העולם כפי שהוא והעולם כפי שראוי שיהיה. בדרך הטבע, מגשרים על פער זה במעשים יומיומיים של אלטרואיזם, ב״גאולה של צעדים קטנים״. זוהי <b>פוליטיקה של יציאת מצרים</b>: המסע הארוך והאטי במדבר בדרך אל הגאולה, מעשה אחר מעשה, יום אחר יום. אבל לפעמים הפער נראה כה גדול, עד שהוא גורם למאמינים לקוות, ואף לצפות, לאיזו התרת סבך פתאומית, לאיזו תמורה פלאית בהיסטוריה, לאיזו התהפכות של העולם על ראשו. זוהי החשיבה האפוקליפטית, או <b>הפוליטיקה המשיחית</b>. היא מופיעה בספר דניאל שבשלהי התנ״ך, ובחזון יוחנן שבברית החדשה.
ענף אחד של הפוליטיקה המשיחית מתגלם בתנועות המילנאריות, דוגמת הרנטרים והלֶוֶלֶרים באנגליה של המאה השבע־עשרה וההוסיטים בצ׳כיה במאה החמש־עשרה, תנועות שנורמן כהן סוקר בספרו <b>בעקבות המילניום</b>. כהן שואל שם מדוע קמו התנועות הללו, ואל איזה קהל דיברו. אלה שנמשכים דווקא ל״פנטזיות טעונות רגשית על מאבק אפוקליפטי סופי״ הם, לדברי כהן, ״בניהן של חברות נחשלות מבחינה טכנולוגית, שלא רק שהן סובלות מצפיפות אוכלוסין יתרה ומעוני מייאש, הן גם נמצאות במעבר בעייתי לעולם המודרני, וחשות עקורות ומבולבלות״. המטיפים המרכזיים הם במקרים רבים ״אלמנטים שוליים מבחינה פוליטית בחברות מתקדמות מבחינה טכנולוגית, בפרט פועלים צעירים או מובטלים, ומיעוט קטן של אינטלקטואלים וסטודנטים״. מה שהציעו המנהיגים הכריזמטיים הסוחפים את התנועות הללו לחסידיהם היה:
<span class="poetry indentAll">לא רק הזדמנות לשפר את גורלם ולהיחלץ מן הדאגות המעיקות, אלא — ובעיקר — סיכוי להוציא אל הפועל שליחות אלוהית שחשיבותה כבירה ומיוחדת במינה. הפנטסיה הזאת מילאה תפקיד ממשי בחייהם של החסידים, הן בתור בריחה מבידודם ופירודם והן בתור פיצוי רגשי על מעמדם העלוב, ולכן נסחפו בה עד מהרה כולם. כך קמה קבוצה מסוג חדש — דינמית וסוערת וחסרת רחמים, שקועה בהזיה אפוקליפטית ומשוכנעת שהיא מחוסנת מפני הכישלון, ולכן היא מורמת מעם ורחוקה מרחק רב משאר האנושות, ואין היא מכירה בתביעות כלשהן כלפיה מלבד מה שנוגע לשליחותה שלה. ולבסוף, קבוצה שכזאת הייתה עלולה — אם כי לא תמיד עלה הדבר בידה — להשליט את מרותה על המון גדול של בני־אדם אובדי דרך, מבולבלים ונפחדים.</span>
בהתחשב בכך ששורשיה של הפוליטיקה המשיחית דתיים, אירונית היא העובדה שבעולם המודרני הופעותיה הראשיות היו במדים חילוניים דווקא — במהפכה הצרפתית ובמהפכה הסובייטית. שתי מהפכות אלו נועדו לשנות את החברה מיסודה, לשתיהן היו מטרות מוסריות או גאוליות, שתיהן פעלו בשיטתיות לביעור הסדר הישן, ומשתיהן הציפייה הייתה שתקמנה אוטופיה ארוכת ימים. שתיהן אימצו את דרך הטרור. כדבריו של מייקל וולצר:
<span class="poetry indentAll">גם המשיחיות הבתר־דתית ממשיכה לשמור על המסגרת האפוקליפטית שהאמונה הציבה. מכאן נכונותם של הפעילים המשיחיים לשׂושׂ אלי הזוועות המקדמות את בואה של אחרית הימים, ואף ליזום אותן; מכאן הפוליטיקה המוזרה הגורסת שככל שיֵרע כך ייטב; ומכאן גם הנכונות לעשות כל חטא ופשע ובלבד שיגיע קץ הימים.</span>
פוליטיקה משיחית מוליכה תמיד לאסון. היא אינה יכולה אחרת. שכן הפוליטיקה המשיחית היא הניסיון להביא את <b>קץ</b> הזמנים <b>בתוך</b> הזמן, להטיח את הגאולה הסופית אל המצב האנושי הבלתי־גאול־עדיין, לברוא אוטופיה בחלל ובזמן הממשיים.
בהיסטוריה היהודית גרמה הפוליטיקה המשיחית לשתי מרידות הרות אסון ברומא: המרד הגדול, שפרץ בשנת 66 לספירה, ומרד בר־כוכבא, שהחל 66 שנים לאחר מכן. התוצאה הכוללת של שני העימותים הללו הייתה חורבן בית המקדש השני, מחיקת ירושלים מעל פני האדמה, ומספר עצום של הרוגים, שעל פי ההיסטוריון הרומי דיו קסיוס הגיע לכדי 580 אלף. עד השואה, זו הייתה הקטסטרופה הגדולה ביותר בתולדות העם היהודי. היא הובילה לגלות שנמשכה כמעט אלפיים שנה. מאז ואילך התמקדו מאמציהם של המנהיגים הרבניים בעקירת הממד הפוליטי מן היהדות ובנטרולו של הרעיון המשיחי.
הסכנה הרביעית היא הכוח. פוליטיקה ודת אינן מתחברות. אלו שני תחומי פעולה שונים במהותם. הדת מחפשת ישועה, הפוליטיקה מחפשת כוח. פניה של הדת אל האחדות, ואילו הפוליטיקה משגשגת ברבגוניות. הדת מסרבת להתפשר, הפוליטיקה תלויה בפשרות. הדת שואפת אל האידיאלי, הפוליטיקה מסתפקת בממשי, שמטבעו הוא פחוּת מהאידיאלי. הדת עניינה אמיתות שאינן משתנות, הפוליטיקה עניינה האתגרים המשתנים חדשות לבקרים. ראש ממשלת בריטניה הרולד וילסון אמר, ״שבוע הוא זמן רב בפוליטיקה״. ספר תהלים אומר, ״כִּי אֶלֶף שָׁנִים בְּעֵינֶיךָ כְּיוֹם אֶתְמוֹל כִּי יַעֲבֹר״ (תהלים צ, ד). כשהדת נעשית פוליטית, או הפוליטיקה נעשית דתית, התוצאה הרסנית לדת ולפוליטיקה גם יחד.
כפי שטענתי קודם, המונותיאיזם של אברהם היה כרוך כבר מתחילתו בתביעה לחילון הכוח. בעולם הפגאני, הכוח והדת היו כרוכים יחדיו. השליט היה ראש המדינה וראש הדת. הוא הוכרז חצי אל, או בן האלים, או המתווך הראשי בין בני־האדם לאלים. התנ״ך חילן את הכוח. הוא עשה זאת, ראשית, על ידי כך שייחס את הסמכות העליונה לאלוהים לבדו. הכוח האנושי נותר בעקבות זאת בגדר כוח מואצל, והוצבו לו גבולות מוסריים. הציבור היה זכאי למרוד נגד מלכים עריצים, ורעיון זה התגלגל לימים בדמותן של המהפכות האנגלית והאמריקנית.
שנית, התנ״ך הפריד בין הרשויות, וחילק את הכוח שניתן לשליטים האנושיים בין המלוכה לכהונה. שלישית, הוא העמיד לכוח גוף מבקר, מוסד הנבואה, שהוסמך בידי אלוהים לחשוף את השחיתות שהכוח נושא בכנפיו מטבעו. הנוצרים הראשונים היו לא־פוליטיים בדרך אחרת. הם התמקדו במלכות השמים, לא במלכות הארץ. אבל הן על הנצרות הן על היהדות באו זמנים שהן נכנעו לפיתוי. ביהדות, המלכים החשמונאים נטלו לעצמם את תפקיד המלך והכוהן הגדול גם יחד. בנצרות, התנצרותה של הממלכה הביזנטית במאה הרביעית לספירה הפכה כת דתית למעצמה אימפריאלית.
בשתי הדתות פורענות בקנה מידה היסטורי היא אשר שיקמה את ההפרדה בין הדת לכוח. ביהדות קרה הדבר במאה הראשונה לספירה, כאשר פלגנות פנימית הכריעה את האומה בימי מאבקה ברומא. מצמררת במיוחד היא תמונת המצב בירושלים הנצורה שמצייר יוסף בן מתתיהו. היהודים סבלו מנחיתות מספרית קשה: 25 אלף איש בתוך העיר, אל מול 60 אלף חיילים מצוידים ומאומנים בצבאו של טיטוס שחנה סביב לה. הם היו עשויים להחזיק מעמד, אלמלא הפילוג שאכל בהם. הלוחמים נחלקו לשלוש מפלגות יריבות: הקנאים בפיקודו של אלעזר בן שמעון, סיעה קיצונית בהנהגת שמעון בר גיורא, וכוח שלישי, של אדומים ואחרים, תחת שרביטו של יוחנן מגוש חלב. ההיסטוריון היהודי מספר שהיריבות הפנימית העסיקה את המפלגות הללו יותר מההגנה על העיר. הלוחמים הרגו זה בזה, שרפו מחסני מזון, ועסקו במה שבן מתתיהו מגדיר ״מלחמת אחים״ נמרצת, בלתי־פוסקת והרסנית. בשלב מסוים בסיפור הדברים מתפרצת מעטו קינה: ״העיר האומללה! איזו פורענות דומה לזו סבלת מידם של הרומאים?״
כפי שכבר הזכרנו, המרד הכושל ברומא, והמשכו הרה האסון, מרד בר כוכבא, הוליכו את העם היהודי למשבר חסר תקדים. אבדו כל המוסדות שהחיים היהודיים והישראליים היו מאורגנים סביבם בתקופת המקרא ובימי בית שני. לא עוד מדינה, לא עוד ריבונות, לא עוד בית לאומי. חלף עבר עידן הכוהנים, הנביאים והמלכים. המקדש וקודשיו אינם עוד. אלא שבמקומם צמח דבר חדש. אמונה שנבנתה סביב הבית, בית הכנסת ובית הספר — ובזכות זאת הייתה ניידת. מאז ועד שלהי המאה התשע־עשרה לא חזר העם היהודי להתארגן התארגנות מדינית. ועדיין, אף שהתפזרו ברחבי העולם, היהודים והיהדות שרדו. הם הגיעו לתגלית הגורלית שדת יכולה לשרוד בלי כוח.
אלף ושש מאות שנים לאחר מכן גילו זאת גם הנוצרים. בשנת 1517 תלה הכומר הצעיר מרטין לותר על דלת כנסיית כל הקדושים בוויטנברג את מסמך 95 התזות שלו, שעורר את אחת התהפוכות הגדולות ביותר שידעה אירופה. הרפורמציה יצרה תמורות מפליגות במפה המדינית של אירופה, בערערה על הסמכות והכוח של הוותיקן. למשך מאה ויותר הפכה אירופה שדה קרב. שיאה האכזרי של התקופה היה מלחמת שלושים השנה, שהגיעה לסופה בחוזה וסטפליה ב־1648. ההשלכות על התרבות האירופית היו אדירות.
המאה השבע־עשרה הייתה באירופה ערש המודרנה. במאה זו הופיע המדע המודרני (בייקון, גליליאו, ניוטון), והפילוסופיה (דקרט) והפוליטיקה (הובס, לוֹק) יצאו לדרך חדשה. המשותף לכל אלה היה חיפוש אחר עקרונות בסיסיים שאינם מושתתים על יסודות דתיים. הנצרות, שקודם לכן הייתה מרווחת דייה כדי להכיל את הרנסנס, כבר לא הייתה יכולה לשמש משענת: איך אפשר ליישב בעזרתה מחלוקות, כאשר היא עצמה הדבר השנוי ביותר במחלוקת? אברהם לינקולן ניסח את הרעיון הזה שנים רבות לאחר מכן, במהלך מלחמת האזרחים האמריקנית, באמרו ״שני הצדדים קוראים באותו תנ״ך ומתפללים לאותו אל, אך כל אחד מהם מגייס את התנ״ך שלו ואת האל שלו נגד יריבו״. אם שני נוצרים מושבעים, האחד פרוטסטנטי ומשנהו קתולי, אינם יכולים ליישב את חילוקי הדעות שיש ביניהם בלי חרמות, נידויים ואלימות, אות הוא שהדת אינה יכולה לשמש בסיס לסדר חברתי בר־קיימא.
חילונה של אירופה אירע <b>לא</b> מפני שאנשים איבדו את אמונתם באלוהים (הרי עד ימי הֶגל וניטשה, במאה התשע־עשרה, איש לא השתמש בביטוי ״מות האלוהים״) — אלא מפני שאנשים איבדו את אמונם ביכולתם של מאמיני הדתות לחיות זה עם זה בשלום. כמו היהודים במאה הראשונה לספירה, ובאופן שהיה אמנם הדרגתי יותר אך גם נרחב יותר, נאלצה הנצרות במערב ללמוד להתקיים בלי כוח.
הדמיון בין שני התהליכים הללו, הרחוקים כל כך זה מזה על ציר הזמן, מעלה על הדעת כמה הכללות אפשריות. ראשית, <b>שום דת אינה מוותרת על הכוח מרצונה</b>. שנית, <b>השילוב בין דת לכוח מוליך לפלגנות פנימית, וגורם לאמונה להתפצל לזרמים, פלגים, תנועות וכתות</b>. שלישית, <b>בשלב מסוים, מאמינים מוצאים את עצמם רוצחים את אחיהם לאמונה</b>. רביעית, <b>רק בשלב הזה מתחילים החכמים להבין שלא ייתכן שזהו רצון האל</b>. תוקפנות של מאמיני דת אחת כלפי מאמיני דת אחרת אינה גורמת למי מהמאמינים לרצות לוותר על הכוח, ויוכיחו מסעי הצלב (נוצרים נגד מוסלמים) וחורבן בית ראשון (בבלים נגד יהודים). רק המחזה הנורא של יד איש באחיו, נוצרים נגד נוצרים, יהודים נגד יהודים, גורם לשינוי להתחולל. מי שלוחם נגד אויב אינו לומד להפסיק להאמין בכוח, אפילו אם הוא מובס. זה קורה רק למי שמוצא את עצמו מפעיל כוח נגד בני־עמו שלו, נגד בני־אמונתו בהגדרתה הרחבה.
בסופו של דבר חוזרות הבריות ומגלות את התובנה המכוננת של המונותיאיזם האברהמי, שאמת וכוח אינם שניים שילכו יחדיו. אי־אפשר להוכיח את האמת באמצעות כוח. אינך יכול לכפות על אנשים להאמין. הסכמה כפויה אינה מחייבת, סברו חז״ל.<sup style="color: gray;">28</sup> ״תנו לקיסר את אשר לקיסר ולאלוהים את אשר לאלוהים״, אמר ישו (<b>מתי</b> כב 21). אין כפייה בדת, אומר הקוראן (ב 256).
בכוח משתמשים לא כדי לכפות אמת, אלא כדי לשמור על שלום. זוהי משמעותה הדתית של הדמוקרטיה הליברלית: שהיא מחלנת את הכוח. היא איננה קוראת לאזרחים לסגוד למדינה, וגם אינה רואה את המידה הטובה האזרחית כמידה הטובה היחידה. היא מבינה שהפוליטיקה איננה לא דת ולא תחליף לדת. הפוליטיקה של הדמוקרטיה הליברלית <b>משאירה מקום לשוני</b>. היא מבינה שבחברה מורכבת יש ריבוי דעות, מסורות ומערכות מוסריות. היא אינה מתיימרת לדעת איזו מהן נכונה. כל שהיא מבקשת לעשות הוא להבטיח שבעלי ההשקפות השונות יוכלו לחיות יחד בשלום ובנחת רוח, בהכירם שלאיש מהם אין זכות לכפות את השקפותיו על אחרים. שאיפתה הנעלה ביותר של הפוליטיקה הדמוקרטית היא לאפשר לַיחידים את החופש לקדם את האמת כפי שהם רואים אותה, בתנאי אחד בלבד, שהם יקנו זכות זו גם לאחרים. היא שואפת לחירות רבה ככל האפשר, כל עוד החירות שווה לכולם. הפוליטיקה הדמוקרטית היא הישג דתי משום שהיא מחלנת את הכוח.
הסכנה האחרונה ברשימה שלנו נוגעת לדתיים ולחילונים כאחד. ישעיה ברלין תיאר אותה בקצרה:
<span class="poetry indentAll">מעטים הדברים שהסבו נזק רב יותר מאמונתם של יחידים וקבוצות (או שבטים, או מדינות, או אומות, או כנסיות), שהם בעליה הבלעדיים של האמת… ושהשונים מהם הם לא רק טועים, אלא גם רשעים או מטורפים, ויש לרסנם או אף לדכאם.</span>
האמונה ״שיש רק תשובה אחת ויחידה לשאלות המרכזיות שייסרו את האנושות״, אמונה שברלין מייחס לרובספייר, להיטלר ולסטלין כמו גם לצלבנים, הובילה להקזת ״אוקיינוסים של דם״. לכך, אומר ברלין, יש רק נוגדן אחד: ״התפשרות עם אנשים שאינך רוחש להם אהדה, או אינך מבין אותם לגמרי, חיונית לכל חברה הגונה״.<sup style="color: gray;">30</sup>
כשל זה רווח כיום בקרב האתיאיסטים החדשים לא פחות מכפי שהוא רווח אצל פונדמנטליסטים דתיים. אלו ואלו משוכנעים תכופות שמי שדעתם שונה משלהם הם ״לא רק טועים, אלא גם רשעים או מטורפים״. בחוסר יכולתם להבין ש״יש שלוש־עשרה דרכים להסתכל על שַחרור״, כדבריו של המשורר ואלאס סטיבנס, כלומר שאפשר לארגן את המציאות ביותר ממסגרת קוגניטיבית אחת, הם אינם סתם טועים; הם טועים באופן מסוכן.
התנ״ך מרבה להציג נקודות מבט חלופיות, והדוגמה הבוטה ביותר לכך נמצאת כבר בצמד פרקיו הראשונים: שני דיווחים שונים לגמרי על הבריאה, אחד מזווית ראייה קוסמולוגית, השני מזווית ראייה אנושית.
אין זה מקרה שההומו ספיינס ניחן במוח בעל שתי מחציות שונות, המאפשר לחוות את העולם בשתי דרכים שונות בעת ובעונה את: כסובייקט וגם כאובייקט, כ״אני״ וגם כ״אותי״, בתוך החוויה הסובייקטיבית שלנו וגם מחוצה לה. זה מקור החופש המוסרי והאינטלקטואלי שלנו והיכולת שלנו לשלב רגש ומחשבה, לפעול מתוך אהבה וגם מתוך חוש צדק, להתחבר ולהתנתק — בקיצור, מקור האנושיות שלנו. את זאת מתקשים להבין הרדוקציוניסטים: המדען המכחיש את כנותה של הרוחניות, או הדתי המתכחש לממצאי המדע. לכך התכוון המשורר ויליאם בלייק כאשר כתב (כפי שצוטט באפיגרף לפרק ב), ״מִצֶּמֶד דְּבָרִים יִשְׁמְרֶנּוּ הַשֵּׁם: / מֵהַשְׁקָפָה יְחִידָה וּמִנְּיוּטוֹן הַיָּשֵׁן״.
איוולתם של האתיאיסטים החדשים מתגלמת בטענתו של סם האריס כי הסכנה האמיתית טמונה בדתיים המתונים. הם, הוא אומר, אלה הנותנים לדת את שמה הטוב; הם האנשים המדביקים על הבלתי־ייאמן תו תקן של אמינות. הדתיים המתונים מסיטים אותנו מהאמת האחת שהאריס לא יזוז ממנה לעולם, ש״עצם האידיאל של סובלנות דתית — שנולד מתוך תפיסה שלכל אדם זכות להאמין במה שלבו חפץ לגבי האל — הוא אחד הכוחות העיקריים הדוחפים אותנו אל פי התהום״. בגישתו זו משלב האתיאיזם החדש דואליזם (בני־האור המדעיים מול בני־החושך הדתיים), רטוריקה אפוקליפטית האופיינית לפוליטיקה המשיחית (״פי התהום״), ואמונה שאלו ההולכים בדרכו הם ״בעליה <b>היחידים</b> של האמת״, כהגדרתו של ישעיה ברלין לפנאטיות.
היעלמותם של המתונים הדתיים, כתקוותו של האריס, תשחק לידיהם של שני מחנות קיצוניים — חילונים רדיקלים ודתיים רדיקלים — שכל אחד מהם משוכנע שליריבו אין תקנה, מפני שיש רק נקודת מבט נכונה אחת על המציאות ורק אמת גואלת אחת. במצב זה, מלחמת תרבות תהיה בלתי־נמנעת. צריך להיות בּוּר גמור בהיסטוריה כדי להאמין שעשוי לצמוח משהו טוב מעימות כזה, שבו ״בִּבְנֵי הַטּוֹב אֵין כָּל בִּטְחָה, אַךְ בְּנֵי הָרַע / גְּדוּשִׁים תַּעֲצוּמָה לוֹהֶטֶת״.<sup style="color: gray;">33</sup>
אנחנו זקוקים לדו־שיח חריף, נלהב ומאתגר בין הדת ובין המדע על הבעיות העצומות העומדות בפני האנושות במאה העשרים ואחת, זו שלסכנותיה אין תקדים. הדת והמדע צריכים זה את זה כדי שלא ליפול במלכודת הגאווה היומרנית והאימפריאליזם האינטלקטואלי. דברים רעים קורים כשהדת מפסיקה לראות את עצמה מחויבת למציאות האמפירית, כשהיא זורה הרס ואכזריות על פני האדמה בשמה של ישועה בשמים. ודברים רעים קורים כשהמדע מכריז על עצמו כשלב חדש במצב האנושי, ועוסק בהִנדוּס החברה והביולוגיה, ובכך מתייחס לבני־אדם כאל אובייקטים במקום סובייקטים ומחליף את המחשבה, הרצון והבחירה במכניקה של סיבה ותוצאה.
אנשים לומדים. הם מבינים שהזמן והנסיבות סוחפים אותם לפעמים הרחק מהעקרונות היסודיים ומהאידיאלים הנעלים שלהם, ומכוננים תנועות של תשובה. היהודים למדו את הלקח המר של הפלגנות, שהובילה אותם לשתי תבוסות איומות שנחלו מידי צבאות רומא, והתמקדו מעתה פחות בכוח פוליטי ובמרי צבאי ויותר בחיי הרוח: תורה ותפילה וגמילות חסדים.
דווקא הפוריטנים, שנתפסו בתחילת דרכם כקנאים דתיים, הם שניסחו את הרעיונות וההסכמות שהבטיחו את קיומה של צורת החופש הייחודית לעת החדשה, חופש המצפון. דווקא אנשים דתיים עד לשד עצמותיהם הם שהתגאו בהפרדה בין הכנסייה למדינה, כאבחנתו של אלקסיס דה־טוקוויל. נוצרים דתיים כגון ויליאם וילבֶּרפוֹרס הנהיגו את המאבק נגד העבדות. יהודי דתי, לואיס גוֹמפֶּרץ, הקים ב־1824 את הארגון הראשון למען בעלי החיים, שנודע לימים בשם ״החברה המלכותית למניעת אכזריות כלפי חיות״. האיסלאם, באנדלוסיה שבשלטון בית אומיה ובהודו בימי אכבר הגדול, היה חלוץ בתחום הסובלנות הדתית.
דתות עושות את עבודתן על הצד הטוב ביותר כשהן פתוחות לעולם ורואות עצמן אחראיות לו. כשהן מתפתחות לכדי מערכות סגורות וטוטליות וקהילות כתתיות, כשהן מדגישות את החיים שלאחר המוות או את ההתערבות האלוהית בהיסטוריה ומצפות לקץ הזמן באמצע הזמנים, הן עלולות להיעשות מסוכנות מאוד, שכן אין מה שיבלום את הידרדרותן אל הפנטזיה, הפרנויה והאלימות.
התשובה איננה ויתור על הדת. ויתור זה אינו אפשרי ואינו רצוי, משום שאנחנו חיות מחפשות־משמעות. התשובה היא דו־שיח ביקורתי בין הדת למדע, שיחה בין שתי המחציות התאומות של מוחנו. רק כך נינצל מן הסכנות ומן הייאוש.
<h3>פרק יד; למה אלוהים?</h3>
<h2>אחרית דבר; מכתב למדען אתיאיסט</h2>
פרופסור יקר,
אם עקבת אחריי עד כה, אתה יודע שהמדע הוא בעיניי אחד משני ההישגים הגדולים ביותר של המוח האנושי. הישגיו במאה האחרונה היו מופלאים במיוחד, וחשפו לעינינו, בין אם הן צמודות למיקרוסקופ ובין אם לטלסקופ, עולם שמורכבותו ורבגוניותו כמעט בלתי־נתפסות; מהיקום המאוכלס במאות מיליארדי גלקסיות שבכל אחת מאות מיליארדי כוכבים, עד הגוף האנושי המכיל מאה טריליון תאים, שבכל אחד מהם זוג עותקים של הגנום האנושי בעלי 3.1 מיליארדי ״אותיות״, שלוּ הודפסו על נייר היו ממלאים ספרייה מכובדת ובה 5,000 ספרים.
כמה צדק ניוטון כשאמר, ״אינני יודע איך אני נראה בעיני העולם, אבל בעיניי דומה אני לילד המשתעשע על חוף האוקיינוס ומגלה מפעם לפעם, לששון לבו, חלוק אבן חָלק במיוחד או קונכייה יפה מהרגיל, שעה שאוקיינוס האמת הפרוס לפניו צופן שכיות כאלו לאין ספור״. מאז ימי ניוטון נגלו לעינינו עוד כמה ממכמני האוקיינוס, ואת הפלאות שיורשי ניוטון המוסיפים להפליג בים הדעת עתידים לגלות בשנים הבאות אנחנו מתקשים אפילו לנחש.
המדע עושה שלושה דברים שבעיניי יש להם ערך מרכזי באמונת אברהם. הוא מצמצם את בורותו של האדם. הוא מגדיל את עוצמתו של האדם. והוא ממחיש את העובדה שאנחנו עשויים בצלם אלוהים. אלוהים רוצה שנדע ושנבין. הוא רוצה שנוכל ליישם את החופש שלנו, מתוך אחריות. והוא רוצה שנשתמש במתנות השכליות שהוא נתן לנו. אלו אינן סיבות לכך שהמדענים צריכים להיות דתיים. אלו הן סיבות לכך שהדתיים צריכים לכבד מדענים.
אלא שעם הידע בא הכוח, ועם הכוח באה אחריות. והניסיון ההיסטורי מלמד אותנו שאחריות מתקיימת על הצד הטוב ביותר כשהיא מבוזרת: כאשר אנשים חושבים הבאים מתחומי ידע שונים ומחזיקים בנקודות השקפה מגוונות מקיימים ביניהם שיחה פתוחה ומתמדת על הדרך הנכונה לנווט את מסענו בארץ הלא־נודעת היחידה שנותרה, הארץ הקרויה עתיד. לא־נודעת — כי אינה ניתנת לידיעה. אינה ניתנת לידיעה — כי אנחנו, היוצרים אותה, חופשיים.
מטרתי בחיבור הספר הזה לא הייתה לשכנע אותך. אני יהודי, ואנו היהודים איננו מאמינים שמוטל עלינו לגרום למישהו להמיר את דתו. יתרה מזאת, אני בא ממסורת דתית שהכתבים הקנוניים שלה הם כולם אנתולוגיות של טיעונים, מסורת שטָבעה את המונח ״מחלוקת לשם שמים״. אני זוכר דיון פומבי שהשתתפתי בו עם עמוס עוז. הוא פתח את השיחה באמרו, ״אני לא בטוח שאסכים עם הרב זקס בכל הדברים — אבל למען האמת ברוב הדברים אני לא מסכים אפילו עם עצמי״. (עוד הערה יהודית טיפוסית שאני מוקיר שמעתי מפי פרופ׳ סידני מורגנבֶּסֶר. בתשובה לשאלה התיאולוגית ״למה יש משהו ולא מאומה?״ הוא ענה, ״ואם לא היה מאומה, גם אז היית מתלונן!״)
מה בכל זאת ניסיתי לעשות? ניסיתי להראות לך שהאמונה הדתית איננה אבסורד, שהיא איננה כרוכה בהשעיה של כישורי הביקורת שלנו, שהיא איננה צריכה ואיננה רוצה להפריע למחקר המדעי החופשי, שהיא איננה מושתתת על סתירה ועל פרדוקס, שהיא איננה מאלצת אותנו להשלים עם הסבל משום שכך רוצה אלוהים שיהיה בעולמו, ושהיא איננה מבקשת מאתנו להאמין בשישה דברים בלתי־אפשריים לפני ארוחת הבוקר. דרכה להתהלך עם העולם שונה מדרכו של המדע, אך אינה סותרת אותה. פחות מכל דבר אחר היא מנסה לומר למדענים מתי הם צודקים ומתי הם טועים. זוהי שאלה מדעית הנבדקת במתודולוגיה מדעית.
אינני רואה באתיאיזם השקפת עולם מופרכת. הכרתי כמה מגדולי האתיאיסטים בזמננו, הערצתי אותם מעומק לבי, וכפי שוודאי הבחנת בשניים־שלושה מקומות בספרי גם למדתי מהם הרבה, ואפילו על הדת עצמה. הייתה בינינו אי־הסכמה, אבל אינני רוצה לחיות בעולם שאין בו אי־הסכמות. אי־הסכמות הן דרכו של הידע לצמוח. חיים מתוך אי־הסכמה הם דרכנו שלנו לצמוח.
מטרידה אותי האיבה שחדרה לוויכוח בשנים האחרונות. דומה שנכנסנו לעידן של קולות כועסים ומוקצנים, עידן של אתיאיסטים חובבי הכפשות וקיצונים דתיים לוחמניים, עידן של אנשים השוללים את עולם הרוח ואנשים המכחישים את חופש הבחירה שלנו, עידן של התנגשות בין שתי תנועות פונדמנטליסטיות ששתיהן כאחת מסרבות להקשיב בפתיחות ובתבונה לקולות נגדיים. אם מצב הדברים הזה יימשך, התוצאה תהיה עולם שכדברי מתיו ארנולד בשיר ״חוף דובר״:
<span class="poetry indentAll">אֵין בּוֹ שִׂמְחָה לֹא אַהֲבָה לֹא אוֹר,<br/>לֹא וַדָּאוּת, שָׁלוֹם, מָזוֹר לְמַחֲלָה;<br/>וְרַק אֲנַחְנוּ כָּאן בַּאֲפֵלַת מִישׁוֹר<br/>שְׁטוּפִים בְּאַזְעָקוֹת סוֹתְרוֹת שֶׁל קְרָב וּמַפָּלָה,<br/>שֶׁל הִתְנַגְּשׁוּת גְּיָסוֹת סוּמִים בַּאֲפֵלָה.<sup style="color: gray;">2</sup></span>
אנחנו יכולים לקיים עולם טוב מזה, אפילו אם יש בינינו מחלוקות בסוגיות יסוד.
אנחנו עומדים בסופו של פרק אחד בהיסטוריה, ומתחילים לכתוב את הפרק הבא, בלי לדעת איזה מין פרק הוא יהיה. אנחנו יודעים רק שקץ המלחמה הקרה לא הביא בכנפיו התפשטות גלובלית של הדמוקרטיה הליברלית, מיגור של העריצות בשם זכויות האדם, שוויון רב יותר בין חבָרות ובתוכָן, או סובלנות גדולה יותר בין תפיסות עולם מנוגדות.
טכנולוגיות התקשורת החדשות משנות כמעט את כל מה שהכרנו, ושעד לא מכבר נראתה צורתו הקיימת מובנת מאליה: מדינת הלאום, הרעיון של תרבויות לאומיות, טבען של המערכות המדיניות והכלכליות, אופיים של המלחמה ושל השלום, המבנה של קבוצות אנושיות, ואולי אפילו הארכיטקטורה של המוח האנושי. אנחנו סובלים מעודף מידע וממחסור בקשב. האינטרנט מקשה עלינו להבחין בין אמת לשמועה, והוא מפיץ הפרנויה והשנאה היעיל ביותר שהומצא עד כה.
האתגרים הניצבים בפני האנושות במאה העשרים ואחת רבים: שינוי אקלימי, הרס הרבגוניות הביולוגית, שימוש אחראי בביוטכנולוגיה ובננוטכנולוגיה, פגיעותה הקיצונית של הכלכלה הבינלאומית, ויכולתם של פיגועי טרור ראוותניים להשיג את הסחורה המבוקשת ביותר בעידן רווי מידע כשלנו: תשומת הלב העולמית. דומה שבכל תחומי החיים אנחנו עוברים משיווי משקל יציב לתנאים העונים למתואר בתיאוריית הכאוס, שבה משק כנפיו של זבוב אחד עלול לגלגל צונאמי.
זהו עידן של נסיגת החילון והתערערות היציבות. שני אלה מעוררים פחד, ואין הרבה דברים גרועים יותר מפוליטיקה של פחד. היא יוצרת תחושת קרבנוּת ומעודדת דמוניזציה של השונים מאתנו. אחד התסמינים שלה הוא החילוניות החדשה, הזועמת כפליים מזו הישנה וקנאית ממנה שִבעתַיים. תסמין נוסף הוא הדתיות החדשה, המתיימרת שלא כדין להיות ממשיכתה של הישנה. בנסיבות כאלו, הדבר הטוב ביותר לעשותו הוא ליצור שיח בין המתונים מכל הצדדים, שיחפשו יחד את המכנה המשותף וימצאוהו.
בעידן של פחד, קשה למצוא מתינות וקשה אף יותר לשמר אותה. מי רוצה להקשיב לטיעון מורכב ועתיר ניואנסים, כשכל מאוויינו למצוא מישהו שיקל מעלינו את משא המחשבה וישכנע אותנו שצדקנו לאורך כל הדרך? אז אנשים לועגים. מאשימים. מגחיכים. מפחידים. בעידן של חרדה, רק יחידי סגולה עוד יכולים לשמוע את קול הדממה הדקה, שעל פי המקרא הוא קולו של אלוהים.
מכאן מגיעה טענתו של סם האריס, שהזכרתי בפרק יג, שהנבלים האמיתיים הם הדתיים המתונים. ניפטר מהמתונים, אומר הטיעון הזה, ויהיה לנו קרָב הוגן: מדענים אתיאיסטים מול ניאנדרתלים דתיים. לו ידע סם האריס קצת היסטוריה, היה יודע מהי תוצאתם של מפגשים כאלה. הברברים מנצחים. תמיד.
אינך צריך להיות אתיאיסט כדי לפחד מהדתיות החדשה, הקנאית. אני אדם מאמין, וגם אני פוחד ממנה. אני פוחד מאנשים זועמים המגייסים את אלוהים ואת הדת כדי לצַדק את זעמם על העולם שאיננו עומד בציפיות שלהם. אני פוחד מדת כשהיא גורמת למאמינים לתייג ככופר כל מי שנבצר מהם להבינו; כשהיא נעשית צד במלחמה ומושכת את המאמינים להיות נגד כל העולם במקום לנסות לתקן את העולם; כשהיא נכנסת לזירה המפלגתית, ושוסעת שסעים אף שתפקידה לאחֵד; וכשהיא יוצרת חברות רודניות או טוטליטריות, המנהיגות עונשים ברבריים ושוללות זכויות אדם.
יש הבדל בין צדיקוּת לצדקנוּת. הצדיקים ענווים, הצדקנים יהירים. הצדיקים מסכינים לספק, הצדקנים מבינים רק ודאות. הצדיקים רואים באנשים את הטוב, הצדקנים רק את הרע. הצדיקים גורמים לך להרגיש שגדלת, ואילו הצדקנים גורמים לך להרגיש קטן. עם הראשונים קל להתיידד, ומהאחרונים קל להתרחק.
דרושים לנו מתונים, כלומר אנשים המבינים שתיתכן גם התנגשות בין טוב לטוב, לא רק בין טוב לרע. דרושים לנו אנשים המסוגלים להבין פלורליזם קוגניטיבי, כלומר לדעת שיש יותר מדרך אחת להתבונן בעולם. דרושים לנו אנשים שיכולים להקשיב לדעות שאינן שלהם בלי להרגיש מאוימים. דרושים לנו בעלי ענווה.
זו הסיבה שאני מבקש את הבנתך. אדוארד א׳ וילסון כתב את ספרו הקטן והחביב על שימור הטבע, <b>הבריאה</b>, כסדרה של מכתבים גלויים לכומר בפטיסטי דרומי. הוא מסביר מדוע:
<span class="poetry indentAll">כי הדת והמדע הם שני הכוחות המשפיעים ביותר כיום בעולם, ובארצות־הברית במיוחד. אם הדת והמדע יצליחו להתאחד על הבסיס המשותף של השימור הביולוגי, הבעיה תיפתר במהירות.</span>
אני עצמי אינני חושב שבעיות אמיתיות נפתרות במהירות. הדרך תמיד ארוכה וקשה. אבל הדרך היחידה היא לעשות זאת ביחד. דת ומדע, מאמין וספקן, אגנוסטי ואתיאיסט. כי תהיה אשר תהיה השקפתנו באשר לאלוהים, על כפות המאזניים נמצאים האנושות שלנו, העתיד שלנו, נכדינו שעוד לא נולדו.
לדת ולמדע יש הרבה במשותף. בפרט משותפת להם אמונה. זה נשמע מוזר. הרי דברים אלו שיצאו מפי ריצ׳רד דוקינס מתועדים גם בדפוס:
<span class="poetry indentAll">אפשר לומר שאמונה, פשעה האידיאולוגי של כל דת, היא מהרעות הגדולות של העולם, בת־השוואה לאבעבועות שחורות אבל קשה יותר להכחדה. האמונה היא התחמקות גדולה.</span>
אך ברור שאין זה כל הסיפור. האזן למקס פלאנק, הפיזיקאי זוכה פרס נובל ומייסד תורת הקוונטים:
<span class="poetry indentAll">כל מי שעסק פעם ברצינות בעבודה מדעית מכל סוג שהוא מבין שעל שער הכניסה להיכל המדע חקוקות המילים <b>עליכם להיות בעלי אמונה</b>. זו תכונה שהמדען איננו יכול לוותר עליה.</span>
והנה איינשטיין:
<span class="poetry indentAll">מדע יכול להיווצר רק בידי אנשים חדורי שאיפה לאמת ולהבנה. מוצאה של תחושה זו הוא בספירה הדתית. אליה שייכת גם האמונה בָּאפשרות שהחוקים התקפים בעולם החומרי הם רציונליים, כלומר מובנים לשכל. אינני יכול להעלות על דעתי מדען אמיתי שאין לו אמונה עמוקה זו. אפשר לבטא זאת בדימוי: מדע בלי דת הוא חיגר, דת בלי מדע היא עיוורת.<sup style="color: gray;">6</sup></span>
ולבסוף, דברים שכתב פרידריך ניטשה:
<span class="poetry indentAll">שבכל זאת אמונה מטפיזית היא זו שעליה מיוסדת אמונתנו במדע — שגם אנו, אנשי ההכרה שבהווה, גם אנו חסרי האלוה ומתנגדי המטפיזיקה, גם את האש שלנו אנו נוטלים מאותו מוקד אשר הודלק על ידי האמונה בת אלפי השנים, אמונת הנוצרים, שהייתה גם אמונתו של אפלטון, וזה דברה: האלוהים הוא האמת והאמת אלוהית…</span>
ברור שכאשר דוקינס אומר ״אמונה״ הוא מתכוון לדבר שונה מזה שמתכוונים אליו האחרים. הוא תופס את האמונה כסירוב לשאול שאלות. אלא שהאמונה כפי שהבינו אותה פלאנק, איינשטיין וניטשה היא ההפך מכך: היא האומץ והנחישות העקרונית להמשיך לשאול שאלות אף על פי שאין להן תשובות קלות או מיידיות.
האמונה מניעה את המחשבה המדעית ואת המחשבה הדתית במסלוליהן השונים, אך באותו סירוב בסיסי להסתפק בידע הקיים; באותה נכונות לא־רציונלית, אך גם לא אי־רציונלית, לנסוע ליעד בלתי־ידוע שמעבר לאופק הנראה, לנסות להבחין בסימנים של סדר מאחורי התוהו הנראה לעין, לשמוע את המוסיקה שמאחורי הרעש.
זהו האומץ לצאת למסע בלי לדעת לאן הוא יוביל אותנו, מתוך ביטחון שהוא יוביל לאנשהו, שאכן יש יעד, סדר, מנגינה. עמומה, קלושה, נשמעת בקושי — אבל מנגינה אמיתית. כזו היא אמונתו של המדען, וכזו היא גם אמונתו של אברהם ששמע קול האומר לו ללכת מארצו וממולדתו ומבית אביו, ועשה כך, מתוך ידיעה ודאית שהקול ששמע לא היה פרי הדמיון, ושהיעד איננו ארץ גזירה.
אותה אמונה תזזיתית, אותה אי־נחת קדושה, אותו ניתוץ אלילים דווקני, דחפו את המערב להשיג מה שהשיג. הדבר אינו מאפיין כל תרבות שהיא. תרבויות רבות שהצליחו להגיע לכלל סדר חברתי לא ניסו להתקדם אל מעבר לזה. האמת היא שרוב גילויי הדתיוּת בהיסטוריה האנושית היו שמרניים מאוד — כאן אנחנו וכאן נישאר. אלוהים, או האלים, נתפסו בדרך כלל כמאשרים את הכרחיותו של הסטטוס קוו.
אלוהי אברהם, קולו של העולם־שעדיין־איננו־אך־מן־הראוי־שיהיה, האלוהים ששמו, ״אהיה אשר אהיה״, מודיע על האי־אפשרות לדעת את העתיד בְּעולם המיוסד על אדני החופש, הוא מה שהמדענים מכנים סינגולריות, הוא מאורע יחיד וייחודי ובלתי־חוזר המשנה את העולם. ואנחנו, דתיים ושאינם דתיים כאחד, אנחנו במובן מסוים יורשיו.
מה עשויה להיות משמעות הדבר בשבילנו, כאן, עכשיו? פרקי המקרא העוסקים באברהם נותנים בידינו, למרבה התימהון, מידע מועט ביותר היכול לרמוז לנו מדוע דווקא הוא נבחר למשימה שהוטלה עליו. המקרא אינו מכנה אותו ״צדיק״ כפי שהוא מכנה את נוח. הוא גם אינו מצייר את דמותו כעושה נסים, כפי שהוא מצייר את משה. המקום היחיד במקרא המסביר מדוע אברהם נבחר הוא הפסוק הזה:
<span class="poetry indentAll">כִּי יְדַעְתִּיו לְמַעַן אֲשֶׁר יְצַוֶּה אֶת בָּנָיו וְאֶת בֵּיתוֹ אַחֲרָיו וְשָׁמְרוּ דֶּרֶךְ ה׳ לַעֲשׂוֹת צְדָקָה וּמִשְׁפָּט. (בראשית יח, יט)</span>
מהפסוק הזה אפשר ללמוד שלושה דברים על משמעות היותנו יורשיו של אברהם. ראשית, שאנחנו השומרים של עתיד ילדינו. עלינו מוטלת האחריות שיהיה להם עולם לָרֶשת. כיום, פירוש הדבר הוא קיימות פוליטית, כלכלית וסביבתית.
שנית, שחינוך — כלומר הכוונת ילדינו ובני־ביתנו — הוא משימה קדושה. לַמד ילדים לאהוב, ותהיה להם תקווה. למד אותם לשנוא, ויהיו להם רק זעם ותאוות נקם. חשיבה על העבר מובילה למלחמה. חשיבה על העתיד עוזרת לנו לעשות שלום.
שלישית, איך שומרים את דרך ה׳? בעשיית צדקה ומשפט, כלומר בעשיית הטוב והנכון. זה המבחן. אם אנשים דתיים עושים צדקה ומשפט, הם שומרים את הדרך. אם לא, הם הלכו איכשהו לאיבוד.
אני חושב שאנחנו יכולים להסכים על שלושה עקרונות אלה בין אם אנחנו מאמינים בה׳ ובין אם לא.
גוטהולד אפרים לסינג, הפילוסוף ומבקר האמנות איש הנאורות בגרמניה, חיבר בשנת 1779 מחזה ושמו <b>נתן החכם</b>. המחזה כומס בתמציתיות בהירה את בעיית הסכסוכים הדתיים ואת פתרונה, באופן שאפשר להחילו גם על ויכוח עכשווי בין מאמין לספקן.
המחזה מתרחש בארץ ישראל במאה השתים־עשרה. השולטאן צלאח א־דין ניצח בקרב עם הצלבנים, אך גם צבאו שלו מלקק את פצעיו, ובירושלים מתקיימת שביתת נשק מתוחה. מוסלמים, נוצרים וגם יהודים משקיפים זה על זה בחשד.
צלאח א־דין מזמין את נתן, סוחר יהודי מירושלים המפורסם בחכמתו. ״שם גדול יצא לך בחכמה״, אומר השולטאן. ״הדתות הגדולות, היהדות, הנצרות והאיסלאם, סותרות זו את זו. לא ייתכן ששלושתן נכונות. אמור לי אפוא, איזו היא הנכונה?״
נתן מזהה מיד את השוחה שנכרתה לרגליו. אם יאמר שהיהדות היא הדת הנכונה, יעליב את השולטאן. אם יאמר שהאיסלאם, יתכחש לאמונתו שלו. אם יאמר נצרות, יפגע בשולטאן ובעצמו גם יחד. לפיכך הוא עושה מה שעושים יהודים במקרים כאלה. הוא מספר סיפור.
לאדם אחד הייתה טבעת שלא תסולא בפז. האור השתבר באבן הלֶשם המשובצת בה והיא בהקה במאות צבעים. אבל חשוב מכך, היה לה כוח מסתורי שגרם למי שעונד אותה למצוא חן בעיני אלוהים ואדם. האיש הוריש את הטבעת לבנו האהוב עליו מכל בניו, וזה הורישה בבוא העת לבנו, וכך הוסיפה והתגלגלה מדור לדור.
עד שהגיעה לאדם שהיו לו שלושה בנים שהוא אהב שווה בשווה. מאחר שלא יכול לבחור אחד מהם, הוא פנה בחשאי לצורף וביקש ממנו להכין שני העתקים מדויקים של הטבעת. על ערש דווי קרא לכל אחד מהבנים בנפרד, ונתן לו טבעת. כל בן האמין שרק הוא מחזיק בטבעת המקורית.
האיש מת. לאחר ההלוויה, החלו הבנים להתווכח. כל אחד טען שהוא זה שהאוצר המופלא הופקד בידו. לא נמצאה שום דרך להכריע ביניהם, מפני שהטבעות היו זהות לחלוטין. לבסוף באו אל השופט. הוא שמע את הסיפור והביט בטבעות. ״הטבעת המקורית״, כתב בפסק דינו, ״גורמת לעונד אותה למצוא חן בעיני אלוהים ואדם. יש אפוא רק דרך אחת לדעת אם בידכם הטבעת המקורית: להתנהג כך שתמצאו חן בעיני אלוהים ואדם״.
הידד, קרא השולטאן כשנתן חתם את סיפורו, ושילח אותו לביתו בשלום.
דוגמה פשוטה, אולי תמימה מדי, לאופטימיות של הנאורות. אבל יש בה אמת. מאמיניו של אלוהי אברהם יודעים שאינם יכולים להכיר אותו עצמו, אלא רק לראות את השפעות מעשיו. כך גם באשר למאמינים עצמם: מעשיהם מעידים עליהם.
אם הם אוהבים וסולחים, אם הם פתוחים לאחרים, אם הם מכבדים את יריביהם ואת חבריהם לאמונה כאחד, אם הם פועלים למען עולם טוב יותר בשמרם על אוצרות הטבע והתרבות, אם הם דואגים לעתיד שנוריש לנכדינו אך לא נזכה לראותו בעצמנו — כי אז יאהבו אותם בני־האדם האחרים, והם ישמשו שגרירים נאמנים של האל האוהב את פועלי האהבה.
<h2>נספח; מקורות יהודיים על בריאה, גיל העולם ואבולוציה</h2>
הספר שבידכם דן במונותיאיזם האברהמי, ואינו מתמקד בדת היהודית דווקא. אך למען קוראים המתעניינים בדרכי ההתמודדות של היהדות עם הנושאים שהועלו בו, ריכזתי כאן מבחר מקורות יהודיים על מדע, בריאה ואבולוציה שהנחו אותי בכתיבה.
<b>חשיבותם הדתית של לימודי המדע</b>
<span class="poetry indentAll">תנו רבנן, הרואה חכמי ישראל אומר ״ברוך שחלק מחכמתו ליראיו״; חכמי עובדי כוכבים — אומר ״ברוך שנתן מחכמתו לבריותיו״. <br></span>תלמוד בבלי, ברכות נח ע״א
<span class="poetry indentAll">אם יאמר לך אדם, ״יש חכמה בגויים״, תאמן. <br></span>מדרש איכה רבתי, ב יג
<span class="poetry indentAll">אמר ר׳ שמעון בן פזי אמר ר׳ יהושע בן לוי משום בר קפרא: כל היודע לחשב בתקופות ומזלות ואינו חושב, עליו הכתוב אומר ״וְאֵת פֹּעַל ה׳ לֹא יַבִּיטוּ וּמַעֲשֵׂה יָדָיו לֹא רָאוּ״ (ישעיה ה, יב). אמר רב שמואל בר נחמני, אמר רב יוחנן: מניין שמצווה על האדם לחשב תקופות ומזלות? שנאמר: ״וּשְׁמַרְתֶּם וַעֲשִׂיתֶם כִּי הִוא חָכְמַתְכֶם וּבִינַתְכֶם לְעֵינֵי הָעַמִּים״ (דברים ד, ו). איזו חכמה ובינה שהיא לעיני העמים? הווי אומר, זה חישוב תקופות ומזלות<b>.</b> <br></span>תלמוד בבלי, שבת עה ע״א
<span class="poetry indentAll">והיאך היא הדרך לאהבתו ויראתו? בשעה שיתבונן האדם במעשיו וברואיו הנפלאים הגדולים ויראה מהן חכמתו שאין לה ערך ולא קץ, מיד הוא אוהב ומשבח ומפאר ומתאווה תאווה גדולה לֵידַע השם הגדול, כמו שאמר דוד, ״צָמְאָה נַפְשִׁי לֵאלֹהִים לְאֵל חָי״ (תהלים מב, ג). וכשמחשב בדברים האלו עצמן, מיד הוא נרתע לאחוריו ויפחד ויודע שהוא ברייה קטנה שפלה, אפלה, עומדת בדעת קלה, מְעוּטה לפני תְמים דעות, כמו שאמר דוד, ״כִּי אֶרְאֶה שָׁמֶיךָ מַעֲשֵׂה אֶצְבְּעֹתֶיךָ… מָה אֱנוֹשׁ כִּי תִזְכְּרֶנּוּ?״ (תהלים ח, ד-ה). <br></span>רמב״ם, <b>משנה תורה</b>, הלכות יסודי התורה ב ב
<span class="poetry indentAll">והרי הכרחי למי שירצה להגיע אל השלמות האנושית להכשיר את עצמו תחילה במלאכת ההיגיון, ואחר כן במקצועות ההכשרתיים כפי הסדר, ואחר כך במדעי הטבע, ואחר כך במדעי האלוהות. <br></span>רמב״ם, <b>מורה נבוכים</b> א לד (תרגום יוסף קאפח, עמ׳ נא)
חז״ל ראו אפוא במדע ערך דתי — הן כחכמה אנושית, הן כחלון לחכמה האלוהית המשוקעת ביקום. התלמוד הבבלי רואה בלימוד האסטרונומיה חובה דתית למי שמסוגל לכך. הרמב״ם רואה את המדע כדרך להגיע לאהבת האלוהים וליראת האלוהים.
<b>מקרא כפשוטו ושלא כפשוטו</b>
את תרעומתם על מי שכופר בתורה שבעל פה ומנסה לקרוא את התנ״ך בלי התייחסות לסמכותה של המסורה ביטאו חז״ל במילים ״המתרגם פסוק כצורתו הרי זה בדאי״ (תלמוד בבלי, קידושין מט ע״א). ועם זה, הם גם אמרו כי ״אין מקרא יוצא מידי פשוטו״ (שבת סג ע״א). חכמי ימי הביניים, מרב סעדיה גאון ואילך, ניסחו כללים הקובעים מתי מקרא יוצא מידי פשוטו ומתי לא.
<span class="poetry indentAll">מן הידוע באמתות הדברים שכל דבר שנמצא במקרא הרי הוא כפשוטו, זולתי מה שאי אפשר לפרשו כפשוטו מחמת אחת מארבע סיבות: או מפני שהחוש דוחה אותו… או שהשכל דוחה אותו… או שיש מקרא מפורש הסותרו, צריך לבאר את שאינו מפורש… וכן כל מה שנאמר לנו במסורת שיש בו תנאי. <br></span>רב סעדיה גאון, <b>הנבחר באמונות ובדעות</b>, <br>מאמר שביעי, א (תרגום יוסף קאפח)
רב סעדיה גאון (882–942), וכמוהו כל הפילוסופים היהודים בימי הביניים, סברו שכאשר דבר הכתוב במקרא אינו מתיישב עם ההיגיון או עם הניסיון, זו ראיה מספקת לכך שיש לקרוא את הפסוק כדימוי, כאלגוריה, כשירה או בדרך אחרת המוציאה אותו מידי פשוטו. ההיגיון והניסיון, שנעשו לאחר זמן לשני כליו היסודיים של המדע, נתפסו כבר בעיניהם כמקורות ידע אמינים, והנחת היסוד שלהם הייתה שהתורה אינה יכולה להתנגש עם האמת המוכחת.
הרמב״ם (1135–1204) קובע כמה פעמים שאין לקרוא את סיפור הבריאה בבראשית א כפשוטו.
<span class="poetry indentAll">ומחמת גודל הדבר ורוממותו, ומחמת חוסר יכולתנו להשיג הדברים הגדולים כפי שהם, נאמרו לנו הדברים העמוקים אשר הוזקקה החכמה האלוהית להודיענו אותם במשלים ובחידות ובדברים סתומים מאוד, כמו שאמרו ז״ל: ״להגיד כוח מעשה בראשית לבשר ודם אי אפשר״. לפיכך סתם לך הכתוב ״בְּרֵאשִׁית בָּרָא אֱלֹהִים״ וכו׳ (בראשית א, א). הנה העירוךָ כי הדברים האלה האמורים סתומות, וכבר ידעת דבר שלֹמֹה, ״רָחוֹק מַה שֶּׁהָיָה וְעָמֹק עָמֹק מִי יִמְצָאֶנּוּ״ (קהלת ז, כד). ועשה את הדבור בכל זה בשמות המשותפים כדי שיבינום ההמון לפי עניין שהוא כדי הבנתם וחולשת דעתם, ויבינם השָלֵם, שכבר למד, באופן אחר. <br></span>רמב״ם, <b>מורה נבוכים</b>, פתיחה <br>(תרגום יוסף קאפח, עמ׳ ח)
<span class="poetry indentAll">שכל מה שנזכר בתורה במעשה בראשית אין כולו כפשוטו כפי שמדמה בו ההמון… לפי שאותם הפשָטים מביאים או להפסד דמיון גדול והתדרדרות להשקפות רעות ביחס לה׳, או לכחש מוחלט וכפירה ביסודות התורה, ולכן הנכון להימנע מלבארם כפי העולה בדמיון תוך ריקנות מן המדעים… אבל הבנתם בדעה נכונה אחרי ההשתלמות במדעים המוכחים וידיעת הסודות הנבואיים הרי הוא חובה. <br></span>רמב״ם, <b>מורה נבוכים</b> ב כט <br>(תרגום יוסף קאפח, עמ׳ רלא–רלב)
הרמב״ם גורס אפוא שסיפור הבריאה כולו הוא אלגוריה שאין להבינה כפשוטה. משמעותה האמיתית מתגלה בחקר הטבע, אם כי לעולם לא נצליח לגלות את סודותיו עד תומם. במקום אחר (<b>מורה נבוכים</b> ג כא) קובע הרמב״ם — ובכך מקדים ביותר מחמש מאות שנה את ג׳מבטיסטה ויקו — שרק מי שעשה דבר יכול להבינו לגמרי. משום כך, נראה שבמסע להבנת עולם הטבע ואופן היווצרו יישארו תמיד שוליים של תעלומה.
<span class="poetry indentAll">אבל ההמון לא הסכין להבין את ההתפתחות [האבולוציה] ברעיון שלם ומקיף, ולא יכול לקשור על פיו את עולמו הרוחני. לא הכבדות שיש בהתאמה של פסוקי תורה או מאמרים מסורתיים אחרים לרעיון ההתפתחות מכבידה היא [את] העמדת המחשבה ההמונית על מכונה: מלאכה זו נוחה היא מאוד. הכול יודעים שהמשל החידה והרמז שולטים בעניינים הללו, שהם כבשונו של עולם, בכל מקום, וגם אוזן ההמון רגילה להיות נשמעת לגזרה קצרה, שמקרא זה או מאמר זה הוא בכלל סתרי תורה, שהוא נעלה מפשטו, ודעתו מתיישבת, והיא מתאמת בזה אל סקירת בעל המחשבה, המשער את סוד השירה העליונה שיש בהרצאת חידות מני קדם. <br></span>הראי״ה קוק, <b>אורות הקודש</b> ב, עמ׳ תקנט–תקס
לרב קוק מובן מאליו שאת סיפור הבריאה אין לקרוא כפשוטו. האתגרים שהמדע המודרני מעמיד בפני האמונה, הוא אומר, אינם נוגעים להתאמה לפסוקי התורה; יש אתגרים אלא שהם אתגרים אחרים.
<b>גיל היקום</b>
<span class="poetry indentAll"><b>חלילה לאל מהיות דבר התורה סותר עדות דבר הנראה </b>עין בעין או דבר שהוכח במופת שִׂכלי!… אולם שאלת קַדמוּת העולם או בריאתו שאלה שקשה לפתרה היא, וראיות שתי הטענות בה שוות… ועם כל זה, אילו ראה אדם המאמין בתורה הכרח הגיוני בדעה על היולי קדמון בצירוף לדעה שלעולמנו זה קדמו עולמות רבים, לא היה בכך פגם באמונתנו שעולמנו זה נתחדש רק לפני זמן מסוים. <br></span>רבי יהודה הלוי, <b>ספר הכוזרי</b> א סז <br>(תרגום יהודה אבן־שמואל, עמ׳ כא)
<span class="poetry indentAll">דע, שאין בריחתנו מלסבור קדמות העולם [נובעת] מחמת הכתוב אשר נאמר בתורה שהעולם מחודָש, לפי שאין הכתובים המורים על חידוש העולם [רבים] יותר מן הכתובים המורים על היות האלוה גוף. וגם אין דרכי הביאור נעולים בפנינו ולא נמנעים ממנו בעניין חידוש העולם, אלא יכולים היינו לבאר אותם כדרך שעשינו בשלילת הגַשמוּת, וייתכן שזה היה קל בהרבה, והייתה לנו יכולת רבה לבאר אותם הכתובים ונקַיֵם קַדמוּת העולם כדרך שביארנו הכתובים ושללנו [את] היותו יתעלה גוף. <br></span>רמב״ם, <b>מורה נבוכים</b> ב כה <br>(תרגום יוסף קאפח, עמ׳ ריט–רכ)
שני הפילוסופים, רבי יהודה הלוי (1075–1141) והרמב״ם, שבנושאים רבים אחרים אוחזים בעמדות קוטביות, מסכימים כי אם תוכח קַדמות העולם, כלומר נצחיותו, לא יהיה בכך ערעור על אמונתם. הרמב״ם אומר כי לו הצליח אריסטו להוכיח את קדמות העולם, לא היה קושי לפרש מחדש את פרק א בספר בראשית, כפי שעושים למשל בפסוקים אחרים במקרא המגשימים את אלוהים. אלא שלדבריו אריסטו לא הוכיח את טענתו. לדעתו, המדע בזמנו, במאה השתים־עשרה, לא הביא ראיות ניצחות לאחד הצדדים בוויכוח, ולכן אין כרגע סיבה לסטות מן ההשקפה שהייתה לָעולם נקודת התחלה בזמן. צדקת השקפתו זו הוכחה סופית בשנת 1964 בידי וילסון ופנזיאס, חוקריה של קרינת הרקע הקוסמית.
<span class="poetry indentAll">אמר ר׳ יהודה בר סימון, ״יהי ערב״ אין כתיב כאן, אלא ״ויהי ערב״. מכאן שהיה סדר זמנים קודם לכן. <br>אמר ר׳ אבהו, מלמד שהיה בורא עולמות ומחריבן עד שברא את אלו. אמר, ״דין הניין לי, יתהון לא הניין לי״ [עולם זה טוב בעיניי, העולמות ההם אינם טובים בעיניי]. <br>אמר ר׳ פנחס, טעמיה [טעמוֹ] דר׳ אבהו: ״וַיַּרְא אֱלֹהִים אֶת כָּל אֲשֶׁר עָשָׂה וְהִנֵּה טוֹב מְאֹד״ (בראשית א, לא) — דין הניין לי, יתהון לא הניין לי. <br></span>בראשית רבה ג ז
במדרש קדום זה, רבי יהודה לומד מו׳ החיבור, האמורה על הערב הראשון לבריאת העולם, שהיו זמנים לפני הבריאה. מכאן שהיו עולמות לפני העולם שנברא אז. רבי אבהו, כפי שרבי פנחס מבין אותו, לומד עיקרון זהה מהמילה ״והנה״, שמשתמעת ממנה מידה של הפתעה — כלומר, שהיו כבר עולמות אחרים שלא היו ״טובים מאוד״. מדרש קלאסי זה היה לסעד להוגים היהודים בימי הביניים, שנאלצו להתמודד עם טענת קדמות העולם שרווחה בתקופתם, ובהם כאמור רבי יהודה הלוי והרמב״ם.
<span class="poetry indentAll">אמר ר׳ יהושע בן לוי, בשעה שעלה משה למרום אמרו מלאכי השרת לפני הקב״ה, ״ריבונו של עולם, מה לילוּד אישה בינינו?״ אמר להן, ״לקבל תורה בא״. אמרו לפניו, ״חמודה גנוזה שגנוזה לך תשע מאות ושבעים וארבעה דורות קודם שנברא העולם, אתה מבקש ליתנה לבשר ודם?״ <br></span>תלמוד בבלי, שבת פח ע״ב
בפרק ח בספר משלי, הדוברת היא התורה. בין היתר היא מספרת שהיא הייתה אצל אלוהים עוד לפני שברא את העולם. חז״ל לומדים מכך שהתורה שימשה לאלוהים מעין תכנית בנייה לעולם. על פי מדרש חז״ל, התורה הייתה קיימת ברקיע אלף דורות עד שירדה ארצה. ומאחר שבין אדם הראשון למשה רבנו היו 26 דורות, היא התקיימה 974 דורות לפני אדם. רבי ישראל ליפשיץ, בעל פירוש ״תפארת ישראל״ למשנה, שחי בשנים 1860–1782, סבר שמדרשי חז״ל אלה, וכמוהם מסורות קבליות, זוכים לאישוש מהתגליות הגיאולוגיות והפליאונטולוגיות של זמנו המלמדות על גיל כדור הארץ:
<span class="poetry indentAll">ועתה אחַי ידידַי, ראו על איזה בָּסיס אדנֵי תורת הקודש מונחים, כי הסוד הזה שנמסר לאבותינו ורבותינו, והם גלוהו לנו, זה כמה מאות שנים מצאנוהו שוב, שהטבע ברורה לעינינו בזמנים המאוחרים כבזמנינו הבהירה ביותר. <br>דהרוח המשתוקק שבאדם, החפץ לגלות כל תעלומות, חקר וחפר ויחפש כחולדה בקרביים של האדמה, בהרים היותר גבוהים שבעולם בהררי פירענעען ובקארפאטישען געבירגע, ובהרי קארדיללען באמעריקא, ובהרי היממעלי בגבול כינא, חפרו וחתרו ומצאו שכולן נתהוו על ידי פדרי סלעים נוראים שמונחים כאילו הושלכו בלי סידור זה על זה בכוח חזק ונורא, ותלויים תלולים זה על זה על רוחב שערה עד שלא ישוער שנתהווה כזאת, רק על ידי וועלטען רעוואלוטציאן שהיה פעם אחת על ידו יתברך הגוער בארץ ותתהפך כרגע. <br>עוד לא הסתפקו בזה, כי אם גם חתרו במעמקי ארץ ובקרביה איזה מאות קלאפטר עמוק תחת פני העליון של הארץ חיפשו בבערגווערק, ומצאו תוך עובי האדמה ד׳ סדרים, וכל אחת למעלה מחבירתה כל אחת מין אדמה אחרת, ובין סדר לסדר מונחים ברואים שנתקשו ונתהוו בתוארם לאבן, אשר משם הוכיחו שהארץ נתהפכה ונחלפה פניה כבר ד׳ פעמים. <br>והברואים שבין שורת אדמה לחברתה מצאו תמיד שאותם שמונחים בשורה התחתונה שבארץ, הם בנויים בגודל ענקיי יותר מאותם שמונחים בשורה של מעלה ממנה, וכמו כן אותן שמונחים בשורה השנייה עדיין יותר גדולים מאותן שמונחים בשורה השלישית, וכמו כן מהשלישית להרביעית הָעִתִּיִּי; אבל לפי גודל הברואים שבכל שורה, התחתונה יותר מאותן שבשורה שלמעלה ממנה, כן יתראה שוב שלימות היופי בבניינם של הברואים שנמצאים בכל שורה עליונה, יותר מאשר יראה בבניין הברואים שנמצאים בשורה שתחתיה. <br>עוד כתבו הטבעיים שיש כמה הוכחות בטבע שהארץ קיבלה פעם אחת דחיפה נוראה מקרן מערבית דרומית לקרן מזרחית צפונית, אשר על ידי זה נחרבו ונשדדו כל פני הארץ. <br>וכן מצאו בשנת אלף ותת״ז למספרם, במדינת זיביריען בקצה צפון של העולם, תחת הקרח הנורא אשר שם תמיד, פיל אחד גדול מאד בכמו ג׳ או ד׳ פעמים מאשר מצאנו עתה, ושופי עצמותיו עתה עומדים בצאלאגישען מוזעאום בפעטערסבורג. <br>ולאשר בהמדינה הנ״ל, לפי גודל קרירות התמידי השולט שם, אינו מקום גידול פילין — מזה מוכח שעל ידי דחיפה הנ״ל שקיבלה הארץ, ונשדדה ונבלבלה, הוצף לשם אז הפיל זה בהמון גלים, או שפעם אחת היה טבע האקלים ההוא חם, בכדי סיפוק לגדל פילין. <br>וכמו כן ימצאו במעמקי ההרים היותר גבוהים בארץ, חיות הים אשר נתקעו והיו לאבן, וחכם אחד חוקר טבעי, קופיער שמו, כתב שמכל ע״ח מיני חיות שמצאו בתחתיות הארץ יש מהן מ״ח מינין שאינם נמצאים כלל בעולם העִתִּיִי. <br>וכבר ידענו מעצמות חיה ענקיי אחת שנמצאת במעמקי ארץ סביב עיר באלטימארע באמעריקא, אשר ארכה י״ז רגל, וגבהה מכפות רגליה הראשונים עד קצה כתפותיה י״א רגל, ומכף רגליה האחרונים עד גבה יש ט׳ רגל. וגם באייראפא ובהארץ געבירנע נמצא במעמקי ארץ עצמות זאת החיה, פזורים אחת הנה ואחת הנה, וקראו בשם לכל מין חיה כזאת מאממוט. <br>וכן מצאנו מין בריאה אבניית שקראוה איגוואנאדאן שגבהה ע״ו רגל וארכה עד צ׳ רגל, ומתוך תכונת אבריה שפטו התוכניים שמאכלה רק חציר היה. ועוד מין חיה אחרת מצאו שקראוה מעגאלאזוירוס, שהייתה רק מעט קטן איגוואנאדאן אבל הייתה חיה טורפת ואוכלת בשר. <br>מכל האמור נראה ברור שכל מה שמסרו לנו המקובלים זה כמו מאות שנים, שכבר היה עולם פעם אחת ושוב נחרב וחזר ונתקומם זה ארבע פעמים, ושבכל פעם העולם התגלה בשלמות יתירה יותר מבתחילה, הכול התברר עכשיו בזמנינו באמת וצדק. <br>והתאמינו אחַי שסוד הנפלא הזה נכתב בָּאֵר היטיב בפרשה הראשונה שבתורתנו הקדושה דא בא כולה בא כי היא היא אם כל חי. התבוננו רק היטיב בין אור קמטֶיהָ… <br>כתיב ״וְהָאָרֶץ הָיְתָה תֹהוּ וָבֹהוּ״. זה הקרא מיותר יותר לגמרי, דמי לא ידע שקודם שברא הקב״ה כל ברואי הארץ וגם אור לא היה עדיין? אם כן פשיטא שהיה הכול תהו ובוהו וחושך. ותו [=ועוד], כתיב ״וְרוּחַ אֱלֹהִים מְרַחֶפֶת עַל פְּנֵי הַמָּיִם״, זה הפסוק אין לו פירוש כלל… אמנם פה גילתה לנו תורתנו הקדושה טפח מהסוד הנפלא שזכרנו, שאין העולם פה בפעם ראשון, ושכבר נבראו הד׳ היסודות בהקפות הראשונות ולכן לא נזכרו בבריאה העתיי. <br>וזהו שסיפרה התורה, בְּרֵאשִׁית, רוצה לומר בהתחלות כל התחלות, בָּרָא אֱלֹהִים אֵת הַשָּׁמַיִם הוא העטהער, הממלא כל חלל העולם הנראה, ואת הארץ הוא כל כדור הארץ. אחר כך תדלג התורה על הקריות שנתהוו בסדרי העולם הקדום, שאין נפקא מִנָּהּ לנו השתא בזה כלל [= הדבר אינו רלוונטי לנו כלל]… ואמר שוב וְרוּחַ אֱלֹהִים מְרַחֶפֶת עַל פְּנֵי הַמָּיִם הוא הוא הרוח המחייה הכול… וזהו מה שאמרו חז״ל כיסא כבוד, רוצה לומר הרוח המחייה הכול, שהוא נקרא כיסא הכבוד, כי על ידו ייראה כבודו של מלך מלכי המלכים הקב״ה והוא הוא כוח הטבע… ומַתחֶלת התורה מעתה לספר סדר הבריאה העתיי, שכל יום היה הכנה לחבירו כמו שאמרנו לעיל, דכמו שכל הקפת עולם התחליי הייתה הכנה לההקפה שנתהווית אחריה, כמו כן בכל הקפה עצמה היה מעשה כל יום הכנה ליום שלאחריו… <br>ולפי עניות דעתי נראה שאותן הבני אדם שהיו בעולם הקדום שנקראו פראאדעמיהען בלשון אחר, רוצה לומר הבני אדם שהיו בעולם קודם בריאת אדם הראשון העכשויי, הן הן התתקע״ד [974] דורות שנזכרו ב[מסכת] שבת (דף פח) וחגיגה (דף יד), שהיו נבראים קודם בריאת העולם העתיי… <br>וזה שאומר הכתוב ״וּמֵעוֹלָם עַד עוֹלָם אַתָּה אֵל״ (תהלים צ, ב) ונאמר ״בָּרוּךְ ה׳ אֱלֹהֵי יִשְׂרָאֵל מֵהָעוֹלָם וְעַד הָעוֹלָם״ (תהלים מא, יד). דהקב״ה ברוב רחמיו בִּלְתִּי יִדַּח מִמֶּנּוּ נִדָּח, ולכן אותן ניצוצות הקדושות שהושפעו מאלוהותו יתברך בעולם הקדום, כדי שעל ידי חופשיות הבחירות ישלימו את עצמן בעצמן, אבל לבעבור שתושבי הארץ קלקלו ונתהוו תתקע״ד דורות מקולקלין ומושחתין והובערו מהעולם, לכן ברוב רחמיו חוזר ומביאם לאותן הנשמות להעולם העתיי המתוקן ביותר, שעתה יהיה להם ייתר נקל להשלים את עצמן בעצמן כרצונו יתברך יותר מבתחילה. <br></span>רבי ישראל ליפשיץ, <b>דרוש אור החיים</b> ג
רעיון דומה מובע ביתר קיצור אצל הרב מרדכי שבדרון, בספרו על התורה <b>תכלת מרדכי</b>, בדרוש לבראשית א, א.
וכך מפתח הרב אריה קפלן את רעיון 974 הדורות שקדמו לאדם:
<span class="poetry indentAll">אדם היה רק האדם הראשון שנברא במחזור האחרון. ואם כך, למין האנושי היו היכולות הגופניות והשכליות שיש לנו כבר 974 דורות לפני אדם הראשון, כלומר לפני כ־25 אלף שנה. <br></span>Rabbi Aryeh Kaplan, <i>Immortality, Resurrection, and the Age of the Universe,</i> p. 21
<b>אבולוציה</b>
כבר במאה השתים־עשרה, מאות רבות לפני דרווין, הבחין הרמב״ם בדפוס ההתפתחותי הניכר בתולדות הטבע ובתולדות האנושות כאחד.
<span class="poetry indentAll">אם תתבונן במעשים האלוהיים, כלומר המעשים הטבעיים, יתברר לך מהם ניהול ה׳ וחכמתו בבריאת החי, וסדירות תנועת האברים ושכנותן זה לזה, וכן יתברר לך חכמתו וניהולו בסדירות מצבי כלל הפרט מצב אחרי מצב. דוגמה לכך בסדירות תנועותיו ושכנות האברים… ובכמו הנהגה זו עצמה מאותו המנהיג יתרומם ויתעלה נאמרו דברים רבים בתורתנו, לפי שאי אפשר לצאת מן קצה אל הקצה הנגדי בבת אחת. <br></span>רמב״ם, <b>מורה נבוכים</b> ג לב <br>(תרגום יוסף קאפח, עמ׳ שמו–שמז)
הר״ן, רבי נסים בן ראובן (1320–1380), טען שכל הבריאה התפתחה ממהות יחידה, החומר.
<span class="poetry indentAll">בראשית הבריאה נברא חומר משותף לכל מה שתחת גלגל הירח…להיות הרצון מאתו להמשיך טבע ההוויה כפי האפשרות, לא רצה לברוא דברים רבים יש מאין, אחַר שיש באפשרות חומר אחד לכלול כולם… אחרי שלכל הנמצאים מגלגל הירח ולמטה יש לצורתם אפשרות לחול בחומר זה, יהיה אם כן המצאת שני חומרים בעולם התחתון יש מאין ללא תועלת. ודי בחידוש הזה, הנפלא וההכרחי. <br></span>רבי נסים בן ראובן, <b>דרשות הר״ן</b> א
רבי בחיי אבן־פקודה, שחי בספרד במאה האחת־עשרה, מדגיש את אחדותם המבנית של המינים החיים, המעידה על מוצאם המשותף.
<span class="poetry indentAll">…ו[הפן] השני [המוכיח שהבורא אחד הוא], מצד סימני החכמה הנראים בכל העולם הזה, עליונו ותחתונו, קפאיו וצמחיו ובעלי חיים אשר בו. וכאשר נסתכל בו יורנו כי כולו מחשבת חושב אחד ומלאכת בורא אחד. והוא, שאנו מוצאים אותו על מחלקותיו בשורשיו ויסודותיו מתדמה בתולדותיו ושווה בחלקיו. ואותות חכמת הבורא יתעלה נראות בקטני היצירות וגדוליהן, מעידות כי הם לבורא אחד חכם. <br></span>רבנו בחיי אבן־פקודה, <b>תורת חובת הלבבות</b>, <br>שער הייחוד, ז
פרשנים מאוחרים יותר הבחינו בתבנית התפתחותית בסיפור בריאת החיים בספר בראשית. הנה למשל פירושו של רבי מאיר לייבוש בן יחיאל מיכל וייזר, המלבי״ם (1809–1879):
<span class="poetry indentAll">הבריאה הלכה ממדרגה למדרגה, דומם צומח חי מְדַבֵּר, וכל הקודם היה הכנה למה שאחריו… ונודע שגם בעלותה בסולם המדרגות לא עלתה הבריאה בדילוג, רק עלי ידי אמצעִיִים — שנמצא האלמוג שהוא אמצעי בין הדומם והצומח, והפלופ שהוא אמצעי בין הצומח והחי, והקוף שהוא אמצעי בין החי לְהַמְדַבֵּר. <br></span>פירוש מלבי״ם לתורה, בראשית א, כ
גם בן־דורו, הנצי״ב (רבי נפתלי צבי יהודה ברלין, 1816–1893), מפרש את סיפור הבריאה באופן המבטא הכרה במיקרו־אבולוציה ובחיים כתופעה התפתחותית, שתוכננה ונחזתה ככזו מתחילתה.
<span class="poetry indentAll"><b>ויברא וגו׳ למינהם</b> — הודיע הכתוב דאף על גב דבשעת מאמר הקב״ה יצאו כמה מיני בריות במים ובעוף, מכל מקום גם אחר כך הוסיף הקב״ה לברוא מאלו אשר יצאו כבר במאמר כמה מינים. כגון תרנגול שיצא במאמר ברא בו ה׳ כמה מינים באותה הכוונה של תרנגול, וכול מין אחד לעניין הרכבה כידוע. וכן בכל הנזכרים בזה המקרא הוא כן. <br></span>הנצי״ב, <b>העמק דבר</b>, בראשית א, כא
<span class="poetry indentAll"><b>אשר ברא אלוהים לעשות</b> — לפי הפשט, עוד לא נגמר כל הדברים לתכליתן, שהרי נשתנה אחר כך כמה דברים בטבען. אלא כך עלה במחשבה, שיהיה השינוי זאה [בזו] העת דווקא, נמצא [ש]ברא היום [כדי] לעשות אחר כך. <br></span>הנצי״ב, <b>העמק דבר</b>, בראשית ב, ג
הרב אריה קפלן מצביע על המבע המיוחד שהתורה בוחרת בו לתיאור בריאת בעלי החיים. הכתוב אינו אומר ״יהי חיות״, ״יהי עוף״ אלא ״יִשְׁרְצוּ הַמַּיִם שֶׁרֶץ נֶפֶשׁ חַיָּה״, ״תּוֹצֵא הָאָרֶץ נֶפֶשׁ חַיָּה לְמִינָהּ״ (בראשית א, כ; כד).
<span class="poetry indentAll">אפשר ללמוד מכך שאלוהים לא יצר אז את היצורים החיים, אלא רק העניק לחומר את התכונות הייחודיות הנדרשות לתחילת התגלגלותה של האבולוציה — מחומר לתא חי, לצורות חיים פרימיטיביות, לצורות חיים עילאיות, ולבסוף לאדם עצמו. <br></span>Rabbi Aryeh Kaplan, “Creative Evolution”, <br><i>Faces and Facets</i>, pp. 83–84
רבי עובדיה סְפוֹרְנוֹ (1470–1550) טען כי מפרק ב של בראשית עולה שהיו שני שלבים בבריאת האדם, והרב גדליה נדל מוצא שטענתו זו הולמת את ממצאי המדע המודרני.
<span class="poetry indentAll"><b>ויפח באפיו נשמת חיים</b> — נפש חיונית, מוכנת לקבל ״צלם אלוהים״… מכל מקום, <b>ויהי האדם לנפש חיה</b>, היה עם כל זה חיה בלבד, בלתי מדברת, עד שנברא בצלם ודמות. <br></span>פירוש ספורנו על התורה, בראשית ב, ז
<span class="poetry indentAll">לעצם תפיסתו [של ספורנו], שבריאת האדם בצלם אלוקים זהו סופו של תהליך ארוך, שראשיתו ביצור לא־שכלי, השייך לקטגוריה של בעלי החיים, ההולך ומתקדם עד שניתן לו השכל האנושי, ובמקביל גם הצורה הפיסיולוגית של האדם המוכרת לנו — מסתבר שזהו תיאור נכון. <br><span class="poetry indentAll"></span>ההוכחות של דרווין ושל חוקרי המאובנים לקיומם של שלבים קודמים כאלה, נראות משכנעות. הטעות של דרווין היא בראייה הכללית של הדברים, המתחמקת מן השאלה איך נוצרו השינויים. אך עם ההכרה ברצון האלוקי הפועל בטבע באמצעות המלאכים — אין לנו שום צורך לשלול את תיאור המאורעות כפי שהחקירה המדעית מציגה אותם. ישנם ממצאים של שלדים של הולכי על שתיים בעלי גולגולת קטנה, שהמוח שלהם אינו יכול להיות כמוח של האדם המוכר לנו. האדם שעליו נאמר ״נַעֲשֶׂה אָדָם בְּצַלְמֵנוּ״ הוא שלב אחרון של התקדמות הדרגתית. <br></span>יצחק שילת, <b>בתורתו של ר׳ גדליה</b>, עמ׳ ק
הרב אברהם יצחק הכהן קוק סבר שרעיון האבולוציה משתלב היטב בהשקפה היהודית הכללית על מבנה הזמן וההיסטוריה.
<span class="poetry indentAll">כי דווקא ההתפתחות ההולכת בקישור כל כך נמרץ, ממטה למעלה, מיצור שפל לעליון, ואינה סרה ממסילתה, היא המורה אותנו על ההבטה מרחוק, עד אין תכלית, ועל תכלית נועדה לכל ההוויה. ובזה הגודל האלוהי מתפאר, וכל המגמות האמוניות מתאשרות ביותר, ומקום האמונה, הביטחון והעבודה האלוהית מתרחב. מאחר שהכול הולך למגמה, הרי עין צופייה על כול. ומאחר שהכול מתעלה, ויש בשכלולו של האדם את עצמו ואת עולמו גם כן כדי להעלות מדרגות, הרי הוא עושה בזה ממש את רצון קונו. והמעלה הרוחנית המתעלה מעל כול מתראה היא ליותר מרכזית ביסוד ההוויה. <br></span>הראי״ה קוק, <b>אורות הקודש</b> ב, עמ׳ תקסה–תקסו
הרעיון שהאבולוציה מוכיחה שהחיים הופיעו במקרה אינו מתיישב על לבו של המאמין הדתי, היודע ממקומות רבים במקרא שמה שנדמה כאקראי כוון למעשה בידי ההשגחה. מגילת אסתר, כמוה כסיפור יוסף, היא סיפור הממחיש את פעולת ההשגחה, שבו כל דבר קורה ברגע הנכון ובצורה הנכונה כדי להביא לידי מימוש את הסוף המתוכנן. בכל זאת, המילה ״אלוהים״ אינה מופיעה בספר, והחג שנקבע במגילה נקרא פורים — כלומר גורלות. באופן כללי, מה שנראה בעיניים אנושיות מקרי נראה בעיניים אמוניות כרצון ה׳. ״בַּחֵיק יוּטַל אֶת הַגּוֹרָל וּמֵה׳ כָּל מִשְׁפָּטוֹ״, נאמר בספר משלֵי (טז, לג), ומלבי״ם מפרש שם: ״יש דברים שנראה שנתונים תחת המִקרה — והם מושגחים מה׳״.
הרב אליהו דסלר (1892–1953) סבר שזו דרכן של התופעות בכלל. גם כאשר הגורמים המשוערים לאירועים נראים לעין, משימתו של המאמין היא לעקוב אחר שרשרת ההתחוללות שלהם עד לתחילתה, עד לגורם הראשון — אלוהים עצמו.
<span class="poetry indentAll">למה נברא העולם באופן שיתראה לנו כאילו נתהווה בדרך ההשתלשלות? אכן, זוהי דרך הגילוי שבהסתר; רואים שרשרת ארוכה של סיבות ומסובבים — זהו הסתר; אבל עלינו לעלות במחשבתנו מן המאוחר אל המוקדם עד שנגיע אל הסיבה הראשונה ברוך הוא — וזהו הגילוי. <br></span>הרב אליהו דסלר, <b>מכתב מאליהו</b> ד, עמ׳ 113
<b>השקפות הוגים דתיים בעת החדשה</b>
<b>רש״ר הירש</b> <br>רבי שמשון רפאל הירש (1808–1888), ממנהיגי האורתודוקסיה בגרמניה במאה התשע־עשרה, כתב כאשר תורת דרווין הייתה חדשה ושנויה במחלוקת, אך הבין מיד שכאשר תורה זו תתקבל ברבים, היא תעיד על פלא בריאת החיים: שכולם נבראו ממקור אחד, במנגנון פשוט עד להדהים המסוגל ליצור רבגוניות כמעט אינסופית (רעיון שהרחבתי בו בפרק יא).
<span class="poetry indentAll">גם אם רעיון זה יתקבל על כל עולם המדע, היהדות… לְעולם לא תורה לנו לסגוד לצורת־חיים ראשונית כלשהי הקיימת עדיין שתתגלה כָּאָב המשוער של כולנו. אדרבה, במקרה זה היהדות תקרא למאמיניה להעריץ אף יותר מקודם את האחד, את האל היחיד; שכן בחכמתו היוצרת הבלתי־נדלית, ובכול־יכולתו הנצחית, די היה לו לברוא גרעין אחד ויחיד חסר צורה, וחוק אחד ויחיד של הסתגלות ותורשה, כדי להוליד ממה שנדמה כתוהו ובוהו, אך למעשה הוא סדר מדוקדק וסופי, את המגוון האינסופי של המינים הייחודיים שאנחנו מכירים כיום. <br></span>רש״ר הירש, ״ערכה החינוכי של היהדות״, <br><b>כתבי הרש״ר הירש</b> ז, עמ׳ 264
<b>הראי״ה קוק</b> <br>כפי שראינו, הרב אברהם יצחק הכהן קוק (1865–1935) סבר שאף על פי שהאבולוציה נראית במבט ראשון (ובעיני אנשים פשוטים גם במבטים הבאים) מנוגדת למסורת היהודית, למעשה השתיים הולמות זו את זו, ויש ללמד אנשים להבחין בכך. הנה אחת מהערותיו הרבות בנושא.
<span class="poetry indentAll">הנני מוצא לעצמי חובה להעיר את רוחך הטהור, על דבר הדעות הבאות על ידי המחקרים החדשים, שהם ברובם סותרים את פשט דברי תורה. דעתי בזה היא שכל מי שדעותיו ישרות ראוי לו לדעת שאף שאין כל אמת מוכרחת בכל אותן החדשות, מכל מקום אין אנחנו חייבים כלל להכחישן בבירור ולעמוד נגדן, מפני שאין זה כלל עיקר של תורה לספר לנו עובדות פשוטות ומעשים שהיו. העיקר הוא התוך, ההסברה הפנימית שבהעניינים, וזה יתרומם עוד יותר בכל מקום שנמצא כוח סותר, שאנו מתעודדים להתגבר על ידו. עיקרם של דברים נאמרו כבר בדברי הראשונים ובראשם ב<b>מורה נבוכים </b> (א עא; ב טו, טז, כה; ועיין שם ג ג), והיום הננו מוכנים להרחיב את הדברים יותר. אין לנו שום נפקא מינה אם באמת היה בעולם המציאות תור של זהב, שהתענג אז האדם על רוב טובה גשמית ורוחנית, או שהוחלה המציאות שבפועל מלמטה למטה, מתחתית מדרגת ההוויה עד רומה, וכך היא הולכת ומתעלה. <br><span class="poetry indentAll"></span>…ובכלל זהו כלל גדול במלחמת הדעות, שכל דעה הבאה לסתור איזה דבר מן התורה, צריכים אנו בתחילה לא דווקא לסתור אותה, כי אם לבנות את ארמון התורה ממעל לה, ובזה הננו מתרוממים על ידה, ובעבור ההתרוממות הזאת הדעות מתגלות, ואחר כך, כשאין אנו נלחצים משום דבר, הננו יכולים בלב מלא ביטחון להילחם עליה גם כן. <br></span>הראי״ה קוק, <b>אגרות הראי״ה</b> קלד, כרך א, עמ׳ קסג–קסד
<b>הרב ד״ר יוסף צבי הרץ</b> <br>בפירושו לתורה, שפרסם בשנת 1929, כלל הרב הראשי לבריטניה לשעבר, הרב ד״ר יוסף צבי הרץ (1872–1946), סקירה של עמדות חכמי היהדות על הבריאה ועל האבולוציה. הוא מציין שם כי ״בעוד <b>עובדַת</b> הבריאה נשארה עד עצם היום הזה הראשונה בסעיפי האמונה היהודית, הנה באשר ל<b>אופן </b>הבריאה אין אמונה אחידה ומחייבת״. בעזרת מובאות מבראשית א, תהלים קד ומשלי ח, כב–לא, הוא מראה שהמקרא עצמו מתאר את הבריאה בכמה דרכים שונות, התלויות בהקשר ובנקודת המבט. רבגוניות זו נמשכה גם בתקופת חז״ל ואחריה, והיא מאפיינת עד היום את הגישות המדרשיות, הפילוסופיות והמיסטיות. <br><b>ש</b>אלוהים ברא את העולם — זהו עניין מרכזי ביהדות. <b>איך </b>הוא ברא את העולם — לא.
מכאן נובע כי ״אין שום דבר לא־יהודי בעצם התפיסה האבולוציונית בדבר מוצאן והתפתחותן של צורות הקיום, מהפשוט אל המורכב ומהנמוך לגבוה״, בתנאי שנסכים כי ״<b>כל שלב בהתפתחות אינו תוצר המקרה, אלא מעשה של רצון אלוהי</b>, המגשים כוונה אלוהית וטבוע בו חותם של הסכמה אלוהית״.
הרץ מצטט את חוקר הטבע אלפרד ראסל ואלאס, שניסח את עקרון הברירה הטבעית בעת ובעונה אחת עם דרווין, וגישתו הולמת הרבה יותר את האמונה היהודית הקלאסית. ואלאס טען כי ״עולם הרוח הבלתי־נראה״ התערב בהתפתחות החיים שלוש פעמים לפחות: תחילה ביצירת החיים מחומר לא־אורגני, שנית בהולֶדת התודעה, ובפעם השלישית בהופעת הכישורים המנטליים הגבוהים של האדם. ואלאס האמין שבטבע ניכרת התכַּוונות.
הרץ דוחה את המסקנות שמקובל להסיק ממוצאו הקדם־אנושי של ההומו ספיינס. האדם נשאר ״נזר הבריאה ומטרתה״, הוא אומר. ״האדם, מכריזים מדענים מודרניים, הוא בן־דודם של קופי האדם. אך מה שחשוב איננו מוצא האדם אלא <b>תוצא</b> האדם, מעשיו והתעלותו. ומהדמיון בין האדם לקוף חשוב לאין שיעור <b>השוני</b> ביניהם״.
מטרתו של סיפור הבריאה בתורה, לדברי הרב הרץ, ״איננה להסביר את מוצאו הביולוגי של המין האנושי, אלא את <b>קרבתו הרוחנית לאלוהים</b>״; ״לא ללמד עובדות מדעיות, אלא להציג אמיתות דתיות נעלות באשר לאלוהים, לאדם ולעולם. ה׳התנגשות׳ בין המציאויות היסודיות של הדת ובין העובדות המבוססות של המדע תהיה כלא הייתה ברגע שהדת והמדע יכירו כל אחד בגבולות ממלכתו״. את ההכרזה של ספר בראשית שהאדם נברא בצלם אלוהים מכנה הרב הרץ ״המגנה כרטה של האנושות״.
<b>הרב יוסף דוב סולובייצ׳יק</b> <br>העיון המעמיק ביותר במשמעויות הדתיות של האבולוציה הוא זה של הרב יוסף דוב הלוי סולובייצ׳יק (1903–1993) בספר שנערך ופורסם (באנגלית) לאחר פטירתו, <b>הופעתו של האדם המוסרי</b>. בעיניו, הביולוגיה האבולוציונית לא רק שאינה מאיימת על היהדות, היא אף מכריעה לטובת היהדות בוויכוח שלה עם המסורת היוונית שהשפיעה על הנצרות (וגם, כפי שהוא מציין, על הפילוסופים היהודים בימי הביניים). היוונים הם שהציבו את האדם מחוץ לטבע, בשל כוחותיו השכליים. הביולוגיה בת־זמננו החזירה את האדם אל המקום שהוא שייך אליו על פי התנ״ך — אל הטבע.
על פי התורה, לכל צורות החיים — לממלכת הצומח, לממלכת החי ולאדם — יש מוצא משותף: האדמה. ״סיפור הבריאה הוא ביוגרפיה של הטבע״, ואנחנו חלק מהטבע. ״בסיפור הבריאה, לאדם אין מעמד אונטולוגי ייחודי. הוא רסיס מן היקום, המשתבץ בלי קושי בסכֵמות של הטבעיוּת והממשוּת״. העובדה שאנחנו חלק מהטבע היא אשר מסבירה את הדגש הניתן בתורה ב״שלמותנו ורווחתנו הביולוגיות״. בעיני היהדות המוות נגרם לא מחטא אלא מהביולוגיה. והסיבה שאנחנו צריכים ״אמונה דתית ומחויבות לסמכות נעלה״ היא שאנחנו חייתיים בה במידה שאנחנו אלוהיים.
בהיותנו חלק מהטבע, אנחנו מצֻווים ״לעבדו ולשמרו״, לא לגרום לצער בעלי חיים, ולפעול למען שמירת הסביבה כמכלול. ״כל עוד האדם חי בתוך הגבולות שהציב לו בוראו, המטעימים את טבעיותו, הוא נשאר ׳בן־אדם׳, בנה של אימא אדמה, וחיקה הוא מקלט־ראשו״. המפגש של האדם עם המִצווה האלוהית הוא אשר מתניע את הדו־שיח שממנו מופיעה לאִטהּ האישיות המוסרית. זה קורה כאשר אנחנו מנסים לחרוג מהבדידות שלנו באמצעות הכרה בשלמותו של האחר האנושי כהשתקפות של האחר האלוהי.
סיכום תמציתי כגון זה שהצעתי כאן אינו יכול לעשות צדק עם המורכבות והעומק שבניתוח של הרב סולובייצ׳יק. המדהים בספרו זה, ובכתביו בכלל, אינו רק התחכום המדעי והפילוסופי, או הנחת היסוד שלו, הוודאית בעיניו, שהיהדות תואמת את ממצאי המדע המודרני — אלא גם תחושתו העמוקה שהמדע המודרני שחרר את היהדות מרעיונות יווניים מסוימים שעיוותו לאורך שנים רבות את הבנתה העצמית.
<span class="poetry indentAll">תמיד הרגשתי שבגלל איזו תפיסה שגויה החמצנו את תורת האדם היהודית, וקראנו את התנ״ך במשקפיים רעיוניים זרים… כאשר אני מציב את הטקסטים המקראיים במקומם הנכון, כלומר במסורת התורה שבעל פה, על מודעותה הדתית האינסופית כמעט, נהיר לי שהיהדות איננה מבליטה את בידודו ונבדלותו של האדם בעולם הטבע. <br></span>Rabbi Joseph B. Soloveitchik,<i> <br>The Emergence of Ethical Man</i>, p. 6
<b>חתימה</b> <br>הטיעון שגוללתי בספר זה הוא ברוחו ובתחומו של הזרם המרכזי בפילוסופיה היהודית, שנציגיו הם רב סעדיה גאון, רבי יהודה הלוי והרמב״ם בימי הביניים, והרב הירש, הרב קוק, הרב הרץ והרב סולובייצ׳יק בעת החדשה. אין צורך לומר שבסוגיות אלו ובסוגיות יסוד אחרות יש בתוך המסורת הנורמטיבית היהודית מנעד רחב של השקפות, חלקן פתוחות כלפי המדע יותר ואחרות פחות. ועדיין, מרשים לראות כמה חשו ההוגים הללו בלתי־מאוימים מההתפתחויות החדשות במדע. תחושתם זו מגבה את הטיעון שלי בספר.
אחתום באמירה מרתקת של המיסטיקן החסידי הגדול בן המאה התשע־עשרה, רבי צדוק הכהן מלובלין (1823–1900):
<span class="poetry indentAll">בכל יום יש חידושי תורה, שה׳ יתברך ״מחדש בכל יום מעשי בראשית״, ומעשה בראשית הוא על ידי התורה, כמו שאיתא [שמובא] בבראשית רבה, ומסתמָא גם החידוש הוא על ידי חידושי תורה. ולכך אחר ברכת ״יוצר המאורות״, שהוא ההכרה בחידוש מעשה בראשית בכל יום, תיקנו ברכה שנייה שהוא כמו ברכת התורה, כמו שאמרו ב[מסכת] ברכות (יא ע״ב), שמבקש לידע החידושי תורה שהוא על ידי חידושי מעשה בראשית. (וכמו ששמעתי כי ה׳ יתברך עשה ספר והוא העולם ופירוש על אותו ספר והוא התורה, כי התורה כמו מְפָרֵשׁ קנייני ה׳ יתברך בַּנבראים.) <br></span>רבי צדוק הכהן מלובלין, <b>צדקת הצדיק</b>, רטז
לפי רבי צדוק, היות שאלוהי הבריאה הוא אלוהי ההתגלות, והיות שהתורה היא פירוש על עולם הטבע, כל תגלית מדעית חדשה יוצרת תובנה דתית חדשה. באמצעות הבריאה המתחדשת מדי יום, אלוהים מחדש מדי יום את התגלותו — את מבטנו אל רצונו היצירתי.
<h2>לקריאה נוספת</h2>
<b>לקריאה נוספת</b> <br>אביעזר, נתן, <b>אמונה בעידן המדע</b>, מאנגלית: דוד אביעזר וחוה רוטמן, רמת גן: אוניברסיטת בר־אילן, תשס״ט. <br>אביעזר, נתן, <b>בראשית ברא: בריאת העולם על פי התורה והמדע</b>, מאנגלית: דוד אביעזר, רמת גן: אוניברסיטת בר־אילן, תשנ״ד. <br>לוי, יהודה, <b>יהדות ומדע כחכמות משלימות</b>, ירושלים: כנה, תשמ״ז. <br>לוי, יהודה, <b>המדע שבתורה</b>, ירושלים: מכון לב וראובן מס, תשס״א. <br>סולובייצ׳יק, יוסף דב, <b>איש ההלכה: גלוי ונסתר</b>, ירושלים: ההסתדרות הציונית העולמית, המחלקה לחינוך ולתרבות תורניים בגולה, תשל״ט. <br>קוק, אברהם יצחק הכהן, <b>אורות הקודש</b>, עורך דוד כהן, ירושלים: מוסד הרב קוק, תשכ״ב–תשכ״ג. <br>שרדר, ג׳ראלד, <b>המדע והאל: השתלבות חכמת המדע וחכמת התנ״ך</b>, מאנגלית: נילי לנדסברגר, ירושלים: כתר, 2001. <br>Blidstein, Gerald J., and Jacob J. Schacter, <i>Judaism׳s Encounter with Other Cultures: Rejection or Integration?</i> Northvale, Jason Aronson, 1997. <br>Branover, Herman, and Ilana Coven Attia, <i>Science in the Light of Torah: A B׳or Ha׳Torah Reader</i>, Northvale, Jason Aronson, 1994. <br>Brill, Alan, <i>Thinking God: The Mysticism of Rabbi Zadok of Lublin</i>, New York, Michael Scharf Publication Trust of the Yeshiva University Press, 2002. <br>Cantor, G. N., and Marc Swetlitz, <i>Jewish Tradition and the Challenge of Darwinism</i>, Chicago, University of Chicago Press, 2006. <br>Carmell, Aryeh, and Cyril Domb, <i>Challenge: Torah Views on Science and Its Problems</i>, London, Association of Orthodox Jewish Scientists, 1976. <br>Funkenstein, Amos, <i>Theology and the Scientific Imagination: From the Middle Ages to the 17th Century</i>, Princeton, Princeton University Press, 1986. <br>Hertz, Joseph H., <i>The Pentateuch and Haftorahs: Hebrew Text, English Translation and Commentary</i>, London, Soncino, 1937. <br>Kaplan, Aryeh, Yaakov Elman, and Israel Ben Gedaliah Lipschutz, <i>Immortality, Resurrection, and the Age of the Universe: A Kabbalistic View</i>, Hoboken, KTAV Publishing House in association with the Association of Orthodox Jewish Scientists, 1993. <br>Kaplan, Aryeh, and Y. Elkins, <i>Faces and Facets</i>, Jerusalem, Moznaim Publishers, 1993. <br>Kelemen, Lawrence, <i>Permission to Believe</i>, Southfield, Targum/Feldheim, 1991. <br>Landa, Judah, <i>Torah and Science</i>, Hoboken, KTAV Publishing House, 1991. <br>Schroeder, Gerald L<i>., Genesis and the Big Bang: The Discovery of Harmony between Modern Science and the Bible</i>, New York, Bantam, 1990. <br>Schroeder, Gerald L., <i>God According to God: A Physicist Proves We׳ve Been Wrong about God All Along</i>, New York, HarperOne, 2009. <br>Schroeder, Gerald L., <i>The Hidden Face of God: How Science Reveals the Ultimate Truth</i>, New York, Free Press, 2001. <br>Shatz, David, and Joel B. Wolowelsky, <i>Mind, Body and Judaism: The Interaction of Jewish Law with Psychology and Biology</i>, New York, Michael Scharf Publication Trust of Yeshiva <br>University Press, 2004. <br>Slifkin, Nosson<i>, The Challenge of Creation: Judaism׳s Encounter with Science, Cosmology, and Evolution</i>, Ramat Bet Shemesh, Zoo Torah, 2006. <br>Slifkin, Nosson, <i>Man and Beast: Our Relationships with Animals in Jewish Law and Thought</i>, Israel, Zoo Torah, 2006. <br>Slifkin, Nosson, <i>Perek Shirah: Nature׳s Song</i>, Jerusalem, Urim, 2009. <br>Slifkin, Nosson, <i>Sacred Monsters: Mysterious and Mythical Creatures of Scripture, Talmud and Midrash</i>, Brooklyn, Zoo Torah, 2007. <br>Soloveitchik, Joseph Dov, and Michael S. Berger, <i>The Emergence of Ethical Man</i>, Jersey City, KTAV Publishing House, 2005.
<b>לקריאה נוספת</b> <br>מן הנמנע לתת ביבליוגרפיה מלאה לנושאים שספר זה עוסק בהם. אלה נושאים נרחבים שנכתבה עליהם ספרות בהיקף עצום. הרשימה המוצעת להלן כוללת מבחר מצומצם מספרות זו, ומתמקדת בעיקר בספרים שהופיעו בשנים האחרונות, שנראה לי שיש בידם לסייע בהתבוננות בסוגיות הללו. מיינתי את הפריטים על פי פרקי הספר הזה, ובתוך חלק מהפרקים — על פי נושאים.
<b>מבוא <br>ביקורת הדת</b> <br>דוקינס, ריצ׳רד, <b>יש אלוהים? האשליה הגדולה של הדת</b>, מאנגלית: עדי מרקוזה־הס, תל אביב: משכל, 2008. <br>דוקינס, ריצ׳רד, <b>השען העיוור</b>, מאנגלית: עמנואל לוטם, תל אביב: דביר, 1993. <br>האריס, סם, <b>מהומת אלוהים: דת, טרור ועתיד התבונה</b>, מאנגלית: יעל סלע־שפירו, ירושלים: עברית, 2006. <br>היצ׳נס, כריסטופר, <b>אלוהים אינו גדול: כיצד הדת מרעילה את הכול</b>, מאנגלית: אורי שגיא, אור יהודה: כנרת, 2009. <br>Barker, Dan, <i>Godless: How an Evangelical Preacher Became One of America׳s Leading Atheists</i>, Berkeley, Ulysses Press, 2008. <br>Dennett, Daniel, <i>Breaking the Spell: Religion as a Natural Phenomenon</i>, London, Penguin, 2006. <br>Dennett, Daniel, <i>Darwin׳s Dangerous Idea: Evolution and the Meanings of Life</i>, London, Penguin, 1996. <br>Grayling, A. C., <i>Against all Gods: Six Polemics on Religion and an Essay on Kindness</i>, London, Oberon, 2007. <br>Harris, Sam, <i>Letter to a Christian Nation</i>, London, Bantam, 2007. <br>Hitchens, Christopher (ed.), <i>The Portable Atheist: Essential Readings for the Nonbeliever</i>, Cambridge, Da Capo, 2007. <br>Humphrys, John, <i>In God We Doubt: Confessions of a Failed Atheist</i>, London, Hodder & Stoughton, 2008. <br>Mills, David, <i>Atheist Universe: The Thinking Person׳s Answer to Christian Fundamentalism</i>, Berkeley, Ulysses Press, 2006. <br>Onfray, Michel, <i>In Defence of Atheism: The Case Against Christianity, Judaism and Islam</i>, New York: Arcade, 2007. <br>Russell, Bertrand, <i>Why I Am Not a Christian: And Other Essays on Religion and Related Subjects</i>, London: Routledge, 1979. <br>Smith, George H., <i>Atheism: The Case Against God</i>, Buffalo, Prometheus Books, 1989. <br>Stenger, Victor, <i>God: The Failed Hypothesis</i>, Amherst, Prometheus Books, 2007. <br>Stenger, Victor, <i>The New Atheism: Taking a Stand for Science and Reason</i>, Amherst, Prometheus Books, 2009.
<b>הגנת הדת</b> <br>Andrews, Edgar, <i>Who Made God? Searching for a Theory of Everything</i>, Darlington, EP Books, 2009. <br>Berlinski, David, <i>The Devil׳s Delusion: Atheism and its Scientific Pretensions</i>, New York, Crown Forum, 2008. <br>Berry, R. J. (ed.), <i>Real Scientists, Real Faith: 17 Leading Scientists Reveal the Harmony between Their Science and Their Faith</i>, Oxford, Monarch Books, 2009. <br>Collins, Francis S., <i>Belief: Readings on the Reason for Faith</i>, New York, HarperOne, 2010. <br>Collins, Francis S., <i>The Language of God: A Scientist Presents Evidence for Belief</i>, New York, Free Press, 2006. <br>Copan, Paul, and William Lane Craig, <i>Contending with Christianity׳s Critics: Answering New Atheists and Other Objectors</i>, B. & H. Academic, 2009. <br>Cornwell, John, <i>Darwin׳s Angel: A Seraphic Response to The God Delusion</i>, London, Profile, 2008. <br>Cottingham, John, <i>Why Believe? </i>London, Continuum, 2009. <br>Craig, William Lane, <i>Reasonable Faith</i>, Wheaton, Crossway Books, 2008. <br>Crean, Thomas, <i>God Is No Delusion: A Refutation of Richard Dawkins</i>, Ignatius Press, 2007. <br>Eagleton, Terry, <i>Reason, Faith, and Revolution: Reflections on the God Debate</i>, New Haven, Yale University Press, 2009. <br>Egan, Joe, <i>The Godless Delusion: Dawkins and the Limits of Human Sight</i>, Bern, Peter Lang, 2009. <br>Flew, Anthony, and Roy Varghese, <i>There Is a God: How the World׳s Most Notorious Atheist Changed His Mind</i>, New York, HarperOne, 2008. <br>Ganssle, Gregory, <i>A Reasonable God</i>, Baylor University Press, 2009. <br>Gumbel, Nicky, <i>Is God a Delusion? What is the Evidence?</i>, Alpha International, 2008. <br>Hahn, Scott, <i>Answering the New Atheism</i>, Ohio, Emmaus Road Publishers, 2008. <br>Hart, David Bentley, <i>Atheist Delusions: The Christian Revolution and its Fashionable Enemies</i>, New Haven, Yale University Press, 2010. <br>Keller, Timothy, <i>The Reason for God: Belief in an Age of Scepticism</i>, New York, Dutton, 2008. <br>Leahy, Michael Patrick, <i>Letter to an Atheist</i>, Harpeth River Press, 2007. <br>Markham, Ian S., <i>Against Atheism: Why Dawkins, Hitchens and Harris are Fundamentally Wrong</i>, Malden, Wiley-Blackwell, 2010. <br>McGrath, Alister, <i>The Dawkins Delusion</i>, Downers Grove, InterVarsity Press, 2007. <br>McGrath, Alister, <i>Dawkins׳ God: Genes, Memes, and the Meaning of Life</i>, Oxford, Blackwell, 2005. <br>Novak, Michael, <i>No One Sees God</i>, New York, Doubleday, 2008. <br>Polkinghorne, John, <i>Belief in God in an Age of Science</i>, New Haven, Yale University Press, 2003. <br>Polkinghorne, John, <i>Questions of Truth: Fifty-One Responses to Questions About God, Science, and Belief</i>, Louisville, Westminster/John Knox Press, 2009. <br>Polkinghorne, John, and Thomas Oord, <i>The Polkinghorne Reader: Science, Faith and the Search for Meaning</i>, London, SPCK, 2010. <br>Poole, Michael, <i>The New Atheism: Ten Arguments That Don׳t Hold Water</i>, Lion Hudson, 2009. <br>Robertson, David, <i>The Dawkins Letters: Challenging Atheist Myths</i>, Christian Focus Publications, 2007. <br>Ward, Keith, <i>The Big Questions in Science and Religion</i>, Conshohocken, Templeton Foundation Press, 2008. <br>Ward, Keith, <i>God, Chance and Necessity</i>, Oxford, Oneworld, 1996. <br>Ward, Keith, <i>The God Conclusion: God and the Western Philosophical Tradition</i>, London, Darton, Longman and Todd, 2009. <br>Ward, Keith, <i>God: A Guide for the Perplexed</i>, Oxford, Oneworld, 2002. <br>Ward, Keith, <i>Pascal׳s Fire: Scientific Faith and Religious Understanding</i>, Oxford, Oneworld, 2006. <br>Ward, Keith, <i>Why There Is Almost Certainly a God: Doubting Dawkins</i>, Oxford, Lion, 2008.
<b>אחרים</b> <br>Cottingham, John, <i>The Spiritual Dimension</i>, Cambridge, Cambridge University Press, 2005. <br>Cox, Harvey Gallagher, <i>The Future of Faith</i>, New York, HarperOne, 2009. <br>Fergusson, David, <i>Faith and Its Critics</i>, Oxford, Oxford University Press, 2009. <br>Goldstein, Rebecca<i>, 36 Arguments for the Existence of God: A Work of Fiction</i>, New York, Pantheon, 2010. <br>Hecht, Jennifer Michael, <i>Doubt: A History. The Great Doubters and Their Legacy of Innovation</i>, <i>from Socrates and Jesus to Thomas Jefferson and Emily Dickinson</i>, San Francisco, HarperSanFrancisco, 2003. <br>Hunter, James Davison, <i>To Change the World: The Irony, Tragedy, and Possibility of Christianity in the Late Modern World</i>, New York, Oxford University Press, 2010. <br>Kaufmann, Eric, <i>Shall the Religious Inherit the Earth? Demography and Politics in the Twenty-First Century</i>, London, Profile, 2010. <br>Lennox, John C., <i>God׳s Undertaker: Has Science Buried God?</i> Oxford, Lion, 2007. <br>Micklethwait, John, and Adrian Wooldridge, <i>God Is Back: How the Global Revival of Faith Is Changing the World</i>, New York, Penguin, 2009. <br>Nagel, Thomas, <i>Secular Philosophy and the Religious Temperament: Essays 2002–2008</i>, Oxford, Oxford University Press, 2010. <br>Robinson, Marilynne, <i>Absence of Mind</i>, New Haven, Yale University Press, 2010. <br>Taylor, Charles, <i>A Secular Age</i>, Cambridge, Belknap of Harvard University Press, 2007. <br>Tippett, Krista, <i>Einstein׳s God: Conversations about Science and the Human Spirit</i>, New York, Penguin, 2010. <br>Wilson, Edward O., <i>The Creation: An Appeal to Save Life on Earth</i>, New York, W. W. Norton & Co., 2006. <br>Wolpert, L., <i>Six Impossible Things before Breakfast: The Evolutionary Origins of Belief</i>, London, Faber & Faber, 2006. <br>Wright, Robert, <i>The Evolution of God</i>, London, Little, Brown, 2009.
<b>פרק א: החיה מחפשת המשמעות</b> <br>פראנקל, ויקטור, <b>האדם מחפש משמעות: ממחנות המוות אל האכסיסטנציאליזם</b>, מגרמנית: חיים איזק, תל אביב: דביר, <br>תשל״א. <br>פראנקל, ויקטור, <b>הזעקה הלא־נשמעת למשמעות: הפסיכותרפיה וההומניזם</b>, מגרמנית: חיים איזק, ירושלים: דביר, תשמ״ב. <br>Baumeister, Roy F., <i>The Cultural Animal: Human Nature, Meaning, and Social Life</i>, Oxford and New York, Oxford University Press, 2005. <br>Baumeister, Roy F., <i>Meanings of Life</i>, New York, Guilford Press, 1991. <br>Bell, Derrick A., <i>Ethical Ambition: Living a Life of Meaning and Worth</i>, London, Bloomsbury, 2002. <br>Bortolotti, Lisa, <i>Philosophy and Happiness</i>, New York, Palgrave MacMillan, 2009. <br>Britton, Karl, <i>Philosophy and the Meaning of Life</i>, Cambridge, Cambridge University Press, 1969. <br>Cottingham, John, <i>On the Meaning of Life</i>, London; New York, Routledge, 2003. <br>Durant, Will (ed.), <i>On the Meaning of Life</i>, London, Williams and Norgate, 1933. <br>Eagleton, Terry, <i>The Meaning of Life: A Very Short Introduction</i>, Oxford, Oxford University Press, 2008. <br>Ferry, Luc, <i>Man Made God: The Meaning of Life</i>, Chicago, University of Chicago Press, 2002. <br>Flanagan, Owen J., <i>Self Expressions: Mind, Morals, and the Meaning of Life</i>, New York, Oxford University Press, 1996. <br>Frankl, Viktor E., <i>The Doctor and the Soul: From Psychotherapy to Logotherapy</i>, trans. Richard and Clara Winston, New York, Vintage Books, 1986. <br>Greive, Bradley Trevor, <i>The Meaning of Life</i>, Kansas City, Andrews McMeel Publishers, 2002. <br>Klemke, E. D. (ed.), <i>The Meaning of life</i>, New York, Oxford University Press, 1981. <br>Thagard, Paul, <i>The Brain and the Meaning of Life</i>, Princeton, Princeton University Press, 2010. <br>Young, Julian, <i>The Death of God and the Meaning of Life</i>, London, Routledge, 2003.
<b>פרק ב: בשתי תודעות המוח הימני והמוח השמאלי <br>דוידג׳, נורמן, <b>המוח הגמיש: סיפורים של ניצחון אישי מקו החזית של חקר המוח</b>, מאנגלית: חנה עמית, ירושלים: כתר, 2009. <br>דמסיו, אנטוניו ר׳, <b>ההרגשה של מה שקורה: גוף ורגש ביצירת התודעה</b>, מאנגלית: עמוס כרמל, ירושלים: מכון ברנקו וייס לטיפוח החשיבה, 2003. <br>דמסיו, אנטוניו ר׳, <b>השגיאה של דקארט: רגשות, היגיון והמוח האנושי</b>, מאנגלית: דפנה בנאי, חולון: כנרת, 1998. <br>טיילור, ג׳יל בולטה, <b>התקף התובנה שלי: סיפור אמיתי</b>, מאנגלית: נעמי כרמל, בן שמן: מודן, 2010. <br>פינק, דניאל ה׳, <b>ראש אחר: מדוע העתיד שייך לבעלי המוח הימני</b>, מאנגלית: קרן נייזר, תל אביב: מטר, 2009. <br>Decety, Jean, and William John Ickes, <i>The Social Neuroscience of Empathy</i>, Cambridge, MIT, 2009. <br>Jaynes, Julian, <i>The Origin of Consciousness in the Breakdown of the Bicameral Mind</i>, Boston, Houghton Mifflin, 1976. <br>McGilchrist, Iain, <i>The Master and His Emissary: The Divided Brain and the Making of the Western World</i>, New Haven, Yale University Press, 2009. <br>Ornstein, Robert,<i> The Right Mind: Making Sense of the Hemispheres,</i> New York, Harcourt Brace, 1997. <br>Schiffer, Fredric, <i>Of Two Minds: The Revolutionary Science of Dual-Brain Psychology</i>, New York, Free Press, 1998. <br>Shlain, Leonard, <i>The Alphabet versus the Goddess: Male Words and Female Images</i>, London, Penguin, 2000. <br><b>אחרים</b> <br>ברון־כהן, סיימון, <b>ההבדל המהותי: גברים, נשים והמוח הגברי הקיצוני</b>, מאנגלית: יוסי מילוא, תל אביב: עם עובד, 2006. <br>גיליגן, קרול, <b>בקול שונה: התיאוריה הפסיכולוגית והתפתחות האישה</b>, מאנגלית: נעמי בן־חיים, תל אביב: ספריית פועלים, 1995. <br>פינקר, סטיבן, <b>הלוח החלק: על הכחשת טבעו המולד של האדם בימינו</b>, מאנגלית: עמנואל לוטם, תל אביב: מטר, 2005. <br>Bruner, Jerome, <i>Acts of Meaning</i>, Cambridge, Harvard University Press, 1994. <br>Bruner, Jerome, <i>Actual Minds, Possible Worlds</i>, Cambridge, Harvard University Press, 1986. <br>Nisbett, Richard E., <i>The Geography of Thought: How Asians and Westerners Think Differently</i> — <i>and Why</i>, New York, Free Press, 2003. <br>Nussbaum, Martha, <i>Poetic Justice: The Literary Imagination and Public Life</i>, Boston, Beacon, 1995.
<b>פרק ג: שבילים מתפצלים</b> <br>Barr, James, <i>Biblical Faith and Natural Theology: The Gifford Lectures for 1991</i>, Oxford, Clarendon, 1993. <br>Boman, Thorleif, <i>Hebrew Thought Compared with Greek</i>, Philadelphia, Westminster, 1960. <br>Funkenstein, Amos, <i>Theology and the Scientific Imagination: From the Middle Ages to the Seventeenth Century</i>, Princeton, Princeton University Press, 1986. <br>Harrison, Peter, <i>The Bible, Protestantism, and the Rise of Natural Science</i>, Cambridge, Cambridge University Press, 1998. <br>Harrison, Peter, <i>The Fall of Man and the Foundations of Science</i>, Cambridge, Cambridge University Press, 2007. <br>Hooykaas, R., <i>Religion and the Rise of Modern Science</i>, Grand Rapids, Eerdmans, 1972. <br>Stark, Rodney, <i>One True God: Historical Consequences of Monotheism</i>, Princeton, Princeton University Press, 2001. <br>Stark, Rodney, <i>The Victory of Reason: How Christianity Led to Freedom, Capitalism, and Western Success</i>, New York, Random House, 2005. <br>Toulmin, Stephen Edelston, <i>Cosmopolis: the Hidden Agenda of Modernity</i>, Chicago, University of Chicago Press, 1994.
<b>פרק ו: כבוד האדם</b> <br>הברמאס, יורגן, <b>עתידו של טבע האדם: בדרך אל אוגניקה ליברלית?</b> מגרמנית: אדם טננבאום, בני ברק: הקיבוץ המאוחד, 2003. <br>לואיס, ק״ס, <b>ביטול האדם: או הרהורים על חינוך, בדגש על הוראת ספרות בכיתות י״א וי״ב</b>, מאנגלית: להד לזר, ירושלים: שלם, 2005. <br>פיקו דלה־מירנדולה, ג׳ובני, <b>נאום על כבוד האדם</b>, מלטינית: גאיו שילוני, ירושלים: כרמל, 1990. <br>Fukuyama, Francis, <i>Our Posthuman Future: Consequences of the Biotechnology Revolution</i>, New York, Farrar, Straus and Giroux, 2002. <br><i>Human Cloning and Human Dignity: An Ethical Inquiry</i>, Washington, DC, President׳s Council on Bioethics, 2002. <br>Kass, Leon (ed.), <i>Being Human: Core Readings in the Humanities</i>, New York, W. W. Norton & Co., 2004. <br>Kass, Leon, <i>Life, Liberty, and the Defense of Dignity: The Challenge for Bioethics</i>, San Francisco, Encounter, 2002. <br>Kass, Leon, <i>Toward a More Natural Science: Biology and Human Affairs</i>, New York, Free Press, 1985. <br>Kateb, George, <i>Human Dignity</i>, Cambridge, Belknap of Harvard University Press, 2011. <br>Kraynak, Robert P., and Glenn E. Tinder, <i>In Defense of Human Dignity: Essays for Our Times</i>, Notre Dame, University of Notre Dame Press, 2003. <br>Meilaender, Gilbert, <i>Neither Beast nor God: The Dignity of the Human Person</i>, New York, Encounter, 2009. <br>Sandel, Michael J., <i>The Case against Perfection: Ethics in the Age of Genetic Engineering</i>, Cambridge, Belknap of Harvard University Press, 2007. <br>Soulen, R. Kendall, and Linda Woodhead, <i>God and Human Dignity</i>, Grand Rapids, Eerdmans, 2006. <br>Wolterstorff, Nicholas, <i>Justice Rights and Wrongs</i>, Princeton, Princeton University Press, 2008.
<b>פרק ז: הפוליטיקה של החופש</b> <br>אלעזר, דניאל י׳ (עורך), <b>עם ועדה: המסורת המדינית היהודית והשלכותיה לימינו</b>, ירושלים: ראובן מס, תשנ״א. <br>אלעזר, דניאל י׳, וסטיוארט כהן, <b>עדת בני ישראל: ההתארגנות המדינית היהודית מתקופת המקרא ועד ימינו</b>, ירושלים: ראובן מס, תשנ״ז. <br>ברמן, יהושע, <b>נבראו שווים: כיצד פרץ המקרא את המחשבה המדינית הקדומה</b>, מאנגלית: צור ארליך, תל אביב: ידיעות ספרים, 2013. <br>טלמון, יעקב, <b>ראשיתה של הדמוקרטיה הטוטליטרית</b>, תל אביב: דביר, תשט״ו. <br>Acton, Lord, <i>Selected Writings of Lord Acton</i>, ed. J. Rufus Fears, Indianapolis, LibertyClassics, 1985–1988. <br>Cohen, Stuart, <i>The Three Crowns: Structures of Communal Politics in Early Rabbinic Jewry</i>, Cambridge, Cambridge University Press, 1990. <br>Elazar, Daniel Judah, <i>Covenant and Civil Society: The Constitutional Matrix of Modern Democracy</i>, New Brunswick, Transaction, 1998. <br>Elazar, Daniel Judah, <i>Covenant and Commonwealth</i>, New Brunswick, Transaction, 1996. <br>Elazar, Daniel Judah<i>, Covenant and Constitutionalism: The Great Frontier and the Matrix of Federal Democracy</i>, New Brunswick, Transaction, 1997. <br>Elazar, Daniel Judah, <i>Covenant and Polity in Biblical Israel: Biblical Foundations and Jewish Expressions</i>, New Brunswick, Transaction, 1995. <br>Elazar, Daniel Judah, <i>Covenant in the Nineteenth Century: The Decline of an American Political Tradition</i>, Lanham, Rowman & Littlefield, 1994. <br>Elazar, Daniel Judah, <i>The Covenant Tradition in Politics</i>, New Brunswick, Transaction, 1995. <br>Elazar, Daniel Judah, and John Kincaid, <i>Covenant and Polity</i>, Philadelphia, Center for the Study of Federalism, Temple University, 1979. <br>Hayek, Friedrich A. Von, <i>The Constitution of Liberty</i>, Chicago, University of Chicago Press, 1960. <br>Hayek, Friedrich A. Von, and William Warren Bartley, <i>The Fatal</i> <i>Conceit: The Errors of Socialism</i>, Chicago, University of Chicago Press, 1989. <br>Hill, Christopher, <i>The English Bible and the Seventeenth-Century Revolution</i>, London, Allen Lane, 1993. <br>Hill, Christopher, <i>Milton and the English Revolution</i>, New York, Viking Press, 1977. <br>Hill, Christopher, <i>The World Turned Upside Down: Radical Ideas during the English Revolution</i>, New York, Viking Press, 1972. <br>Miller, Perry, <i>The New England Mind: The Seventeenth Century</i>, Cambridge, Harvard University Press, 1954. <br>Nelson, Eric<i>, The Hebrew Republic: Jewish Sources and the Transformation of European Political Thought</i>, Cambridge, Harvard University Press, 2010. <br>Plamenatz, John Petrov, <i>Man and Society, Political and Social Theory</i>, New York, McGraw-Hill, 1963. <br>Rosenblatt, Jason P., <i>Renaissance England׳s Chief Rabbi: John Selden</i>, New York, Oxford University Press, 2006. <br>Sacks, Jonathan, <i>The Home We Build Together</i>, London, Continuum, 2009. <br>Sacks, Jonathan, <i>The Politics of Hope</i>, London, Jonathan Cape, 1997.
<b>פרק ח: מוסר</b> <br>מקינטאייר, אלסדייר, <b>מֵעֵבֶר למידה הטובה</b>, מאנגלית: יונתן לוי, ירושלים: שלם, תשס״ז. <br>רידלי, מאט, <b>מוצא המידות הטובות</b>, תל אביב: זמורה ביתן, 2000. <br>Axelrod, Robert, <i>The Evolution of Co-operation</i>, London, Penguin, 1990. <br>Baggett, David, and Jerry L. Walls, <i>Good God: The Theistic Foundations of Morality</i>, New York, Oxford University Press, 2011. <br>Garcia, Robert K., and Nathan L. King, <i>Is Goodness without God Good Enough? A Debate on Faith, Secularism, and Ethics</i>, Lanham, Rowman & Littlefield, 2009. <br>Harris, Sam, <i>The Moral Landscape: How Science Can Determine Human Values</i>, New York, Free Press, 2010. <br>Hauser, Marc D., <i>Moral Minds: How Nature Designed Our Universal Sense of Right and Wrong</i>, New York, Ecco, 2006. <br>Stout, Jeffrey, <i>The Flight from Authority: Religion, Morality, and the Quest for Autonomy</i>, Notre Dame, University of Notre Dame Press, 1981. <br>Waal, Frans de, <i>The Age of Empathy: Nature׳s Lessons for a Kinder Society</i>, New York, Harmony, 2009. <br>Wade, Nicholas, <i>The Faith Instinct: How Religion Evolved and Why It Endures</i>, New York, Penguin, 2009. <br>Walzer, Michael, <i>Interpretation and Social Criticism</i>, Cambridge, Harvard University Press, 1987. <br>Walzer, Michael, <i>Thick and Thin: Moral Argument at Home and Abroad</i>, Notre Dame, University of Notre Dame Press, 1994. <br>Wright, Robert, <i>The Moral Animal: The New Science of Evolutionary Psychology</i>, New York, Pantheon, 1994.
<b>פרק ט: מערכות יחסים</b> <br>בובר, מרדכי מרטין, ״אני־אתה״, בתוך בובר, <b>בסוד שיח: על האדם ועמידתו נוכח ההוויה</b>, מגרמנית: צבי וויסלבסקי, ירושלים: מוסד ביאליק, תשי״ט, עמ׳ 3–103. <br>Barton, Stephen C., <i>The Family in Theological Perspective</i>, Edinburgh, T. & T. Clark, 1996. <br>Browning, Don S., M. Christian Green, and John Witte, <i>Sex, Marriage, and Family in World Religions</i>, New York, Columbia Univeristy Press, 2006. <br>Broyde, Michael J., and Michael Ausubel, <i>Marriage, Sex, and Family in Judaism</i>, Lanham, Rowman & Littlefield, 2005. <br>Farley, Margaret A., <i>Just Love: A Framework for Christian Sexual Ethics</i>, New York, Continuum, 2006. <br>George, Robert P., and Jean Bethke Elshtain, <i>The Meaning of</i> <i>Marriage: Family, State, Market, and Morals</i>, Dallas, Spence Publishing, 2006. <br>Macmurray, John, <i>The Form of the Personal</i>, London, Faber, 1961. <br>Macmurray, John, <i>Persons in Relation</i>, Atlantic Highlands, Humanities, 1979. <br>Mount, Ferdinand, <i>The Subversive Family: An Alternative History of Love and Marriage</i>, New York, Free Press, 1992. <br>Rogers, Carl R., <i>On Becoming a Person: A Therapist׳s View of Psychotherapy</i>, Boston, Houghton Mifflin, 1961. <br>Ross, Jacob Joshua, <i>The Virtues of the Family</i>, New York, Free Press, 1994. <br>Waal, Anastasia de, <i>Second Thoughts on the Family</i>, London, Civitas, Institute for the Study of Civil Society, 2008. <br>Wilson, James Q<i>., The Marriage Problem: How Our Culture Has Weakened Families</i>, New York, HarperCollins, 2002. <br>Witte, John, <i>From Sacrament to Contract: Marriage, Religion, and Law in the Western Tradition</i>, Louisville, Westminster John Knox, 1997. <br>Witte, John, and Eliza Ellison, <i>Covenant Marriage in Comparative Perspective</i>, Grand Rapids, Eerdmans, 2005.
<b>פרק י: חיים בעלי משמעות</b> <br>אמונס, רוברט א׳, <b>תודה! (מחקר מדעי חדש מוכיח: הכרת תודה תגרום לכם להיות מאושרים יותר)</b>, מאנגלית: מרינה גרוסלרנר, תל אביב: מטר, 2008. <br>בן־שחר, טל, <b>אושר אפשרי: איך להפסיק לרדוף אחר השלמות ולהתחיל לחיות חיים מאושרים יותר, </b>מאנגלית: עידית שורר, תל אביב: מטר, 2009. <br>בן־שחר, טל, <b>באושר ובאושר: כיצד לחיות חיי סיפוק ושמחה. פסיכולוגיה חיובית בחיי היומיום,</b> מאנגלית: עידית שורר, תל אביב: מטר, 2008. <br>גילברט, דניאל טוד, <b>להיתקל באושר</b>, מאנגלית: אסף כהן, תל אביב: מטר, 2007. <br>הדלאי לאמה והווארד קטלר, <b>אמנות האושר</b>, מאנגלית: ענבל עמית, רעננה: הדים, 1999. <br>ליובומירסקי, סוניה, <b>הדרך אל האושר: תוכנית פעולה לחיים שמחים</b>, מאנגלית: קטיה בנוביץ׳, אור יהודה: כנרת זמורה ביתן דביר, 2011. <br>סליגמן, מרטין, <b>אושר אמיתי: הגשמה עצמית באמצעות פסיכולוגיה חיובית</b>, מאנגלית: יעל זיסקינד־קלר, בן שמן: מודן, 2005. <br>ראסל, ברטרנד, <b>כיבוש האושר</b>, מאנגלית: חדוה רותם, תל אביב: אחיאסף, 1970. <br>רובין, גרטשן,<b> פרויקט האושר: או מדוע ביליתי שנה שלמה בניסיונות לשיר כל בוקר, לנקות את הארונות, לריב נכון, לקרוא את כתבי אריסטו, ובאופן כללי ליהנות יותר מהחיים</b>, מאנגלית: לינדה פניאס־אוחנה, ירושלים: כתר, 2011.‬ <br>ריקאר, מאתייה, <b>בזכות האושר</b>, מצרפתית: דן דאור, תל אביב: חרגול, 2006. <br>Bok, Derek Curtis, <i>The Politics of Happiness: What Government Can Learn from the New Research on Well-Being</i>, Princeton, Princeton University Press, 2010. <br>Bok, Sissela, <i>Exploring Happiness: From Aristotle to Brain Science</i>, New Haven, Yale University Press, 2010. <br>Brümmer, Vincent, and Marcel Sarot, <i>Happiness, Well-Being and the Meaning of Life: A Dialogue of Social Science and Religion</i>, Kampen, Kok Pharos Publishing House, 1996. <br>Cahn, Steven M., and Christine Vitrano, <i>Happiness: Classic and Contemporary Readings in Philosophy</i>, Oxford, Oxford University Press, 2007. <br>Charry, Ellen T., <i>God and the Art of Happiness</i>, Grand Rapids, Eerdmans, 2010. <br>Diener, Ed, and Robert Biswas-Diener, <i>Happiness: Unlocking the Mysteries of Psychological Wealth</i>, Malden, Blackwell, 2008. <br>Graham, Carol, <i>Happiness Around the World: The Paradox of Happy Peasants and Miserable Millionaires</i>, Oxford, Oxford University Press, 2009. <br>Haidt, Jonathan<i>, The Happiness Hypothesis: Finding Modern Truth in Ancient Wisdom</i>, New York, Basic, 2006. <br>Hanson, Rick, and Richard Mendius, <i>Buddha׳s Brain: The Practical Neuroscience of Happiness, Love and Wisdom</i>, Oakland, New Harbinger Publications, 2009. <br>Hecht, Jennifer Michael, <i>The Happiness Myth: The Historical Antidote to What Isn׳t Working Today</i>, New York, HarperOne, 2008. <br>Layard, P. Richard G., <i>Happiness: Lessons from a New Science</i>, London, Penguin, 2006. <br>McMahon, Darrin M., <i>Happiness: A History</i>, New York, Atlantic Monthly, 2006. <br>Minirth, Frank B., and Paul D. Meier, <i>Happiness Is a Choice: The</i> <i>Symptoms, Causes, and Cures of Depression</i>, Grand Rapids, Baker, 2007. <br>Nettle, Daniel, <i>Happiness: The Science behind Your Smile</i>, Oxford, Oxford University Press, 2005. <br>Seligman, Martin E. P., <i>Learned Optimism</i>, New York, Pocket, 1998. <br>Tirosh-Samuelson, Hava, <i>Happiness in Premodern Judaism: Virtue, Knowledge, and Well-Being</i>, Cincinnati, Hebrew Union College, 2003. <br>Twerski, Abraham J., <i>Happiness and the Human Spirit: The Spirituality of Becoming the Best You Can Be</i>, Woodstock, Jewish Lights Publishers, 2007.
<b>פרק יא: דרווין; אבולוציה ובריאה</b> <br>אביעזר, נתן, <b>אמונה בעידן המדע</b>, מאנגלית: דוד אביעזר וחוה רוטמן, רמת גן: תשס״ט. <br>לרסון, אדוארד ג׳, <b>קיץ לאלים: משפט סקופס והוויכוח המתמשך בארצות הברית על דת ומדע</b>, מאנגלית: דני אמיר, תל אביב: משכל, 2005. <br>Alexander, Denis, <i>Creation or Evolution: Do We Have to Choose?</i> Oxford, Monarch, 2008. <br>Alexander, Denis, <i>Rebuilding the Matrix: Science and Faith in the 21st Century</i>, Grand Rapids, Zondervan, 2003. <br>Barbour, Ian G., <i>When Science Meets Religion: Enemies, Strangers, or Partners?</i> San Francisco, HarperSanFrancisco, 2000. <br>Brown, William P., <i>The Ethos of the Cosmos: The Genesis of <br>Moral Imagination in the Bible</i>, Grand Rapids, Eerdmans, 1999. <br>Cantor, G. N., and Marc Swetlitz, <i>Jewish Tradition and the Challenge of Darwinism</i>, Chicago, University of Chicago Press, 2006. <br>Collins, Francis S., <i>The Language of God: A Scientist Presents Evidence for Belief</i>, Detroit, Thomson/Gale, 2007. <br>Dowd, Michael, <i>Thank God for Evolution: How the Marriage of Science and Religion Will Transform Your Life and Our World</i>, New York, Viking, 2008. <br>Goodman, Lenn Evan, <i>Creation and Evolution</i>, London, Routledge, 2010. <br>Haught, John F., <i>God after Darwin: A Theology of Evolution</i>, Boulder, Westview, 2008. <br>Haught, John F., <i>Making Sense of Evolution: Darwin, God, and the Drama of Life</i>, Louisville, Westminster John Knox, 2010. <br>Haught, John F., <i>Science and Religion: From Conflict to Conversation</i>, New York, Paulist, 1995. <br>Hayward, Alan, <i>Creation and Evolution</i>, Minneapolis, Bethany House, 1995. <br>Larson, Edward J., <i>The Creation-Evolution Debate: Historical Perspectives</i>, Athens, University of Georgia, 2007. <br>Larson, Edward J<i>., Trial and Error: The American Controversy over Creation and Evolution</i>, New York, Oxford University Press, 2003. <br>Miller, Kenneth R., <i>Finding Darwin׳s God: A Scientist׳s Search for Common Ground between God and Evolution</i>, New York, Cliff Street, 1999. <br>Miller, Kenneth R., <i>Only a Theory: Evolution and the Battle for America׳s Soul</i>, New York, Viking Penguin, 2008. <br>Newell, Norman Dennis, <i>Creation and Evolution: Myth or Reality?</i> New York, Columbia University Press, 1982. <br>Polkinghorne, John, <i>An Evolving Creation</i>, Edinburgh, University of Edinburgh, Institute for Advanced Studies in the Humanities, 2009. <br>Ruse, Michael, <i>But</i> <i>Is It Science? The Philosophical Question in the Creation/Evolution Controversy,</i> Buffalo, Prometheus Books, 1988. <br>Ruse, Michael, <i>The Evolution-Creation Struggle</i>, Cambridge, Harvard University Press, 2005. <br>Sarfati, Jonathan D., and Mike Matthews, <i>Refuting Evolution 2</i>, Green Forest, Master, 2002. <br>Scott, Eugenie Carol, <i>Evolution vs. Creationism: An Introduction</i>, Westport, Greenwood, 2004. <br>Slifkin, Nosson, <i>The Challenge of Creation: Judaism׳s Encounter with Science, Cosmology, and Evolution</i>, Ramat Bet Shemesh, Zoo Torah, 2006. <br>Slifkin, Nosson, <i>The Science of Torah: The Reflection of Torah in the Laws of Science, the Creation of the Universe and the Development of Life</i>, Southfield, Targum, 2001. <br>Stove, D. C., <i>Darwinian Fairytales: Selfish Genes, Errors of Heredity, and Other Fables of Evolution</i>, New York, Encounter, 2007. <br><b>הדת בעיני חוקרי מוח ודרוויניסטים<b/> <br>Atran, Scott, <i>In Gods We Trust: The Evolutionary Landscape of Religion</i>, Oxford, Oxford University Press, 2002. <br>Beauregard, Mario, and Denyse O׳Leary, <i>The Spiritual Brain: A Neuroscientist׳s Case for the Existence of the Soul</i>, New York, HarperOne, 2007. <br>Boyer, Pascal, <i>Religion Explained: The Evolutionary Origins of Religious Thought</i>, New York, Basic, 2001. <br>Feierman, Jay R., <i>The Biology of Religious Behavior: The Evolutionary Origins of Faith and Religion</i>, Santa Barbara, Praeger/ABC־CLIO, 2009. <br>Hamer, Dean H., <i>The God Gene: How Faith Is Hardwired into Our Genes</i>, New York, Doubleday, 2004. <br>McNamara, Patrick, <i>The Neuroscience of Religious Experience</i>, Cambridge, Cambridge University Press, 2009. <br>Newberg, Andrew B., and Mark Robert Waldman, <i>Born to Believe: God, Science, and the Origin of Ordinary and Extraordinary Beliefs</i>, New York, Free Press, 2007. <br>Newberg, Andrew B., and Mark Robert Waldman, <i>How God Changes Your Brain: Breakthrough Findings from a Leading Neuroscientist</i>, New York, Ballantine, 2009. <br>Newberg, Andrew B., Eugene G. D׳Aquili, and Vince Rause, <i>Why God Won׳t Go Away: Brain Science and the Biology of Belief</i>, New York, Ballantine, 2001. <br>Tremlin, Todd, <i>Minds and Gods: The Cognitive Foundations of Religion</i>, New York, Oxford University Press, 2006. <br>Wade, Nicholas, <i>The Faith Instinct: How Religion Evolved and Why It Endures</i>, New York, Penguin, 2009. <br>Wilson, David Sloan, <i>Darwin׳s Cathedral: Evolution, Religion, and the Nature of Society</i>, Chicago, University of Chicago Press, 2007.
<b>פרק יב: בעיית הרע</b> <br>Adams, Marilyn McCord, and Robert Merrihew Adams, <i>The Problem of Evil</i>, Oxford, Oxford University Press, 1990. <br>Bernstein, Richard J., <i>Radical Evil: A Philosophical Interrogation</i>, Cambridge, Polity, 2002. <br>Feinberg, John S., <i>The Many Faces of Evil: Theological Systems and the Problems of Evil</i>, Wheaton, Crossway, 2004. <br>Hick, John, <i>Evil and the God of Love</i>, New York, Harper & Row, 1978. <br>Inwagen, Peter van<i>, The Problem of Evil: The Gifford Lectures Delivered in the University of St Andrews in 2003</i>, Oxford, Clarendon, 2006. <br>Kelly, Joseph F., <i>The Problem of Evil in the Western Tradition: From the Book of Job to Modern Genetics</i>, Collegeville, Liturgical, 2002. <br>Larrimore, Mark J., <i>The Problem of Evil: A Reader</i>, Oxford, Blackwell, 2001. <br>Matuštík, Martin Joseph, <i>Radical Evil and the Scarcity of Hope: Postsecular Meditations</i>, Bloomington, Indiana University Press, 2008. <br>Nadler, Steven M<i>., The Best of All Possible Worlds: A Story of Philosophers, God, and Evil</i>, New York, Farrar, Straus and Giroux, 2008. <br>Neiman, Susan, <i>Evil in Modern Thought: An Alternative History of Philosophy</i>, Princeton, Princeton University Press, 2002. <br>Patterson, David, and John K. Roth, <i>Fire in the Ashes: God, Evil, and the Holocaust</i>, Seattle, University of Washington, 2005. <br>Plantinga, Alvin, <i>God, Freedom, and Evil</i>, Grand Rapids, Eerdmans, 1977. <br>Rorty, Amélie, <i>The Many Faces of Evil: Historical Perspectives</i>, London, Routledge, 2001. <br>Urban, Linwood, and Douglas N. Walton, <i>The Power of God: Readings on Omnipotence and Evil</i>, New York, Oxford University Press, 1978. <br>Wright, N. T., <i>Evil and the Justice of God</i>, Downers Grove, InterVarsity Press, 2006.
<b>פרק יג: כשהדת משרכת דרכיה</b> <br>טלמון, יעקב, <b>ראשיתה של הדמוקרטיה הטוטליטרית</b>, תל אביב: דביר, תשט״ו. <br>כהן, נורמן, <b>בעקבות המילניום: מילנריאנים מהפכנים ואנרכיסטים מיסטיקנים בימי הביניים</b>, מאנגלית: יוסי מילוא, ירושלים: מוסד ביאליק, 2003. <br>Armstrong, Karen, <i>The Battle for God</i>, New York, Alfred A. Knopf, 2000. <br>Avalos, Hector, <i>Fighting Words: The Origins of Religious Violence</i>, Amherst, Prometheus Books, 2005. <br>Baumeister, Roy F., <i>Evil: Inside Human Cruelty and Violence</i>, New York, W. H. Freeman, 1997. <br>Beck, Aaron T., <i>Prisoners of Hate: The Cognitive Basis of Anger, Hostility, and Violence</i>, New York, HarperCollins, 1999. <br>Girard, René, <i>The Scapegoat</i>, Baltimore, Johns Hopkins University Press, 1986. <br>Girard, René, <i>Violence and the Sacred</i>, Baltimore, Johns Hopkins University Press, 1977. <br>Juergensmeyer, Mark, <i>Terror in the Mind of God: The Global Rise of Religious Violence</i>, Berkeley, University of California Press, 2000. <br>Kimball, Charles, <i>When Religion Becomes Evil</i>, San Francisco, Harper San Francisco, 2002. <br>Meyer, Marvin W., and Wolf-Peter Funk, <i>The Nag Hammadi Scriptures</i>, New York, HarperOne, 2007. <br>Nelson-Pallmeyer, Jack, <i>Is Religion Killing Us? Violence in the Bible and the Quran</i>, London, Continuum, 2003. <br>Pagels, Elaine H., <i>The Gnostic Gospels</i>, New York, Random House, 1979. <br>Pagels, Elaine H., <i>The Origin of Satan</i>, New York, Random House, 1995. <br>Reich, Walter, <i>Origins of Terrorism: Psychologies, Ideologies, Theologies, States of Mind</i>, Washington, DC, Woodrow Wilson Center, 1998. <br>Schwartz, Regina M., <i>The Curse of Cain: The Violent Legacy of Monotheism</i>, Chicago, University of Chicago Press, 1997. <br>Volf, Miroslav, <i>Exclusion and Embrace: A Theological Exploration of Identity, Otherness, and Reconciliation</i>, Nashville, Abingdon, 1996. <br>Volkan, Vamik D., <i>The Need to Have Enemies and Allies: From Clinical Practice to International Relationships</i>, Northvale, Jason Aronson, 1988.
<b>פרק יד: למה אלוהים? קוסמולוגיה</b> <br>שרדר, ג׳רלד, <b>המדע והאל: השתלבות חכמת המדע וחכמת התנ״ך, </b>מאנגלית: נילי לנדסברגר, ירושלים: כתר, 2001. <br>Barrow, John D., and Frank J. Tipler, <i>The Anthropic Cosmological Principle</i>, Oxford, Oxford University Press, 1986. <br>Davies, P. C. W., <i>The Cosmic Blueprint</i>, New York, Unwin Paperbacks, 1989. <br>Davies, P. C. W., <i>God and the New Physics</i>, New York, Simon & Schuster, 1983. <br>Davies, P. C. W., <i>The Goldilocks Enigma: Why Is the Universe Just Right for Life?</i> Boston, Houghton Mifflin, 2008. <br>Davies, P. C. W., <i>The Mind of God: The Scientific Basis for a Rational World</i>, New York, Touchstone/Simon & Schuster, 1993. <br>Rees, Martin J., <i>Just Six Numbers: The Deep Forces that Shape the Universe</i>, New York, Basic, 2000. <br>Rees, Martin J., <i>Our Cosmic Habitat</i>, Princeton, Princeton University Press, 2003. <br>Schroeder, Gerald L., <i>Genesis and the Big Bang: The Discovery of Harmony between Modern Science and the Bible</i>, New York, Bantam, 1990. <br>Schroeder, Gerald L., <i>God According to God: A Physicist Proves We׳ve Been Wrong about God All Along</i>, New York, HarperOne, 2009. <br>Schroeder, Gerald L., <i>The Hidden Face of God: How Science Reveals the Ultimate Truth</i>, New York, Free Press, 2001. <br>Spitzer, Robert J., <i>New Proofs for the Existence of God: Contributions of Contemporary Physics and Philosophy</i>, Grand Rapids, Eerdmans, 2010. <br>סוציולוגיה <br>Froese, Paul, and Christopher Bader, <i>America׳s Four Gods: What We Say about God</i> – <i>& What That Says about Us</i>, New York, Oxford University Press, 2010. <br>Putnam, Robert D., <i>Bowling Alone: The Collapse and Revival of American Community</i>, New York, Simon & Schuster, 2000. <br>Putnam, Robert D., David E. Campbell, and Shaylyn Romney Garrett, <i>American Grace: How Religion Divides and Unites Us</i>, New York, Simon & Schuster, 2010. <br>Roof, Wade Clark, <i>A Generation of Seekers: The Spiritual</i> <i>Journeys of the Baby Boom Generation</i>, San Francisco, Harper San Francisco, 1993. <br>Roof, Wade Clark, <i>Spiritual Marketplace: Baby Boomers and the Remaking of American Religion</i>, Princeton, Princeton University Press, 1999. <br>Stout, Jeffrey, <i>Blessed Are the Organized: Grassroots Democracy in America</i>, Princeton, Princeton University Press, 2010. <br>Wuthnow, Robert, <i>Acts of Compassion: Caring for Others and Helping Ourselves</i>, Princeton, Princeton University Press, 1991. <br>Wuthnow, Robert, <i>Boundless Faith: The Global Outreach of American Churches</i>, Berkeley, University of California Press, 2009. <br>Wuthnow, Robert, <i>Sharing the Journey: Support Groups and America׳s New Quest for Community</i>, New York, Free Press, 1994. <br><b>תחיית הדת בזמננו</b> <br>Berger, Peter L., <i>The Desecularization of the World: Resurgent Religion and World Politics</i>, Washington, DC, Ethics and Public Policy Center, 1999. <br>Berger, Peter L., Grace Davie, and Effie Fokas, <i>Religious America, Secular Europe? A Theme and Variations</i>, Aldershot, Ashgate, 2008. <br>Casanova, José, <i>Public Religions in the Modern World</i>, Chicago, University of Chicago Press, 1994. <br>Juergensmeyer, Mark, <i>Global Rebellion: Religious Challenges to the Secular State, from Christian Militias to Al Qaeda</i>, Berkeley, University of California Press, 2008. <br>Lilla, Mark, <i>The Stillborn God: Religion, Politics, and the Modern West</i>, New York, Knopf, 2007. <br>Micklethwait, John, and Adrian Wooldridge, <i>God Is Back: How the Global Revival of Faith Is Changing the World</i>, New York, Penguin, 2009. <br>Norris, Pippa, <i>Sacred and Secular: Religion and Politics Worldwide</i>, New York, Cambridge University Press, 2006. <br>Thomas, Scott, <i>The Global Resurgence of Religion and the Trans-formation of International Relations: The Struggle for the Soul of the Twenty-First Century</i>, New York, Palgrave Macmillan, 2005.
