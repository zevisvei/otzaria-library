<h1>חזון איש, אמונה ובטחון</h1>
אברהם ישעיהו קרליץ
<h2>פרק א</h2>
<h3>א.</h3>
מִדַּת הָאֱמוּנָה הִיא נְטִיָּה דַּקָּה מֵעֲדִינוּת הַנֶפֶשׁ.
אִם הָאָדָם הוּא בָּעַל נֶפֶשׁ, וּשְׁעָתוֹ שְׁעַת הַשְׁקֵט, חָפְשִׁי מֵרַעֲבוֹן תַּאֲוָנִי, וְעֵינוֹ מַרְהִיבָה מִמַּחֲזֶה שָׁמַיִם לָרוּם, וְהָאָרֶץ לָעֹמֶק, הוּא נִרְגָּשׁ וְנִדְהַם, כִּי הָעוֹלָם נִדְמֶה לְפָנָיו כְּחִידָה סְתוּמָה, כְּמוּסָה וְנִפְלָאָה, וְהַחִדָּה הַזֹּאת מְלַפֶּפֶת אֶת לְבָבוֹ וּמוֹחוֹ, וְהוּא כְּמִתְעַלֵּף, לֹא נִשְׁאַר בּוֹ רוּחַ חַיִּים, בִּלְתִּי אֶל הַחִידָה כֹּל מַעְיָנוֹ וּמְגַמָּתוֹ, וְדַעַת פִּתְרוֹנָהּ כָלְתָה נַפְשׁוֹ, וְנִבְחַר לוֹ לָבוֹא בְּאֵשׁ וּבַמַּיִם בִּשְׁבִילָהּ, כִּי מַה לוֹ וְלַחַיִּים, אִם הַחַיִים הַנְּעִימִים הָאֵלּוּ נַעֲלָמִים מִמֶּנּוּ תַּכְלִית הַהֶעְלֵם, וְנַפְשׁוֹ סְחַרְחָרָה וְאָבֵלָה וּכְמֵהָה לְהָבִין סוֹדָהּ וְלָדַעַת שָׁרְשָׁהּ וְהַשְּׁעָרִים נִנְעֲלוּ. הַאֻמְנָם הֶעָדִין הַזֶּה פְּצָעָיו לֹא חֻבָּשׁוּ עֲדַיִן, וְהִנֵּה הוּכָּה הַכֵּה וּפָצוֹעַ, כִּי לִבּוֹ רָאָה הַרְבֵּה מֵעִיּוּן הַבְּחִינָה אָשֶׁר תַּחַת הַשֶּׁמֶשׁ, אוֹתָן הַבְּחִינוֹת הַמַּרְאוֹת בַּעֲלִיל, כִּי הָעוֹלָם שֶּׁלְּפָנָיו, נִבְנָה בְּתָכְנִית מְעוּבָּדָה וּמְחוּשָבָה מֵרֹאשׁ, וּכְאִלּוּ מְהַנְדֵּס חֲכַם צִיֵּר לְפָנָיו אֶת הָעוֹלָם בְּטֶרֶם נִבְרָא וּפָגַע בְּעִכּוּבִים מַכְרִיעִים עַל כָּל שַׁעַל וְשַׁעַל, אֲבָל מִרְצוֹ הַגָּדוֹל עָמַד לוֹ לְהָסִיר כֹּל הַמִּכְשׁוֹלִים אַחַת לְאַחַת.
וּמַה נֶהְדָּר הַמַּרְאֶה, וּמַה נִפְלְאָה תָּכְנִיתוֹ שֶׁל בֶּן הָאָדָם, רָאָה הַתּוֹכֵן שֶׁאִי אֶפְשָׁר לוֹ לִהְיוֹת בֶּן אָדָם בְּאוֹתוֹ הַכֶּתֶר שֶׁהִכְתִּיר תַּחַת הַשֶּׁמֶשׁ, אִם לֹא תִּהיֶינָה לוֹ יְדִיעוֹת מְפֹרָטוֹת מֵהַנִּמְצָא בְּעוֹלָמוֹ מֵהַדּוֹמְמִים וְהַצּוֹמְחִים וְהַמּוּצָקִים לְמִינֵיהֶם, וּבִלְעֲדֵי הַיְדִיעוֹת הָאֵלּוּ אֵין כֹּל חַיִּים לִמְכוֹנַת הָאָדָם, חָשַׁב הַתּוֹכֵן וְהִמְצִיא בְּמַחֲשַׁבְתּוֹ מְכוֹנָה, אָשֶׁר בְּאֶמְצָעוּת הָאוֹרָה יָגִיבוּ כֹּל הַנִּמְצָאִים עַל פְּנֵי הָאֲדָמָה עַל הַמְּכוֹנָה הַהִיא, אִישׁ אִישׁ בְּגָוֶן מְיֻחָד, וַיָּשֶׂם בִּפְנֵי הָאָדָם שְׁתֵּי מְכוֹנוֹת, אַחַת בִּימִין וְאַחַת בִּשְׂמֹאל, וְאָנוּ רְגִילִים לִקְרוֹא אֶת הַמְּכוֹנָה 'עַיִן', עַיִן יְמָנִית וְעַיִן שְׂמָאלִית.
כַּמָּה מִן הַחָכְמָה יֵשׁ בַּעַיִן, לֹא תִשְׂבַּע עַיִן לִרְאוֹת וְאוֹזֶן לִשְׁמוֹעַ, וְדוֹר אַחַר דּוֹר יוֹסִיפוּ חֲכָמִים לַּדַּעַת, וּנְבוֹנִים לְהָבִין, אֶת אוֹצְרֵי הַחָכְמָה הַצְּפוּנָה בִּיצִירַת הָעָיִן, וְאֵת תַּכְלִיתָהּ לֹא הִגִּיעוּ.
<h3>ב.</h3>
וּמַה בֶּצַע אִם תְּמַלֵּא עַיִן לִרְאוֹת, אִם זֶה הַנִּבְרָא הַנִּקְרָא אָדָם יִהְיֶה נְטוּל כֹּחַ הַתְּנוּעָה וְלֹא יוּכַל לְהָנִיעַ דָּבָר מִמְּקוֹמוֹ, שָׂם הַבּוֹרֵא לִבּוֹ לַזֶּה, וַיְתַּקֵּן לוֹ שְׁתֵּי יָדַיִם מִימִינוֹ וּמִשְּׂמֹאלוֹ, וְיַחֲלֹק כֹּל יָד לִפְרָקִים רַבִּים וְכָל פֶּרֶק סוֹבֵב עַל צִירוֹ לִקְבֹּעַ בּוֹ כֹּחַ שִׁמּוּשִׁי קַל וּמזוּרַז, וְיוֹסֶף בְּסוֹפָהּ מַקְלוֹת מְפֻצָּלוֹת חֲמֵשֶׁת חֲמֵשֶׁת בְּכָל יָד אָשֶׁר אֲנַחְנוּ קוֹרְאִים אוֹתָן אֶצְבָּעוֹת. עוֹד נִתַּן בָּהֶן כֹּחַ הַמִּשּׁוּשׁ לְהַבְחִין בֵּין קַר לְחַם, בֵּין יָבֵשׁ לַּלַּח, בֵּין רַךְ לְקָשֶׁה, הַכּל כְּפִי הַצוֹרֵךְ לְסֵדֶר הַחַיִים עַל פְּנֵי חָלֶד.
וּמַה יִּתְרוֹן לָאָדָם אִם כְּבָר חוּנַן בְּעֵינַיִם לִרְאוֹת וְיָדַיִם לְמַשֵּׁשׁ, אִם הָאָדָם עַצְמוֹ לֹא יוּכַל לָזוּז מִמְּקוֹמוֹ, וַיִּיצֶר לוֹ שְׁתֵּי רַגְלָיִם לָלֶכֶת בָּהֶן עַל פְּנֵי הָאָרֶץ, וְהַכֹּל יָּפֶה עָשָׂה, בְּחָכְמָה וּתְבוּנָה, הַשְׂכֵּל וְדַעַת.
וּמַה יוֹעִילוּ עֵינַיִם, יָדַיִם וְרַגְלַיִם, אִם הֵם פְּגָרִים מֵתִים וְרוּחַ אֵין בָּהֶן, וַיִּפַּח בְּאַפּוֹ רוּחַ חַיִּים, כָּמוּס סוֹדָהּ מֵאִתָּנוּ, עֲלוּמָה חִידָתָהּ, אֲבָל עֵדִים אֲנַחְנוּ גַּם בְּנֵי אָדָם גַּם בְּנֵי אִישׁ, כִּי יֶשְׁנָהּ וְנִמְצָאָה הִיא, חַיָהּ וְקַיָּמָה, וּבְהַמְצָאָה אָנוּ נִמְצָאִים, וּבְקִיּוּמָהּ אָנוּ קַיָּמִים, וְאָנוּ קוֹרְאִים לָהּ שְׁמוֹת, נֶפֶשׁ, רוּחַ, נְשָׁמָה, הַכּל בְּהֶרְגֵּשׁ מֵרָחוֹק וְאֵין אָנוּ יוֹדְעִים מַה הִיא.
וְאָמְנָם הַרְבֵּה מִמַּרְהִיבֵי עַיִן וּמַפְלִּיאֵי לֵב בְּגוּף הָאָדָם אֵבָרָיו וּפְרָקָיו לְהַחֲזִיק אֶת רוּחַ הַחַיִים בְּגוּף הַגֶּשֶׁם, תָּכְנִית הַבָּשָׂר וְהָעֲצָמוֹת וּמְרוּצַת הַדָּם בְּכָל עוֹרְקָיו הַמְהַוִּים אֶת הַחַיִים, וְהַדָּם הוּא הַנֶפֶשׁ הַחַיָּה בָּאָדָם.
וְאָמְנָם אַחֲרֵי שֶּׁנַּעֲשָׂה הָאָדָם עֲדַיִן אֵין קִיּוּמוֹ נֶאֱמָן, כִּי חַיָּיו תְּלוּיִים בְּמָזוֹן תְּמִידִי הַמְּחַדֵשׁ דָּמוֹ בְּקִרְבּוֹ, וַאֲשֶׁר לְזֹאת סִדְרוּ מַעֲשֵׂה בְרֵאשִׁית דְּגַּן תִּירוֹשׁ וְיִצְהָר וְצֶמַח הָאֲדָמָה וְעֵץ פְּרִי מִינִים רַבִּים אֵין מִסְפָּר, וְכָל אֶחָד מֵהֶם אָצוּר מִכֹּחוֹת שׁוֹנִים הַמַּתְאִימִים לְמָזוֹן הָאָדָם, לְהַבְרִיאוֹ, לְהַשְׁקוֹת עַצְמוֹתָיו וּלְהַחֲיוֹת נַפְשׁוֹ עַל פְּנֵי הָאָרֶץ, וּכְּבָר זָּכָה הָאָדָם לִלְמוֹד תּוֹרָה וְדַעַת פְּלִיאוֹת הַחֲכָמָה בְּמִבְנֵה כֹּל צֶמַח לְמִינֵהוּ, וַאֲשֶׁר מֵעִיד עַל יוֹצְרוֹ אָשֶׁר אֵין חֵקֶר לִתְבוּנָתוֹ.
<h3>ג.</h3>
וּלְפָנֵינוּ מַחֲזֵה מְזַעְזֵעַ כָּל לֵב חֲכַם בְּמִבְנֵה גֵּו הָאָדָם לְקַבֵּל הַמָּזוֹן וּלְעַכְּלוֹ וּלְחַלְּקוֹ בְּאֹפֶן חִימִי לִיסוֹדוֹת נִפְרָדִים וּלְשַׁלַּח כָּל יְסוֹד לִמְקוֹמוֹ הָרָאוּי, וַאֲשֶׁר לָמַדְנוּ מִשְׁפָּטָם בְּכֹחַ הַחֲכָמָה אָשֶׁר חוּנַן בָּהּ הָאָדָם, מִשְׁפָּט הַכֶּרֶס וְהַקֵּבָה, הַכָּבֵד וְהַמָּרָה, הַטְּחוֹל וְהַכְּלָיוֹת, הַדַּקִּין וְכִיס הַשֶּׁתֶן, הַלֵב וְהַמֹּחַ, וּלְכָל אֵבָר תַּפְקִידִים מְיֻחָדִים, וְכֻלָּם עוֹבְדִים שֶׁכֶם אֶחָד בִּזְרִיזוּת נִפְלָאָה, עַד שֶׁמְּבָרְרִים אֶת הַדָּם בֵּרוּר אַחַר בֵּרוּר, וּמַעֲמִידִים אוֹתוֹ עַל אוֹפַנּוֹ בְּכַמּוּת הָאֹדֶם וְהַלֹּבֶן, הַדָּרוּשׁ לְקִיּוּם הַמְּכוֹנָה הַנִּקְרֵאת אָדָם, וּמְכַוְּנִים אֶת מְנָת הַסֻּכָּר בִּדִיוּק, וְעוֹד דְּבָרִים מְפוּלַּסִּים בְּפֶלֶס דַּק עַל דַּק נִבְדַּק, וְהָאָדָם טָפַשׁ לִבּוֹ, וְאֵינוֹ יוֹדֵעַ מֵרֹב צְבָאוֹ הָעוֹמְדִים עַל מִשְׁמַרְתּוֹ, וַעֲמֵלִים בְּלִי לֵאוּת וּבְלִי הֶרֶף, לְמַעַן חַיֵּיהוּ וְלָתֵת לוֹ שְׁאֵרִית בָּאָרֶץ הַחַיִים.
וּמַנְעִימוֹת הַחֲכָמָה לַחְזוֹת בְּקֶשֶׁר שֶׁל הַחַיִים עִם אֲוִיר הָעוֹלָם, הָאָצוּר בַּחִמְצֵי וּפֶחָמִי, וַאֲשֶׁר לְסוֹכֵן בֵּין הָאָדָם וְהָאֲוִיר נִמְנְתָה הָרֵאָה בַּעֲלַת שֶׁבַע תָּאִים, וְנִתַּן לָהּ כֹּחַ הַנְּשִׁימָה לִשְׁאֹף אֶת הַחִמְצִי לְהַשְׁקוֹת שָׂדֶה וְגַן שֶׁל הָחַי, הֵם בְּשָׂרוֹ וְדָמוֹ, עַצְמוֹתָיו וְגִידָיו, וְהוּא נִכְבָּד מְאֹד בֵּין צְבָא לוֹחֲמֵי מִלְחֶמֶת הַחַיִים שֶׁל הָאָדָם.
<h3>ד.</h3>
רָאָה הַיּוֹצֵר שֶׁעֲדַיִן אֵין הַחַיִים מְפַכִּים עַל מַתְכֻּנְתָּם אִם לֹא יִהְיֶה קֶשֶׁר אִישׁ עִם רֵעֵהוּ, וְעוֹלָם שֶׁכֻּלָּם חֵרְשִׁים וְאִלְּמִים נְטוּל כָּל עֵרֶךְ, וְאֵין בּוֹ שׁוּם מַמָשׁ, וָטוֹב מִמֶּנּוּ הַתֹּהוּ  - עָמַד וְתִקֵּן מְכוֹנָה מְצַפְצֶפֶת קוֹלוֹת מְשׁוּנִּים וְאָנוּ קוֹרִין לִמְכוֹנָה זוּ פֶּה, וּכְנֶגְדָּהּ תִּקֵּן מְכוֹנָה מִתְפַּעֶלֶת וְנִרְגֶּשֶׁת מִכָּל תְּנוּעַת קוֹל וְאָנוּ קוֹרִין מְכוֹנָה זוּ אוֹזֶן, וְעַל יְדֵי פֶּה וְאֹזֶן נִבְרֵאת שָׂפָה מְדַבֶּרֶת אִישׁ אֶל רֵעֵהוּ, וַיְהִי הָאָדָם לְנֶפֶשׁ חַיָהּ (בראשית ב, ז), לְרוּחַ מְמַלֱּלָא (תרגום שם).
אֲבָל מַה יִּתְרוֹן לָאָדָם תַּחַת הַשֶּׁמֶשׁ (מלשון הכתוב קהלת א, ג) אִם הָרְכֻשׁ בְּשָּׂפָה מְדַבֶּרֶת וְאֹזֶן שׁוֹמַעַת, אִם עוֹדֶנּוּ חֲסַר דֵּעָה וַחֲדַל בִּינָה, נִמְשַׁל כַּבְּהֵמָה, כְּשׁוֹר אוֹכֶל עֵשֶׂב, וּרְצוֹן בּוֹרֵא הָעוֹלָם לִבְרֹא אָדָם חֲכַם מְחֻכָּם בְּעוֹלָמוֹ וּלְצַוֹּתוֹ נָגִיד עַל כָּל הַיְצוּרִים, וַיִּטַּע שֹּׁרֶשׁ חָכְמָה בְּמוֹחוֹ וְנָטַע דַּעַת בְּלִבּוֹ, לְהָבִין וּלְהַשְׂכִּיל בְּכָל אָשֶׁר תַּחַת הַשֶּׁמֶשׁ.
וְאָמְנָם מִי שֶׁשִּׂכְלוֹ חַד וְחָרִיף וְיָכוֹל לְהֵחָלֵץ מִשֶּׁטֶף הַחַיִים הַגַּשְׁמִיִּים, וּלְהִתְרוֹמֵם בְּמַחֲשַׁבְתּוֹ מֵעַל כָּל הַקַּיָּם בְּעוֹלְמוֹ, וּלְהַשְׁקִיף מִלְמַעְלָה עַל כָּל הַחַיִים שֶׁל עוֹלָם הַתַּחְתּוֹן, רוֹאֵה אֶת עִנְיַן הַחֲכָמָה הַמוּרְכַּבַה בְּגֶבֶר קָרוּץ מֵחֹמֶר, כְּאַחַת הַחִידוֹת הַתְּמוּהוֹת, וְנַפְשׁוֹ תִּתְעַלֵּף מֵרֹב הַחֵשֶׁק לְהָבִין סוֹדָהּ וְהִיא רְחוֹקָה מִמֶּנּוּ.
עוֹד יִגְדַּל מַחֲזֵה הַפְּלָאוֹת הִתְהַפְּכוּת הַשְׂכֵּל  - הַבִּלְתִּי מֻגְדָּר בְּמֻשָּׂגֵי הַגּוּף וְאֵין לוֹ לֹא אֹרֶךְ וְלֹא רֹחַב, לֹא יַלְדוּת וְלֹא זִקְנָה  - לְגֶשֶׁם אֶזְרָח, וּבִהְיוֹת הָאָדָם עוֹלָל, גַּם שִׂכְלוֹ בִּבְחִינָה זֹאת, וְכַאֲשֶׁר הַיֶלֶד הוֹלֵךְ וְגָדֵל גַּם שִׂכְלוֹ גַּדֵּל עִמּוֹ, וּמַה נִפְלְאוּ דַרְכֵּי הַחֲכָמָה, וּמַה נֶעֶלְמוּ מְסִלּוֹת הַתְּבוּנָה, אֲשֶׁר כּוֹנְנוּ אֶת בְּחִיר הַיְצוּרִים  - אֶת הָאָדָם.
<h3>ה.</h3>
עוֹד לְפָנֵינוּ תָּכְנִית מְעֻבֶּדֶת, מְעֻלֶּפֶת סַפִּירֵי הַתְּבוּנָה, הַמְּעִידָה עַל כִּשְׁרוֹן פּוֹעֲלֳה, אֲשֶׁר אֵין כֹּחַ לָאָדָם לְחָקְרוֹ, וְלָתֵת לוֹ תְּהִלָּה וּשְׁבָח, הַתָּכְנִית שֶׁל הַזִּווּג זָכָר וּנְקֵבָה, כְּדֵי לְהַבְטִיחַ נִצְחִיּוּת הָעוֹלָם, פְּלִיאוֹת הַכֵּלִים שֶׁל הַמִּין לְכָל אֶחָד, וּבְרִיאַת הָרָצוֹן הַמֻּכְרָח לְהַבְטָחַת עִנְיָנָם, וּמֵרֹב הַהֶרְגֵּל לֹא יַרְגִּישׁוּ בְּנֵי אָדָם אֶת נוֹרָאוֹת הַבּוֹרֵא, אֶת כּוּלָם הֱכִינָם וְגַם יְסַדַּם, קַיָּמִים לעד לעולמי עולמים.
עוד מן הנעלמות, מַרְהִיבֵי עין וּמַפְלִּיאֵי לב, יְצִירַת הָאָדָם בְּבֶטֶן אִמּוֹ, וְדִירָתוֹ שָׁמָּה תִּשְׁעָה יְרָחִים, בְּחַיִּים מְסֻדָּרִים, חַיִּים נְעִימִים, הוֹלֵךְ וְגָדֵל, הוֹלֵךְ וּמִתְפַּתֵּחַ, וּבְהַגִּיעַ זְמַנּוֹ לָצֵאת שׁוֹבֵר דַּלְתֵי אִמּוֹ וְיוֹצֵא, וְכָל זֶה עָרוּךְ בְּסוֹד הַיְּצִירָה, כֹּחוֹת מְשֻׁלָּבוֹת אִשָּׁה אֶל אֲחוֹתָהּ, וְכָל הַגַּלְגַּלִּים סוֹבְבִים עַל מִשְׁמַרְתָּם, וְכָל אוֹפַן שׁוֹמֵר תַּפְקִידוֹ וְשׁוֹקֵד עַל עֲבוֹדָתוֹ בִּמְהִירוּת נִפְלָאָה, עַד שֶׁמּוֹצִיאִים לַפֹּעַל יֶּלֶד חַי מְחֻדָּשׁ וּמְצֻחְצָח, וְסוֹף הַמַּעֲשֶׂה בְּמַחֲשָׁבָה תְּחִלָּה בְּלֵב יוֹצֵר כָּל הַיְּצוּרִים.
וּבְצֵאתוֹ נִבְרְאוּ בִּשְׁבִילוֹ שְׁדֵי אִמּוֹ לַהַנִּיקֹו חָלָב לִמְזוֹנוֹ, וַיְצַו הֲבּוֹרֵא כֹּחַ שְׁאִיפָה נִפְלָאָה בְּלֵב הָאֵם לְטַפֵּל עִם הַיּוֹנֵק שֶׁלָּהּ בְלִי לֵאוּת, וְאָנוּ קוֹרְאִין אוֹתוֹ "אַהֲבָה" שֶׁל הָאֵם לְצֶאֱצָאֶיהָ הַצְּפִיעִים וְהַצְפִיעוֹת, גַּם הוּכַן כֹּחַ פּוֹעֵל בַּיַנִּיק הַיּוּלָּד לִמְצֹץ שְׁדֵי אִמּוֹ וּלְהִתְעַנֵּג עַל חֲלָבָהּ.
<h3>ו.</h3>
אַחֲרֵי שֶׁנִּבְרָא הָאָדָם בְּאֵבָרִים הַמְּתֻקָּנִים בְּתַכְלִית הַתִּקּוּן, וּבְחוּשָׁיו הַמְּסֻגָּלִים תַּכְלִית הַסְּגוּלָה, וּבִנְשָׁמָה מַשְׂכֶּלֶת בַּת הַשָּׁמַיִם, וּבְהַבְטָחַת דוֹרוֹת עוֹלָם בְּחָכְמַת הַזִּווּג, עוֹד לֹא הוּכַן לוֹ חַיִּים קַיָּמִים עַל פְּנֵי חָלֶד, מִפְּנֵי טֶבַע הַפְּגָעִים חֳלָאִים רָעִים וְנֶאֱמָנִים, הַמִּתְרַחֲשִׁים בָּעוֹלָם, וּמִתְחַדְּשִׁים לַבְּקָרִים, גַּם זֶה לֹא נִכְחָד מֵחָכָם חֳרָשִׁים, מַמְצִיא כָּל הַנִּמְצָאִים, וַיָּשֶׂם לֵב לִמְצוֹא מָזוֹר וּתְרוּפָה, לְכָל פְּגַע וּלְכָל נֶגַע, לְרַפֵּא אֶת הָאָדָם רְפוּאָה נֶאֱמָנָה וְלַהֲשִׁיבוֹ עַל כַּנּוֹ בְּאַרְצוֹת הַחַיִים.
סְגֻלַּת הָרְפוּאָה הַטְּבוּעָה בְּגוּף הָאָדָם, כִּי פְּגַע הַפּוֹצֵעַ בְּגוּפוֹ בְּכָל מָקוֹם שֶׁהוּא וְנֶחְתַּךְ בְּשָׂרוֹ וְדָמוֹ שׁוֹתֵת, מִיַּד כָּל אֵבָרָיו עוֹרְקָיו וְגִידָיו שׁוֹלְחִים עֶזְרָה, הֵם שְׁמָנִים הַמַּקְפִּיאִים אֶת פְּנֵי הַפֶּצַע וּמְעַכְּבִים אֶת הַדָּם מִלְּזַנֵּק, וּמְעוֹרְרִים אֶת שְׁרִירִים הַנֶּחְתָּכִים לְהַעֲלוֹת אֲרוּכָה וּלְדַבֵּק אֵבָר אֶל אֵבָר וּלְקָרַם קְרוּם חָדָשׁ. וְכֵן נִבְרְאוּ מַחֲנוֹת הַגָנָה נֶגֶד הַבְּצִילִים הַמַּשְׁחִיתִים.
וְיֵשׁ בְּגוּף הָאָדָם צְבָא בַּעֲלֵי חַיִּים נוֹחִים לִסְגֻלַּת בְּשָׂרוֹ וְדָמוֹ, וְהֵם עוֹמְדִים הָכֵן בְּהַתְמָדָה גְּמוּרָה, לְגָרֵשׁ, לַהֲרוֹג וּלְאַבֵּד אֶת הַמִּקְרוֹבִּים הַמְּסַכְּנִים אֶת חַיֵּי הָאָדָם, וְאָכֵן בְּמִקְרִים רְצִינִיִּים לֹא תַּסְפִּיק יָד הַסְּגוּלָה שֶׁל הַגּוּף עַצְמוֹ לְנַצֵּחַ בְּמִלְחַמְתָּהּ עִם הָאוֹיֵב הָאַכְזָרִי, וְהִיא זְקוּקָה לְעֶזְרָה מִן הַחוּץ, וּכְּבָר בָּרָא הַבּוֹרֵא אֶת אוֹצָרוֹ הַטּוֹב שֶׁל עֲשָׂבִים וִירָקוֹת וּפְרִי אֲדָמָה וּפְרִי עֵץ וּמֵימוֹת סְגוּלוֹת וּמוּצָקִים רַבִּים בְּכַדּוּר הָאָרֶץ אָשֶׁר נִתַּן בָּהֶם סְגוּלוֹת מַרְפֵּא לְמִינֵיהֶן, וּבְלֵב חֲכַם נָתַן חָכְמָה לַחְקוֹר אַחַר סְגוּלוֹתֵּיהֶן, וְלָדַעַת חָכְמַת הָרְפוּאָה וְאֹפֶן שִימוּשַּן כָּל מִין לִתְּעוּדַתּוֹ, וּכְכָל אָשֶׁר הֻרְגַּלְנוּ בִּמְרַפֵּא הָרוֹפְאִים לְכָל תַּחֲלוּאֵי הַגּוּף לְמִינֵיהֶן.
<h3>ז.</h3>
בַּעֲלֵי הַחַיִים מִשְׁתַּוִּים עִם הָאָדָם בְּמִבְנֵה הַגּוּף וּבְחִינוֹתָיו וּסְגֻלּוֹתָיו, חֹמֶר גּוּפָן בָּשָׂר וָדָם, גִיד עֶצֶם וְרִקְמָה, וְהֵם בַּעֲלֵי נֶפֶשׁ חִיּוּנִית, בַּעֲלֵי חוּשִׁים כְּמוֹ הָאָדָם, נִזּוֹנִים כִבְנֵי אָדָם, בַּעֲלֵי שְׁנֵי מִינִים זָכָר וּנְקֵבָה, וּמוֹתַר אָדָם מִן הַבְּהֵמָה בְּחָכְמָה וּבְדִבּוּר.
בַּעֲלֵי הַחַיִים מְשַׁמְּשִׁים אֶת הָאָדָם, כְּמוֹ שׁוֹר לְעוֹל וַחֲמוֹר לְמַשָּׂא, וּמְכִינִים מָזוֹן לָאָדָם, חָלָב וּבֵצִים, וּמֵהֶם שֶׁמְּכִינִים צֶמֶר לִלְבוּשׁוֹ, וּמֵהֶם שֶׁהֵם עַצְמָם מַאֲכָל לִבְנֵי אָדָם, וְנִבְרָאוּ בְּסֻגִּים שׁוֹנִים וּבְמִינִים רַבִּים, וּמְזוֹנוֹתֵיהֶם שׁוֹנִים זֶה מִזֶּה.
וּמֵהֶם שֶּׁאֵין בְּנֵי אָדָם נֶהֱנִין מֵהֶם כְּמוֹ חַיוֹת טוֹרְפוֹת וּנְחָשִׁים וּשְׁקָצִים וּרְמָשִׂים, וְאָמְנָם יֵשׁ בָּהֶם צוֹרֶךְ וְתוֹעֲלִיּוֹת נֶעֱלָמוֹת, וְלִפְעָמִים הָאָדָם נֶעֱנַשׁ עַל יָדָן, וְלִפְעָמִים הָאָדָם לוֹמֵד מֵהֶן חָכְמָה וּמוּסָר, וּכְּבָר הֻרְגַּלְנוּ בִּמְצִיאוּתָן, וְאָנוּ נִרְגָּשִׁים כִּי מִבִּלְעָדָם הָיָה הָעוֹלָם חָסֵר, וְאֵין הָעוֹלָם יָּפֶה וְשָׁלֵם אֶלָּא כְּשֶׁחַיוֹת טוֹרְפוֹת בּוֹ.
רַב הַהֶרְגֵּל מַכְהֶה אֶת רֶגֶשׁ הִתְפַּעֲלוּת הַנֶפֶשׁ הָרָאוּי מִכָּל חַי בַּאֲשֶׁר הוּא חַי, וּלְעֻמַּת זֶה יֵשׁ הִתְפַּעֲלוּת הַנֶפֶשׁ מִמִּינִים מְיֻחָדִים שֶּׁאֵין מְצִיאוּתָן מְצוּיָה כָּל כַּךְ, כְּמוֹ הָרוֹאֶה פִיל, קוֹף, עַכְבָּר שֶׁחֶצְיוֹ אֲדָמָה, [סנהדרין צ"א א', חולין קכ"ז א'] וַאֲדְנֵי הַשָּׂדֶה [כלאים פרק ח' משנה ה', ולשון הר"מ שָּׁם הֵם חַיוֹת הַדּוֹמוֹת לִבְנֵי אָדָם וְאוֹמְרִים הַמְּסַפְּרִים חִידוּשֵׁי עוֹלָם שֶׁהוּא מְדַבֵּר דְּבָרִים רַבִּים שֶׁאֵינָם מוּבָנִים וְדִבּוּרוֹ דוֹמֶה לְדִבּוּר אָדָם כו'.
ובר"ש שָּׁם חַיָהּ שֶׁשְּׁמָהּ יַדּוּעַ כו' הַיָּדוּעַ צוּרָתוֹ כְּצוּרַת אָדָם בְּכָל דָּבָר בְּצוּרַת פָנִים בְּגוּף וְיָדַיִם וְרַגְלַיִם כו'] וְכֵן טֶבַע הָאָדָם לְהִשְׁתּוֹמֵם מִן הַבְּרִיאוֹת הַמְשֻׁנּוֹת לְקּוּיֵי מוּמִין אוֹ נַנָּס בְּיוֹתֵר אוֹ אָרוֹךְ בְּיוֹתֵר, הִתְפַּעֲלוּת זוֹ יְסוֹדָהּ בְּדִמְיוֹן וְלֹא בְּשֵׂכֶל.
<h3>ח.</h3>
עִנְיַן הַדִּמְיוֹן הוּא כֹּחַ נֶאֱצַל מִן הַשֵּׂכֶל, וְהוּא שִׁטְחִי  - בִּלְתִּי עִיּוּנִי, וְטִבְעוֹ לְשַׁכְנֵעַ אֶת הָאָדָם וְלֶאֱסֹר אֶת לִבּוֹ שֶׁלֹּא יַחְשֹׁב נֶגֶד דִּמְיוֹנוֹ, וּלְעֻמַּת זֶה הַשֵּׂכֶל הוּא תָּמִיד אִישׁ רִיבוֹ שֶׁל הַדִּמְיוֹן, וְהָאָדָם מַכִּיר בְּשִׂכְלוֹ כִּי הַדִּמְיוֹן לָאו בַּר סַמְכָא הוּא, אֲבָל לְעִתִּים יְנַצֵּחַ הַדִּמְיוֹן בִּהְיוֹתוֹ תּוֹקֵף עַל הָאָדָם בְּיוֹתֵר.
דִּבְרֵי הַיָּמִים וְקוֹרוֹת עוֹלָם הֵם מְאַלְּפִים הַרְבֵּה אֶת הֶחָכָם בְּדַרְכּוֹ, וְעַל תּוֹלְדוֹת הֶעָבָר יְיַסֵד אֲדְנֵי חָכְמָתוֹ.
וְאָמְנָם בִּהְיוֹת הָאָדָם אוהֵב לְחַדֵּשׁ וּלְהַרְצוֹת לִפְנֵי קָהָל, נִצְבֶּרוּ הַרְבֵּה שְׁקָרִים בְּסִפְרֵי הַתּוֹלָדוֹת, כִּי בֵּן אָדָם אֵינוֹ שׂוֹנֵא אֶת הַכָּזָב בְּטִבְעוֹ, וְרַבִּים הָאוֹהֲבִים אוֹתוֹ וּמִשְׁתַּעְשְׁעִים בּוֹ שַׁעֲשׁוּעַי יְדִידוּת, וְעַל הֶחָכָם לְהַבֶּר בְּסִפּוּרֵי הַסּוֹפְרִים לְקַבֵּל אֶת הָאֱמֶת וְלִזְרוֹת אֶת הַכְּזָבִים, וְכַּאן יֵשׁ כַּר נִרְחָב אֶל הַדִּמְיוֹן, כִּי טֶבַע הַדִּמְיוֹן לְמַהֵר וּלְהִתְקַדֵּם וּלְהַגִּיד מִשְׁפָּט, טֶרֶם שֶׁהַשֵּׂכֶל הֵכִין מֹאזְנֵי מִשְׁפָּט לִשְׁקוֹל בַּפֶּלֶס דְּבָר עַל אוֹפַנּוֹ, וְהַדִּמְיוֹן חוֹרֵץ מִשְׁפָּטוֹ כְּרֶגַע, מַהוּ מִן הָאֱמֶת וּמַהוּ מִן הַכָּזָב.
<h3>ט.</h3>
כַּאֲשֶׁר זָכָה שֵׂכֶל הָאָדָם לִרְאוֹת אֲמִתַּת מְצִיאוּתוֹ יִתְבָּרַךְ מִיַּד נִכְנַס בּוֹ שִּׂמְחַת גִּיל אֵין קֵץ, וְנִשְׁמָתוֹ נְעִימָה עָלָיו, וְהַדִּמְיוֹן מַשְׁלִים עִם הַשֵּׂכֶל לַחְזוֹת בְּנֹעַם ה' (תהלים כז, ד), וְכָל תַּעֲנוּגֵי בְּשָׂרִים חָמְקוּ עָבְרוּ, וְנַפְשׁוֹ הָעֲדִינָה מִתְעַטֶּפֶת בִּקְדֻשָּׁה וּכְאִילוּ פֵּרְשָׁה מִגּוּף הֶעָכוּר וּמְשׁוֹמֶמֶת בִּשְׁמִי שָׁמַיִם.
וּבְהֵעָלוֹת הָאָדָם בְּעֶרְכֵי קֹדֶשׁ אֵלוּ, נִגְלֶה לְפָנָיו עוֹלָם חָדָשׁ, כִּי אֶפְשָׁר לָאָדָם בָּעוֹלָם הַזֶּה לִהְיוֹת כְּמַלְאַךְ לִרְגָעִים, וְלֵהָנוֹת מִזִּיו הַקֹּדֶשׁ, וְכָל תַּעֲנוּגֵי עוֹלָם הַזֶּה כְּאֶפֶס נֶגֶד עֹנֶג שֶׁל דְּבֵקוּת הָאָדָם לְיוֹצְרוֹ יִתְבָּרָךְ.
הַכֹּחַ הַטָּמִיר הַלָּזֶה הוּא אֶחָד מִכֹּחוֹת הַטְּמִירִים שֶּׁנָּתַן הַיּוֹצֵר בְּנִשְׁמַת הָאָדָם, וְכֹחַ זֶה מֵעִיד עַל קֶשֶׁר הַגֶּבֶר לְיוֹצֵר כָּל הַיְצוּרִים, וַאֲשֶׁר נִבְרָא לַעֲבוֹד אֶת בּוֹרְאוֹ וּלְדָבְקָה בּוֹ.
<h3>י.</h3>
אִם כִּי כָּל בְּנֵי אָדָם בְּסוּג אֶחָד וּבְמִין אֶחָד, בְּכָל זֹאת לֹא יִמְצְאוּ שְׁנֵי אֲנָשִׁים בְּשִׁוְיוֹן מֻחְלָט, וְכָל אִישׁ הוּא יְחִידִי בֵּין הָאִישִׁים, אֵין כִּשָּׁרוֹן שִׂכְלוֹ דוֹמֶה לַחַבֵרוֹ, וְאֵין מִדּוֹת נַפְשׁוֹ דּוֹמוֹת לַחַבֵרוֹ, וְתוֹלָדָה מְחֻיֶּבֶת מִזֶּה שֶׁיֵּשׁ לִפְעָמִים יִּתְרוֹן אִישׁ עַל מִשְׁנֵהוּ בְּעַרַכִים מִוּפְרָזִים, עַד שֶׁנִּדְמֶה שֶּׁאֵין שְׁנֵיהֶן אֶחָד בְּסוּג וּבְמִין.
הַהֶבְדֵּל בְּמִדּוֹת הַנֶפֶשׁ לִכְאוֹרָה אֵינוֹ עִנְיַן וְקֶשֶׁר לְמִדַּת חָכְמָתָם שֶׁל הָאִישִׁים הַנִּבְדָּלִים, וּמִדּוֹת מֻשְׁחָתוֹת לֹא יִגְרְעוּ חָכְמַת בַּעֲלֵיהֶם, כִּי לַחָכְמָה צָרִיךְ כִּשְׁרוֹן הַחָכְמָה, שֵׂכֶל טוֹב, וְלֵב מֵבִין, וּמַה הֶפְסֵד לְקִנְיַן הַחָכְמָה אִם הוּא אִישׁ אַכְזָרִי נְטוּל מִדַּת הָרַחֲמִים, אוֹ אִם הוּא גְּבַהּ רוּחַ וְרוֹדֵף אַחַר הַכָּבוֹד, וְכַיּוֹצֵא בּוֹ מִן הַמִּדּוֹת הַזָּרוֹת, אֲבָל אֵין הַדָּבָר כַּן בֶּאֶמֶת, כִּי חָדַל אֲצִילוּת הַנֶפֶשׁ וְנֹעַם הַמִּדּוֹת הוּא חֲדַל בְּקִנְיָן הַחָכְמָה הַנְּטוּעָה הָרְגָשׁוֹת נְעִימוֹת בַּיְּסוֹד הַחָכְמָה.
<h3>יָא.</h3>
יֵשׁ אִישׁ מִתְאַוָּה לְהָשִׁיב לְזוּלָתוֹ, הִפַּגְּשׁוֹ עִם רֵעֵהוּ הוּא, לוֹ לְחֶדְוַת לֵב, מְקַבְּלוֹ בְּסֵבֶר פָּנִים יָפוֹת, חָרֵד אוּלַי לֹא קָלַע אֶל הַמַּטָּרָה לְפִי רוּחַ רֵעֵהוּ, אוּלַי דִּבֵּר דָּבָר שֶׁלֹּא כַּהוֹגֵן, כִּי אֵין כְּאֵב לֵב אֶצְלוֹ, כִּכְאֵב שֶׁל פְּגִיעָה בִּכְבוֹד חֲבֵרוֹ, אוֹ שֶׁחָסֵר מֵרֵעֵהוּ חֶסֶד, וּמֵעוֹלָם לֹא נִפְגַּע הוּא מֵרֵעֵהוּ, כִּי לִבּוֹ הַמָּלֵא אַהֲבָה תְּכַסֶּה עַל כָּל פְּשָׁעִים, וְהוּא מוּכָן מֵרֹאשׁ לְקַבֵּל בְּאַהֲבָה נֶאֱמָנָה פְּצָעִים וּנְזִיפוֹת שֶׁיַּחְלֹק לוֹ רֵעֵהוּ, בְּיָדְעוֹ שֶּׁאֵין רוֹב בְּנֵי אָדָם אֲצִילֵי הַמִּדּוֹת, וּמַה אֶפְשֶׁר לִתְבֹּעַ מֵהֶם, וּבְכָל זֹאת רוֹחֵשׁ לִבּוֹ לָהֶם יָקָר וְכָבוֹד, וְאֵין בְּלִבּוֹ הִרְהוּרִים רָעִים מֵעֵין זִלְזוּל בִּכְבוֹד הַבְּרִיוֹת, כִּי תַּפְנוּקֵי הַנֶפֶשׁ מְפַנְּקִים אֶת בַּעֲלֵיהֶם לִהְיוֹת מְשַׁמֵּשׁ, לְמַעַן הַטּוֹב הַמָּלֵא, גַּם בִּשְׁנֵי הֲפָכִים בְּנוֹשֵׂא אֶחָד, וְלִהְיוֹת מַאֲשִׁים אֶת עַצְמוֹ עַל כָּל שַׁעַל עַל חִסָרוֹן הַשְּׁלֵמוֹת בִּסְגֻלַּת הַמִּדּוֹת, וְלִהְיוֹת מְזַכֶּה אֶת אָחִיו זְכוּת גְּמוּרָה וּמֻחְלֶטֶת אַף אִם כַּעֲבוֹת עֲגָלָה חֲטָאָיו.
יַקִיר הַנֶפֶשׁ דְּנָן, אֵינוֹ דּוֹרֵשׁ מִנַּפְשׁוֹ הִתְאַפְּקוּת יְתֵרָה, וַחֲגִירַת שְׁאֵרִית כֹּחַ, נֶגֶד הָרַגְזָנוּת הַטִּבְעִית, וְנֶגֶד כְּאֵב שֶׁל הַלְבָּנַת פָּנִים, כִּי נַפְשׁוֹ כְּבָר מְלֻטֶּשֶׁת וּמְצֻחְצַחַת שֶׁאֵינָהּ מְקֻבֶּלֶת כְּתָמִים, וְהוּא שֹׂבַע שְׂמָחוֹת וָגִיל בַּנְּעִימוֹת נֶצַח.
<h3>יב.</h3>
קַו דַּק מִשְׂתָּרֵעַ בֵּין הַחָכְמָה וְהַסִּכְלוּת, וְלֹא יִתֵּן לָאָדָם לִכָּנֵס לְהֵיכָל הַחָכְמָה, אַךְ עֵין הָעֲדִינוּת, וְעַלִיזַת הַנְּשָׁמָה, מוֹחֶקֶת אֶת קַו הַחוֹצֵץ כָּלִיל, וּמְסִלַּת הַחָכְמָה לְפָנָיו לְמִישׁוֹר, אֲבָל הָאָדָם הַנִּמְשָׁל לֽעַיִּר פֶּרֶא, אָשֶׁר אָסוּר בְּזִקֵּי הַתַּאֲוָה כְּיוֹם הִוָּלְדוֹ, רָדוּף מַמְתַּקִּים, רָעֵב תַּעֲנוּגִים, רַגְזָן תְּמִידִי, מַלֵּא גַּאֲוָה, גַּם אִם חוּנַּן בְּכִשְׁרוֹן הַחָכְמָה בִּתְכוּנַת נִשְׁמָתוֹ, וְמָנָה אַחַת אַפַּיִם הוּכָן לְפָנָיו עַל שֻׁלְחַן הַתְּבוּנָה, לֹא תִּמְצָא יָדוֹ לַעֲשׂוֹת חָיִל בַּלִּמּוּדִים, כִּי מִדּוֹת מְגֻנּוֹת עָרְלַת לֵב וְאֹטֵם הַמּוֹח, סוֹגְרוֹת דַּלְתֵי הַחָכְמָה וְנּוֹעַלוֹת שַׁעֲרֵי בִּינָה, כִּי בְּסוֹד הַחָכְמָה נִימִין דַּקִּין, שְׁרִירִים עֲדִינִים, לֹא יִרְאוּם עֵין בָּשָׂר, רַק עַיִן עֲדִינָה שֶׁל לֵב עָדִין.
הֶחָכָם מֵכִין לוֹ צִנּוֹרוֹת בְּלִבּוֹ וְנַפְשׁוֹ מֵהַחָכְמָה הָאֲצוּלָה, אָשֶׁר זֶרֶם הַחָכְמָה זוֹרֵם דֶּרֶךְ צִנּוֹרוֹת אֵלוּ לְלִבּוֹ וְנַפְשׁוֹ, וְלִסְגּוּלַת הַזֶּרֶם דְרוּשָׁה שִׂמְחָה נַפְשִׁית וְחֶדְוַת רוּחַ, צִמָּאוֹן לַחָכְמָה וְרַעֲבוֹן לַבִּינָה, אָשֶׁר כָּל אֵלֶה יָד הַטּוֹבָה שֶׁל מִדָּה הַטּוֹבָה הֱכִינַתָם, יְסַדְתָּם וְתְּכּוֹנַנְתַּֽם.
<h3>יג.</h3>
שֹׁרֶשׁ תִּיקוּן הַמִּדּוֹת הוּא סוּר מֵרָע, וְנוֹחַ לוֹ לָאָדָם לְקַיֵּם עֲשֵׂה טוֹב, אֲבָל מִן הַקֹּשִׁי הוּא לְקַיֵּם סוּר מֵרָע.
יֵשׁ מִן הָאִישִׁים שֶׁהֵם עוֹמְדִים הָכֵן לִמְסֹר שְׁאֵרִית כֹּחָם לְטוֹבַת זוּלָתָם לְיָחִיד וּלְצִּבּוּר וְהֵם קַפְּדָנִים בְּיוֹתֵר, וְכַאֲשֶׁר פָּגַע בָּהֶם אָדָם בְּדִבּוּרוֹ הַקַּל, הֵם מִתְקַצְפִים קֶצֶף חֲדַל מַעֲצוֹר, וִידֵיהֶם קַלּוֹת לְחַלֵּק מַהֲלֻמּוֹת רֶצַח, וְאוֹי לוֹ לְמִי שֶׁפָּגַע בָּהֶם.
אִי אֶפְשָׁר לִרְחֹשׁ כָּבוֹד שְׁבַח וּתְהִלָּה לְעוֹסֵק בְּצָרְכֵי צִבּוּר הַלָּזֶה, אַחֲרֵי שֶׁזֶּה הַגֶּבֶר לֹא עָמַל עַל תִּיקוּן מִדּוֹתָיו, וְעַסְקַנוּתוֺֹ טִבְעִית, שֶׁאֲהוּבָה לוֹ הַיְּצִירָה הַנַּעֲשֵׂית עַל יָדוֹ, וְעַל הֲרוֹב נְעִימָה לוֹ הַהַעֲרָצָה הַקוֹנְנֶת בְּלֵב כָּל מַכִּירָיו, וְאָמְנָם הַבְּרִיוֹת נֶהֱנִין מִמֶּנּוּ, וְאָמְנָם הוּא מְהֻלָּל וּמְשֻׁבָּח בִּבְחִינַת הַתְּהִלָּה וְהַשֶּׁבַח הַנִּתָּן לְחֵפֶץ הַסְגוּלָה וְהוּא נֶכֶס יְקַר עֵרֶךְ, אֲבָל מְהֻלָּל אִישׁ בְּשִׂכְלוֹ, וְזֶה תַּגְמוּל הֶחָכָם שֶׁעָמֵל בִּשְלֵימוּת הַנֶפֶשׁ עַל נְטִיּוֹת רוּחוֹ בְּטִבְעוֹ, לֹא יִתְהַלַּל בּוֹ גֶּבֶר עַל תְּנוּעוֹתָיו הֲטִבְעִיּוֹת.
מַעֲשֵׂה בֶּחָסִיד אֶחָד שֶּׁהִזְמִין אוֹרֵחַ לִסְעֹד אֶצְלוֹ בְּשַׁבָּת, וּבְבֵיתוֹ כְּבָר הֵכִינוּ בְּלִבָּם קַבָּלַת פְּנֵי הָאוֹרֵחַ, כִּי גַּם בְּנֵי בֵיתוֹ אָהֲבוּ אֶת הָאוֹרְחִים.
וְאָמְנָם הַמְּחַלֵּק אֶת הָאוֹרְחִים לֹא יָדַע מֵהַזְמָנָתוֹ שֶׁל הֶחָסִיד וַיִּשְׁלַח אֶת הָאוֹרֵחַ לַאֲשֶׁר הֵכִין לוֹ, וְכַאֲשֶׁר שָׁב הֶחָסִיד בְּלֵּיל שַׁבָּת קוֹדֶשׁ מִבֵּית הַכְּנֶסֶת לֹא מָצָא כְּבָר אֶת הָאוֹרֵחַ וַיָּבוֹא בְּגַפּוֹ הַבַּיְתָה, וּכְשֶׁשָּׁמְעוּ בְּנֵי בֵיתוֹ שֶּׁאֵין לָהֶם אוֹרֵחַ הִתְעַצְּבוּ מְאֹד, וְיֹאמַר לָהֶם הֶחָסִיד אֵין הָאוֹרֵחַ כְּאֶחָד מֵהַנְּכָסִים לַעֲשׂוֹת בּוֹ סְחוֹרָה, דַּאֲגָתִי הִיא רַק שֶׁיִּהְיוּ לוֹ לֶהָאוֹרֵחַ צְרָכָיו וּסְעוּדַת שַׁבָּת, אֲבָל אַחַת הִיא לִי אִם קִבֵּל זֶה מִמֶּנִּי אוֹ מִזּוּלָתִי.
לֹא כֵן מְנָת חֶלְקָם שֶׁל דַּלַּת עַם, אִם הוּא אוֹהֵב לַעֲשׂוֹת טוֹב, לֹא יִמְנַע מִמֶּנּוּ צָרוּת עַיִן וְאֵין דַּעְתּוֹ נוֹחָה לִרְאוֹת אֲחֵרִים בִּמְלַאכְתּוֹ.
<h3>יד.</h3>
שְׁנֵי כֹּחוֹת נִבְרְאוּ בְּנֶפֶשׁ הָאָדָם, כֹּחַ אַהֲבָה, וְכֹחַ שִׂנְאָה, וּלְעוֹלָם אֵין יִחוּס הָאָדָם לְרֵעֵהוּ בְּקִפָּאוֹן שֶׁל שְׁנֵי הַכֹּחוֹת יָחַד, אַךְ אֶחָד מֵהֶם פּוֹעֵל, וְהַשֵּׁנִי נֶאֱסָף בְּהֶכְרֵחַ, שֶׁהֵם שְׁנֵי הֲפָכִים מֻחְלָטִים, וְלֹא יִתָּכֵן הֲוָיָתָם יָחַד.
הַהַכְרָעָה בֵּינֵיהֶם מִי יִחְיֶה וּמִי יָמוּת, מִי יָנוּחַ וּמִי יָנוּעַ, עַל הֲרוֹב תָּלוּי בַּמַּעֲשֶׂה, בְּעִילוֹת הַמְּבִיאוֹת לִידֵי אַהֲבָה לְפִי חֻקֵּי הַטֶּבַע שֶׁל הַבְּרִיוֹת, וּבְעִילוֹת הַמְבִיאוֹת לְיַד שִׂנְאָה. וְאָמְנָם אַף בְּלִי כָּל סִיבָּה מַעֲשִׂית יֵשׁ סִיבּוֹת צְפוּנוֹת בְּכֹּחוֹת הַנֶפֶשׁ לְהָפִיק חֵן וְאַהֲבָה לְרֵעֵהוּ שֶׁהֻצַּג לְפָנָיו בְּפַעַם רִאשׁוֹנָה, אֲשֶׁר לֹא הִכִּירוֹ מֵעוֹלָם, וּמִנְּקֻדַּת אַהֲבָה זוֹ הוֹלֶכֶת הָאַהֲבָה וּגְדֵלָה וּמִתְוַסֶּפֶת, וּכְמוֹ כֵן יֵשׁ כֹּחוֹת בַּנֶּפֶשׁ לְהָפִיק שִׂנְאַת מְרוֹרוֹת לְרֵעֵהוּ בְּלִי כָּל סִיבָּה מֻקְדֶּמֶת, רַק בִּגְלַל שֶׁלֹּא מָצָא חֵן בְּעֵינָיו, וְהַשִּׂנְאָה הוֹלֶכֶת וּמִתְפַּתַּחַת בֵּינֵיהֶם, וּבְיִחוּד הַדָּבָר רָגִיל בְּאֵלֶּה שֶׁכִּשְׁרוֹן שִׂכְלָם חָזָק וּמִדּוֹתֵיהֶם עֵרוֹת וְחַדּוֹת.
וּמַה נּוֹרָא הַמַּרְאָה לִרְאוֹת אִישׁ מַשְׁלִיךְ חַיָּו מִנֶּגֶד בִּשְׁבִיל עַמּוֹ, בִּשְׁבִיל אֶחָד מֵעַמּוֹ, וּלְעֻמַּת זֶה אֵין מַעֲצוֹר לְרוּחוֹ לְהַכּוֹת נֶפֶשׁ הֲשָׂנְאוּי לוֹ בְּמִקְרֶה יָדוּעַ.
וְאָמְנָם כָּל אֵלֶה הֵן הֵנָּה הֲטִבְעִיּוּת הָעַרוּמוֹת כְּפִי שֶׁהֻטְבְּעוּ בְּנֶפֶשׁ הַגֶּבֶר הוּקָם עֹל, וַאֲשֶׁר נִתַּן לוֹ כָּל כֹּחוֹת בַּעֲלֵי הַחַיִים שֶּׁתַּחַת הַשֶּׁמֶשׁ, וַעֲלֵיהֶם הֻפְקַד מְפַקֵּד חָכָם, הוּא הַשֵּׂכֶל, אָשֶׁר רֹאשׁוֹ אֶחָד מִתְעָרֶה בְּמוֹחוֹ שֶׁל הָאָדָם וְרֹאשׁוֹ הַשֵּׁנִי בְּגִנְזֵי מְרוֹמִים, לְנַהֵל אֶת כָּל צְבָא הַמִּדּוֹת וּלְתַקְּנָם תִּיקוּן מֵישָׁרִים.
וּמַה נִכְבָּד זֶה הָאִישׁ אֲשֶׁר בַּעֲבוֹדָתוֹ הַמַּתְמֶדֶת עָלְתָה בְּיָדוֹ לִקְבֹּעַ רֶסֶן עַל פִּי מִדּוֹת הַגַּסּוֹת עֶדְיָן לִבְלוֹם, אֵין כַּעַס וְאֵין רוֹגֵז, אֵין שִׂנְאָה וְאֵין אֵיבָה, אֵין נְקִימָה וְאֵין נְטִירָה, אֵין שְׁאִיפָה אַחַר כָּבוֹד, וְאֵין תַּאֲוָה לְשַׁעֲשׁוּעֵי הֲבָלִים.
וּכְשֵׁם שֶׁשִּׂכְלוֹ שֶׁל הָאַצִּיל נָכוֹן, וְדַעְתּוֹ דַּעַת אֱמֶת, כֵן הַדִּמְיוֹן שֶׁלוֹ מַכְרִיעַ תָּמִיד אֶת כַּף הָאֱמֶת, וַאֲמִתַּת מְצִיאוּתוֹ יִתְבָּרַךְ מִתְקַבֶּלֶת עַל לִבּוֹ, לְלֹא הִסּוּס, וּלְלֹא פִּקְפּוּק, כִּי לִבּוֹ רוֹאֶה תָּמִיד בִּרְקֵי נֹגַהּ לְמַעְלָה מִגִּדְרֵי עוֹלָם, וּבְהַכָּרַת בּוֹרְאוֹ יִתְבָּרַךְ יִמָּצֵא פִתְרוֹן הַחִידָה שֶׁל הָעוֹלָם כּוּלוֹ אֲשֶׁר הִדְרִיכָהּ מְנוּחָתוֹ לְלֹא הֲפוּגוֹת.
א) אֲנִי מַאֲמִין בֶּאֱמוּנָה שְׁלֵימָה שֶׁהַבּוֹרֵא יִתְבָּרַךְ שְׁמוֹ הוּא מַנְהִיג וּבוֹרֵא לְכָל הַבְּרוּאִים וְהוּא לְבַדּוֹ עָשָׂה וְעוֹשֶׂה וְיַּעֲשֶׂה  לְכָל הַמַּעֲשִׂים.
ב) אֲנִי מַאֲמִין בֶּאֱמוּנָה שְׁלֵימָה שֶׁהַבּוֹרֵא יִתְבָּרַךְ שְׁמוֹ הוּא יָחִיד וְאֵין יְחִידוּת כָּמוֹהוּ בְּשׁוּם פָּנִים וְהוּא לְבַדּוֹ אֱלֹקֵינוּ הָיָה הֹוֶה וְיִהְיֶה.
ג) אֲנִי מַאֲמִין בֶּאֱמוּנָה שְׁלֵימָה שֶׁהַבּוֹרֵא יִתְבָּרַךְ שְׁמוֹ אֵינוֹ גּוּף וְלֹא יַשִּׂיגוּהוּ מַשִּׂיגֵי הַגּוּף וְאֵין לוֹ שׁוּם דִּמְיוֹן כְּלָל.
ד) אֲנִי מַאֲמִין בֶּאֱמוּנָה שְׁלֵימָה שֶׁהַבּוֹרֵא יִתְבָּרַךְ שְׁמוֹ הוּא רִאשׁוֹן וְהוּא אַחֲרוֹן.
<h2>פרק ב</h2>
<h3>א.</h3>
טָעוּת נוֹשֶׁנֶת נִתְאַזְּרֵחָה בְּלֵב רַבִּים בַּמֻּשָּׂג בִּטָחוֹן. שֵׁם בִּטָחוֹן הַמְּשַׁמֵּשׁ לְמִדָּה מְהֻלָּלָה וְעִקָּרִית בְּפִי הַחֲסִידִים, נִסְתֹּבְבָה בַּמֻּשָּׂג חוֹבָה לְהַאֲמִין  - בְּכָל מִקְרֶה שֶׁפּוֹגֵשׁ הָאָדָם וְהַעֲמִידָתוֹ לִקְרַאת עָתִיד בִּלְתִּי מֻכְרָע וּשְׁנֵי דְּרָכִים בְּעָתִיד, אַחַת טוֹבָה וְלֹא שְׁנִיָּה  - כִּי בֶּטַח יִהְיֶה הַטוֹב, וְאִם מִסְתַּפֵּק וְחוֹשֵׁשׁ עַל הִפּוּךְ הַטוֹב הוּא מְּחֻסַּר בִּטָחוֹן.
וְאֵין הוֹרָאָה זוּ בַבִּטַחוֹן נְכוֹנָה, שֶׁכֹּל שֶׁלֹּא נִתְבָּרֵר בִּנְבוּאָה גּוֹרָל הֶעָתִיד אֵין הֶעָתִיד מֻכְרָע, כִּי מִי יוֹדֵעַ מִשְׁפְּטֵי ה' וּגְמוּלוֹתָיו יִתְבָּרַךְ.
אֲבָל עִנְיַן הַבִּטָּחוֹן הוּא הָאֵמוּן שֶּׁאֵין מִקְרֶה בָּעוֹלָם, וְכָל הַנַּעֲשֶׂה תַּחַת הַשֶּׁמֶשׁ הַכּל בְּהַכְרָזָה מֵאִתּוֹ יִתְבָּרָךְ, וּבִהְיוֹת פְּעֻלַּת הָאֱמוּנָה עַל עוֹרְקֵי הַחַיִים הִיא בִּכְלָל מִדּוֹת בְּנֵי אָדָם, וּכְשֵׁם שֶׁמִּדַּת הָעֲנָוָה וּמִדַּת הָרַחֲמִים וְכַיּוֹצֵא בָּהֶן מִן הַמִּדּוֹת אֵין לָהֶם מִמִּקְרֵי צוּרַת הַגֶּשֶׁם, שֶׁצּוּרַת הַגֶּשֶׁם קְשׁוּרָה בְּקֶצֶב וּבְמִדָּה, וְאִם תַּפְסִיד קִצְבָה תֻּפְסַד צוּרָתָהּ, וּכְלִי שָׁבוּר אֵינוֹ כֶּלִי אֶלָּא חֶרֶס, אֲבָל מִדּוֹת בְּנֵי אָדָם מִתְחַלְּפוֹת לְמַדְרֵגוֹת נַעֲלוֹת זֶה מֵעַל זֶה, וּלְכָל אִישׁ יָשָׁר יֵשׁ מִמִּדַּת עֲנָוָה וּמִמִּדַּת הָרַחֲמִים, אֲבָל אֵין בְּנֵי אָדָם מִשְׁתַּוִּין בָּזֶה, וְהֵם זֶה לְמַעְלָה מִזֶּה, כֵּן מִדַּת הָאֱמוּנָה יֵשׁ בָּהּ מַדְרֵגוֹת זֶה לְמַעְלָה מִזֶּה וּקְטַנֵּי אֲמָנָה גַּם כֵּן בִּכְלָל מַאֲמִינִים, כֵּיוָן שֶׁאֵינָם בִּכְלָל הַכּוֹפְרִים וְהַמִּינִים, אֲבָל אֱמוּנָתָם חֲלוּשָׁה, וְאֵין פְּעֻלַּת אֱמוּנָה שׁוֹלֶטֶת עֲלֵיהֶם, רַק נֶגֶד עֲבֵירוֹת הַיּוֹתֵר מְפֻרְסָמוֹת וַאֲשֶׁר כָּל הַצִּבּוּר נִזְהָרִים בָּהֶן, וּמֵהֶן שֶׁאֱמוּנָתָם יוֹתֵר חַזָקָה וּפְּעוּלָתָה יוֹתֵר נִכֶּרֶת.
וְכֵן הַהִתְחַלְּפוּת לְמַעֲלוֹת וּמַדְרֵגוֹת פְּשׁוּטָה עַל קְהַל הַצַּדִּיקִים הַחַיִּים בֶּאֱמוּנָתָם בִּכְלָלוּתָם אֲבָל נִבְדָּלִים בפרטיותם זֶה לְמַעְלָה מִזֶּה וָזֶה לְמַעְלָה מִזֶּה.
וְכַאֲשֶׁר הָאָדָם נִפְגַּשׁ בְּמִקְרֶה אֲשֶׁר לְפִי הַנּוֹהֵג שֶׁבָּעוֹלָם צְפוּיָה אֵלָיו סַכָּנָה מִדַּרְכֵי הַטֶּבַע לִפְחוֹד מֻטְבַּעַת הָעוֹלָם, וְקֶשֶׁת רוּחוֹ ירפהו מִלִּזְכּוֹר שֶׁאֵין הַמִּקְרֶה אֲדוֹנֶיהָ לָנוּ וְשֶׁאֵין מַעֲצוֹר לַה' מִלְּהוֹשִׁיעוֹ וּלְהָכֵן מְסַבְּבִים שֶׁיַּחְלִיפוּ אֶת כָּל הַמְסוֹבְבִים, וְהַהַבְלָגָה בַּשָּׁעָה הַקָּשָׁה הַלֵּזוּ וּלְהַשְׁרוֹת בְּקִרְבּוֹ אֶת הָאֱמֶת הַיְדוּעָה כִּי אֵין כָּאן לְפָנָיו שׁוּם פֶּגַע רַע מִיַּד הַמִּקְרֶה רַק הַכֹּל מֵאִתּוֹ יִתְבָּרַךְ בֵּין לְטוֹב בֵּין לְמוּטָב, וַאֲשֶׁר שֹׁרֶשׁ אֱמוּנָתוֹ מְפִיגָה פַּחְדָּתוֹ וְנוֹתֶנֶת לוֹ אֹמֶץ לְהַאֲמִין בְּאֶפְשֵׁרוּת הַהַצָּלָה, וְשֶׁאֵין לְפָנָיו נְטִיָּה לְרָעָה יוֹתֵר מנְטִיָה לְטוֹבָה, עִנְיָן זֶה יִקְרָאוּהוּ מִדַּת הַבִּטָּחוֹן.
וּמִמִּדַּת הַבִּטָּחוֹן לְהַעֲמִיד עַצְמוֹ עַל נְקוּדַת הָאֱמוּנָה אַף בְּהֵעָלוֹתוֹ עַל מַחְשַׁבְתּוֹ צַד הַיִּסּוּרִים וְשֶׁיִּהְיֶה לִבּוֹ עֵר כִּי לֹא הַמִּקְרֶה פְגַעְתּוֹ, שֶׁאֵין מִקְרֶה בָּעוֹלָם כְּלָל רַק הַכֹּל מֵאִתּוֹ יִתְבָּרַךְ, וּכְמוֹ שֶׁאָמְרוּ לוּלְיָנוּס וּפַפּוּס [תַּעֲנִית י"ח ב'] וְאָנוּ נִתְחַיַּיבְנוּ כוּ' וְאִם אֵין אַתָּה הוֹרְגֵנוּ הַרְבֵּה הוֹרְגִים יֵשׁ לוֹ לַמָּקוֹם וְהַרְבֵּה דוּבּים כוּ', וְכָל זֶה מִמִּדַּת הַבִּטָּחוֹן.
גַּם עִילוֹת שֶׁל הַהַצָּלָה שֶׁטַּבַּעַת בְּנֵי הָאָדָם לְהִשְׁתַּדֵּל בָּהֶן מִשְׁתַּנּוֹת אֵצֶל הַבּוֹטֵחַ, כִּי תַחַת לִרְדּוֹף אַחַר נְדִיבִים וְשָׂרִים וּלְבַקֵּשׁ תַּחְבּוּלוֹת שָׁוְא, יְפַשְׁפֵּשׁ הַבּוֹטֵחַ בְּמַעֲשָׂיו וִיפַנֶּה אֶת לִבּוֹ לִתְשׁוּבָה תְּפִלָּה וּצְדָקָה לְהַעֲבִיר אֶת רוֹעַ הַגְזֵירָה.
<h3>ב.</h3>
וּלְהָאָמוּר הָאֱמוּנָה וְהַבִּטָּחוֹן אַחַת הִיא, רַק הָאֱמוּנָה הִיא הַמַּבָּט הַכְּלָלִי שֶׁל בְּעָלֶיהָ, וְהַבִּטָּחוֹן הַמַּבָּט שֶׁל הַמַּאֲמִין עַל עַצְמוֹ, הָאֱמוּנָה בִּבְחִינַת הֲלָכָה, וְהַבִּטָּחוֹן בִּבְחִינַת מַעֲשֵׂה.
נָקֵל לִהְיוֹת בּוֹטֵחַ בְּשָׁעָה שֶׁאֵין עִיקָּר הַתַּפְקִיד שֶׁל הַבִּטָּחוֹן, אַךְ מַה קָּשֶׁה לִהְיוֹת בּוֹטֵחַ בִּשְׁעַת תַּפְקִידוֹ בֶּאֱמֶת, נָקֵל לְשַׁגֵּר בְּפִיו וּבִשְׂפָתָיו אֶת הַבִּטָּחוֹן, שֶׁהוּא לַהֲלָכָה וְלֹא לְמַעֲשֶׂה, רַק כְּמִתְעַנֵּג עַל דִּמְיוֹנוֹת מַזְהִירִים וּמְשַׂמְּחִים, וּמֵרוֹב הַיָּמִים הוּא מַטְעֶה אֶת עַצְמוֹ וּמַטְעֶה אֶת אֲחֵרִים, כִּי אָמְנָם עָלֹה עַל בְּנֵי גִּילוֹ בְּמִדַּת הַבִּטָּחוֹן, וְלַאֲמִתַּת הַדָּבָר מְשַׁמֵּשׁ בְּמִדָּה זוֹ לַהֲטָבַת חֲלוֹמוֹת נְעִימִים עַל הֶעָתִיד הַכָּמוּס.
וְאָמְנָם בָּזֹאת יִבְחַן אִם פִּיו וְלִבּוֹ שָׁוִין, הַאִם בּוֹטֵחַ הוּא בֶּאֱמֶת אוֹ אַךְ לֻמַּד לְשׁוֹנוֹ לְצַפְצֵף בִּטָּחוֹן, בִּטָּחוֹן, וּבְלִבּוֹ לֹא קוֹנְנָה, כַּאֲשֶׁר נִפְגַּשׁ בְּמִקְרֶה הַדּוֹרֵשׁ בִּטָּחוֹן, וַאֲשֶׁר בְּשָׁעָה זוֹ תַּפְקִידוֹ שֶׁל הַבִּטָּחוֹן לְנַהֲלוֹ, לְהַחְלִימוֹ וּלְרַפְּאוֹתוֹ, הַאִם בְּשָׁעָה הַקָּשָׁה הַלֵּזוּ פָּנָה אֶל הַבִּטָּחוֹן, וַיִּבְטַח בּוֹ, אוֹ דַּוְקָא בְּשָׁעָה זוֹ לֹא פָּנָה אֵלָיו, וּפָנָה אֶל רְהָבִים וְשָׂטֵי כָזָב, אֶל אֶמְצָעִים מְגֻוָּנִים וְתַחְבּוּלוֹת שָׁוְא.
<h3>ג.</h3>
וּמַה שֶּׁאָנוּ רוֹאִים בַּחַיִּים, רְאוּבֵן אִישׁ מוּסָרִי וְזִמְרָת הַבִּטָּחוֹן עַל דַּל שְׂפָתָיו תָּמִיד מְגַנֶּה אֶת רוֹב הַהִשְׁתַּדְּלוּת וּמְתַעֵב אֶת הָרְדִיפָה אַחַר פַּרְנָסָה, וְאָמְנָם הוּא אִישׁ מַצְלִיחַ, וּבַחֲנוֹתוֹ לֹא יֶחְסַר לוֹ לָקוֹחוֹת וְאֵינֶנּוּ זָקוּק לְרַב הִשְׁתַּדְּלוּת, אָמְנָם אוֹהֵב הוּא אֶת הַבִּטָּחוֹן כִּי הֲלֹא גַּם הַבִּטָּחוֹן מַרְאֶה לוֹ פָּנִים שׂוֹחֲקוֹת.
וְהִנֵּה נפתענו פִּתְאוֹם לִרְאוֹת אֶת רְאוּבֵן הַבּוֹטֵחַ מִתְלַחֵשׁ עִם נְעָרָיו וְאַנְשֵׁי עֲצָתוֹ אֵיךְ לְהָפֵר עֲצַת רֵעֵהוּ, הָאוֹמֵר לִפְתּוֹחַ חֲנוּת כְּמוֹתוֹ, וְהוּא מָלֵא עֶצֶב מִזֶּה, וּבִהְיוֹת תְּחִלָּתוֹ רַק בְּחֶבְיוֹן לִבּוֹ וּמִתְבַּיֵּשׁ לְגַלּוֹת הַדָּבָר, פֶּן יִהְיֶה לְחֶרְפָּה בְּעֵינֵי מַכִּירָיו, הוֹלֵךְ וּמְאַבֵּד גַּם מִדַּת הַבּוּשָׁה בְּסוֹפוֹ, וּמַתְחִיל בּהִשְׁתַּדְּלוּיוֹת גְּלוּיוֹת לְהָנִיא מַחֲשֶׁבֶת רֵעֵהוּ, וּלְאַט לְאַט הוֹלֵךְ וּמִתְקַדֵּם בַּדֶּרֶךְ עֲקַלָּתוֹן, וּמִדַּת הַבּוּשָׁה תֶּמֶס תְּהַלֵּךְ מִקֶּרֶב לְבָבוֹ, וְעוֹשֶׂה בְּגָלוּי מַעֲשִׂים נִבְזִים וּפעוּלוֹת שִׁפְלוּת לְעֵין כָּל חַי, וּהַהִתְחָרוּת שֶׁבֵּינוֹ וּבֵין רֵעֵהוּ מִתְפַּרְסֶמֶת תַּכְלִית הַפִּרְסוּם וְנַעֲשֶׂה לְשִׂיחַת הַיָּמִים, וְלֹא יָדַע הִכָּלֵם, וּבוֹדֶה טְעָמִים וְנִמּוּקִים אֲשֶׁר בְּשֶׁקֶר יְסוֹדָם כְּדֵי לְהַצְדִּיק אֶת מַעֲשָׂיו, עוֹד מִתְחַכֵּם לְהוֹסִיף בּיאוּרים חֲדָשִׁים לַבְּקָרִים, שֶׁכָּל מַה שֶׁמִּתְחָרֶה נֶגֶד רֵעֵהוּ הוּא לְשֵׁם שָׁמַיִם וְעַל פִּי תּוֹרַת הַמּוּסָר, וּמַשְׁלֶה אֶת עַצְמוֹ לְהַאֲמִין כֵּן, וּמַטְעֶה גַּם זוּלָתוֹ קְטַנֵּי הַדַּעַת אוֹ אוֹהֲבֵי קְטָטוֹת, וְעַל הָרוֹב מִתְלַקְּטִים סְבִיבוֹ רוֹדְפֵי מְרִיבָה וְחוֹבְבֵי רָכִיל וְהַשָּׂטָן מַפִּיל שָׁלוֹם בֵּינֵיהֶם וְנִבְנָה עַל יָדָם מִבְצָר קַיָּים שֶׁל קְטָטוֹת וּמְרִיבוֹת, לָשׁוֹן הָרָע, רְכִילוּת, שֶׁקֶר, שִׂנְאַת חִנָּם, מַאֲרִיכֵי יָמִים וְשָׁנִים, וְאֵינוֹ מִן הַנִּמְנָע לְהִפָּגֵשׁ בַּגּוֹרָל הָרַע הַזֶּה גַּם בְּעֹמֶק רוּחָנִי לְגַמְרֵי, בָּאוֹפַנִּים מְיוּחָדִים, וּבְמִקְרִים מעורפלים, וְכָל סִדְרֵי מַחֲלוֹקֶת מִתְנַהֲגִים גַּם אֶצְלָם בַּמִּשְׁמָר הַנָּהוּג דָּבָר דָּבָר עַל אָפְנוֹ.
<h3>ד.</h3>
הַגְּמוּל הַמְקַוֶּוה לָנוּ מֵהַעֲלוֹת הַדְּבָרִים עַל הַסְּפָר כִּי בְּהַעֲלוֹתֵנוּ אֶת הַגְּנוּת עַל הַסֵּפֶר, בָּאִים הַדְּבָרִים הַלּוֹהֲטִים וּמְטַפְּחִים עַל פָּנֵינוּ לְהַכִּיר אֶת הַגְּנוּת שֶׁל בִּטָּחוֹן מזוּיָף. וְאִם אָמְנָם שְׁלִילַת הַבִּטָּחוֹן מַחְסוֹר בַּנֶּפֶשׁ הַמַּשְׂכֶּלֶת, וְכִמְעַט שֶׁאֵין לוֹ חֵלֶק בְּעִקְּרֵי הַיַּהֲדוּת, אַךְ חֹלִי מַר מִזֶּה, בִּטָּחוֹן מזוּיָף, וּבִהְיוֹת הַזִּיּוּף שְׁלִילָה מוּחְלֶטֶת, וְאֵין לַהַזַּיְפָן מְוַתֵּר עַל הַשּׁוֹלֵל, הַרְבֵּה מִן הַשַּׁעֲרוּרִיָּה וְהַהֶרֶס בּבּוֹטֵחַ זייפני, אֲשֶׁר הַמְּשׁוֹלָל נָקִי מֵהֶם, כִּי הַמְּשׁוֹלָל מְשׁוֹלָל מִן הַבִּטָּחוֹן, והזייפני מְשׁוֹלָל מִבִּטָּחוֹן וּמחוּיב בַּזִּיּוּף, הַמְּשׁוֹלָל לֹא יַמְשִׁיךְ אַחֲרָיו חֲנִיכַיִם לְחַנְּכָם בְּתוֹרַת הַבִּטָּחוֹן, וְהַזַיְפָן מַעֲמִיד תַּלְמִידִים חֲנִיכֵי הַזִּיּוּף, הַמְּשׁוֹלָל לֹא יִגְרוֹם עֲו?ֹן חִלּוּל הַשֵּׁם רַחְמָנָא לִיצְלַן אֲבָל הַזַּיְפָן כַּאֲשֶׁר מִתְגַּלָּה קְלוֹנוֹ וּמִתְפַּרְסֵם עֲלִילוֹתָיו הַמִתּוֹעֲבוֹת נֶגֶד שִׁמְעוֹן רֵעֵהוּ, אוֹמְרִים פְּלוֹנִי שֶׁלָּמַד מוּסָר כַּמָּה מְגֻוָּנִים מַעֲשָׂיו, וְכַמָּה מְכוֹעָרִים תַּחְבּוּלוֹתָיו.
<h3>ה.</h3>
וְאָכֵן מִדַּת הַבִּטָּחוֹן קִנְיָן הַלֵּב, וּמִטֶּבַע הַבּוֹטֵחַ בֶּאֱמֶת בְּהַצְנֵעַ לֶכֶת וְלֹא יִשְׁמַע מִפִּיו כִּי הוּא מִן הַבּוֹטְחִים, וְגַם בְּלִבּוֹ הוּא נֶאֱנַח עַל חֶסְרוֹן בִּטְחוֹנוֹ וּמיעוּט שֶׁלֵימוּתוּ בָּזֶה, וְרַק לְמַעֲשֶׂה תַּלְוֶה עִמּוֹ בִּטָּחוֹן וְעָצְמָה בּוֹ יִתְבָּרַךְ, לֹא יֵחַת אִם רֵעֵהוּ פּוֹתֵחַ חֲנוּת, יִשְׁתַּדֵּל עוֹד לַעֲזוֹר לְרֵעֵהוּ, לְתַקְּנוֹ בְּעֵצָה טוֹבָה, לַעֲשׂוֹת עֲבוּרוֹ, וְלִשְׁקוֹד עַל תַּקָּנָתוֹ, וְכַמָּה מִן הַקְּדוֹשָׁה מוֹסִיף בָּעוֹלָם לִרְאוֹת אִישׁ עוֹשֶׂה חֶסֶד עִם הַמִּתְעַתֵּד לְהִתְחָרוֹת עִמּוֹ, וּמוֹסִיף תְּהִלָּה לִירֵאָיו, אַשְׁרָיו וְאַשְׁרֵי דּוֹרוֹ.
וְיִתְרוֹן אוֹר מִן הַחוֹשֵׂךְ, יִתְרוֹן הָאֱמֶת מִן הַשֶּׁקֶר, וְיִתְרוֹן בִּטָּחוֹן אֲמִיתִּי מִבִּטָּחוֹן מזוּיָף.
<h3>ו.</h3>
אִם כִּי עִקְּרֵי הַבִּטָּחוֹן מֵחוֹבַת הַלֵּב, וּמִסְתַּעֲפִים מִמֶּנּוּ מִצְווֹת מַעֲשִׂיּוֹת, בְּחוֹבָה שֶׁל מְנִיעָה מִפְּעוּלוֹת נֶגֶד חֲבֵירוֹ, יֵשׁ בָּזֶה גַּם גְּדָרִים בּפּעוּלוֹת שֶׁל הִשְׁתַּדְּלוּת המוַתֶּרֶת, וְלִפְעָמִים הַבִּטָּחוֹן מִתְנַגֵּד לְהִשְׁתַּדְּלוּת וְאוֹסֵר אֶמְצָעִים מְיוּחָדִים. וְהִנֵּה נִתְחַיַּיבְנוּ לָדוּן בְּמַחְשַׁבְתֵּנוּ כָּל פְּעוּלָה טֶרֶם עֲשִׂיָּיתָהּ אִם הִיא מִוְסִכַּמְתָּ מִמִּדַּת הַבִּטָּחוֹן. וַחֲזַ"ל אָמְרוּ בְּמִדְרַשׁ רַבָּה מִקֵּץ כִּי הִשְׁתַּדְּלוּתוֹ שֶׁל יוֹסֵף הַצַּדִּיק לְבַקֵּשׁ מִשַּׂר הַמַּשְׁקִים וְהִזְכַּרְתַּנִי, הָיְתָה כְּזִלְזוּל בְּמִדַּת הַבִּטָּחוֹן.
וְאָמְרוּ. "אַשְׁרֵי הַגֶּבֶר אֲשֶׁר שָׂם ה' מִבְטַחוֹ זֶה יוֹסֵף, וְלֹא פָנָה אֶל רְהָבִים וְגוֹ', שֶׁבִּשְׁבִיל שֶׁפָּנָה אֶל שַׂר הַמַּשְׁקִים נִתְוַסֵּף לוֹ שְׁתֵּי שָׁנִים." רָצָה לוֹמַר יוֹסֵף שֶׁאֵין הַצָּלָתוֹ תְּלִיָּה בְּהִשְׁתַּדְּלוּת וְכָל מִיָּד ה', אֲבָל בִּהְיוֹת שֶׁנִּתְחַיֵּיב הָאָדָם בּפּעוּלוֹת וְלֹא לִסְמוֹךְ אַנִּיסָּא, חִייב יוֹסֵף אֶת עַצְמוֹ לַשֶּׁמֶשׁ בְּהִזְדַּמְּנוּת זוֹ וּלְבַקֵּשׁ מִשַּׂר הַמַּשְׁקִים. וְאָמְנָם בִּהְיוֹת שֶׁלְּפִי תְּכוּנַת הָרְהָבִים אֵין בְּטִבְעוֹ לִזְכּוֹר וּלְהֵיטִיב, אֵין רָאוּי הַמַּעֲשֶׂה הַזֶּה רַק מִתּוֹךְ יֵאוּשׁ, והמיואש עוֹשֶׂה כָּל מַה שֶּׁיָּכוֹל אַף דְּבָרִים הָרְחוֹקִים מִכָּל תּוֹעֶלֶת. אֲבָל אֵין לַבּוֹטֵחַ לַעֲשׂוֹת כְּמוֹ אֵלֶּה, וְאֵין פְּעוּלָּה זוֹ מִפְּעוּלוֹת הַחוֹבָה, וְיֵשׁ בְּמַעֲשֶׂה זֶה כְּעֵין זְרִיַּת אָבָק עַל זוֹהֵר הָאֱמוּנָה וּבִטָּחוֹן, וְאַחֲרֵי שֶׁאֵינָהּ חוֹבָה הִיא אֲסוּרָה. וְכַוָּנַת חֲזַ"ל עַל הַפְּעוּלָה וְלֹא עַל מִדַּת הַבִּטָּחוֹן שֶׁל יוֹסֵף חָלִילָה. וַיֵּדַע יוֹסֵף שֶׁאֵין עֵזֶר מִבֶּן אָדָם בִּלְתִּי מִיָּד ה' לְבַד, אֲבָל מַה שֶׁחַיָּיב עַצְמוֹ לִשְׁאוֹל מִשַּׂר הַמַּשְׁקִים לֹא הָיָה לְפִי קַבָּלַת חֲזַ"ל דִּין אֱמֶת, אֶלָּא לֹא הָיָה לוֹ לִפְנוֹת אֶל רְהָבִים.
<h3>ז.</h3>
יֵשׁ עוֹד מִמִּדַּת הַבִּטָּחוֹן, כִּי עַל הַבּוֹטֵחַ שׁוֹרָה רוּחַ הַקֹּדֶשׁ וּמִתְלַוֶּה עִמּוֹ רוּחַ עֹוז הַמִבְּשָׂרוֹ עַיִ אָמְנָם יַעַזְרֵהוּ ה', וּכְמוֹ שֶׁאָמַר דָּוִד הַמֶּלֶךְ עָלָיו הַשָּׁלוֹם אִם תַּחֲנֶה עָלַי מַחֲנֶה לֹא יִירָא לִבִּי אִם תָּקוּם עָלַי מִלְחָמָה וְגוֹ', וְזֶה עִנְיַן מִתְחַלֵּף לְפִי מַעֲלַת הַבּוֹטֵחַ וְרַב קָדְשׁוֹ.
<h2>פרק ג</h2>
<h3>א.</h3>
חוֹבוֹת הַמּוּסָרִיּוּת הֵמָּה לִפְעָמִים גּוּף אֶחָד עִם פִּסְקֵי הַהֲלָכָה, וְהַהֲלָכָה הִיא הַמַּכְרַעַת אֶת הָאָסוּר וְאֶת הַמּוֹתָר שֶׁל בורת הַמּוּסָר. כֵּיצַד, אָמְרוּ ב"ב כ"א ב' דְּבְּמַלְמְדֵי תִּינוֹקוֹת אֵין טַעֲנָה שֶׁל פָּסַקְתָּ לִחְיוֹת, הֲרֵי שֶׁיֵּשׁ בָּעִיר מְלַמְּדִים מִתְפַּרְנְסִים מֵעֲמָלָם וּלְפִתְאוֹם בָּאוּ מְלֻמָּדִים אֲחֵרִים מֵעִיר אַחֶרֶת, וְכַטֶּבַע בְּנֵי אָדָם אֵינָם שְׂבֵעִים רָצוֹן מִהַיְשָׁנוֹת, קָפְצוּ כֻּלָּם עַל הָאוֹרְחִים הַחֲדָשִׁים וּמְלַמְּדֵי הָעִיר נִזּוֹקוּ.
המקופחים פָּשְׁטוּ שִׂנְאָתָם בְּלִבָּם עַל הָרוֹדְפִים הַחֲדָשִׁים, וּמִשִּׂנְאַת הַלֵּב יָצְאוּ לְבַקֵּשׁ עֲלֵיהֶם תּוֹאֲנוֹת מוּמִים וַעֲלִילוֹת, וְלָמְדוּ לְשׁוֹנָם דַּבֶּר רַע עֲלֵיהֶם, וּמֵרָעָה אֶל רָעָה יָצָאוּ לְהוֹצִיא דִבַּת שָׁוְא וּלְעוֹרֵר רַחֲמֵי בְּנֵי הָעִיר נֶגֶד הָאַכְזָרִיּוּת שֶׁל הַבָּאִים הַחֲדָשִׁים, עַד שֶׁהוֹסִיפוּ בִּקְטָטוֹת וּמְרִיבוֹת וּלְעִתִּים נוֹקְמִים בָהֶם נְקָמוֹת כַּאֲשֶׁר תִּמְצָא יָדָם.
הִנֵּה כָּל מַעֲשֵׂיהֶם הָיוּ מְנוּקִּים מִכָּל חֵטְא וָאָוֶן לוּא הָיְתָה הַהֲלָכָה כְּמוֹתָם שֶׁיְּכוֹלִים לְעַכֵּב עַל הַחֲדָשִׁים, וְהֶחֳדָשִׁים הָיוּ הַחוֹטְאִים בְּנַפְשׁוֹתָם לַמְרוֹת נֶגֶד הַהֲלָכָה שֶׁנֶּאֶמְרָה לְמֹשֶׁה רַבֵּנוּ ע"ה בְּסִינַי, אֵין כָּאן אִיסּוּר מַחֲלוֹקֶת וְלֹא אִיסּוּר לָשׁוֹן הָרָע וְשִׂנְאַת חִנָּם, וְיֵשׁ כָּאן נִלְחֶמֶת מִצְוָה לְעָמִיד הַדָּת עַל תִּלָּהּ.
אֲבָל עַכְשָׁו שֶׁהַהֲלָכָה הִכְרִיעָה דְּקִנְאַת סוֹפְרִים תַּרְבֶּה חָכְמָה, וִיסוֹד הַזֶּה נַעֲלָה מֵחַיּוּתָא דַּאֲנָשִׁים פְּרָטִיִּים, הִנֵּה הָאוֹרְחִים הַבָּאִים עָשׂוּ כַּהֲלָכָה וְקָמִים כְּנֶגְדָּם שׁוֹפְכִים דַּם נְקִיִּים, וּכְּשֶׁשׂוֹנְאִים אוֹתָם בַּלֵּב עוֹבְרִים עַל לֹא תִשְׂנָא אָחִיךָ, כְּשֶׁמְּדַבְּרִים עֲלֵיהֶם רַע עוֹבְרִים עַל אִיסּוּר לָשׁוֹן הָרָע, כשמקהילים קְהִלּוֹת לִקְטָטוֹת עוֹבְרִים עַל לֹא תִהְיֶה כְּקֹרַח, כּשֶׁנּוֹקְמִים בָּהֶם בְּהֶעְדֵּר הַטֹּבָה עוֹבְרִים מִשּׁוּם לֹא תָקוּם.
וּכְשֶׁאָמְרוּ בגמרא ב"ב שָׁם וּמוֹדֶה ר"ה בְּמַקְרֵי דַרְדְּקֵי דְּלָא מָצֵי מְעַכֵּב נִכְלְלָה בַּהֲלָכָה זוֹ הַרְבֵּה הֲלָכוֹת מוּסָרִיּוֹת אֲשֶׁר תִּפְגַּשְׁנָה מִתּוֹצְאוֹת הַהֲלָכָה.
<h3>ב.</h3>
מֵחוֹבוֹת הַמּוּסָרִיּוּת שֶׁיִּשְׁתַּדֵּל הָאָדָם לָטַעַת בִּלְבָבוֹ אֶת הָעִיקָּר הַגָּדוֹל הַזֶּה, שֶׁבְּכָל מִקְרֶה אֲשֶׁר הוּא נִפְגָּשׁ עִם רֵעֵהוּ צָרִיךְ לִשְׁקוֹל בַּפֶּלֶס הַהֲלָכָה לָדַעַת מִי הוּא הָרוֹדֵף וּמִי הוּא הַנִּרְדָּף, וַהֲלֹא לִימּוּד הַמּוּסָר מַנְחִיל אַהֲבָה וְחֶמְלָה לְהַנִּרְדָּף, וַחֲמַת מְרוֹרוֹת לְהָרוֹדֵף, וּמַה נּוֹרָאָה הִיא הַמַּכְשֵׁלָה וְרַבַּת הפּוּקָה לִהְיוֹת מִן הַמַּחֲלִיפִים אֶת הָרוֹדֵף לְנִרְדָּף וְאֶת הַנִּרְדָּף לְרוֹדֵף, וַאֲשֶׁר לָדַעַת אֲמִתָּתוֹ אֵין מָקוֹם זוּלַת בְּסִפְרֵי הַפּוֹסְקִים אֲשֶׁר מְסָרוּם לָנוּ מְצוּקֵי תֵּבֵל רַבּוֹתֵנוּ ז"ל.
<h3>ג.</h3>
וּמִי שֶׁלֹּא הַוְקָבַע בְּלִבּוֹ הַיְסוֹד הַזֶּה, לֹא יוֹעִילֶנּוּ רַב לָקְחוּ וְאֹמֶץ שְׁקִידָתוֹ לִקְנוֹת מִדּוֹת מְתֻוקָּנוֹת, כִּי בְּהִפָּגְשׁוֹ בְּתַעֲצוּמוֹת עִם רֵעֵהוּ בֶּטַח יֶחֱרַץ מִשְׁפָּטוֹ כּנְטִיּוֹתָיו הַטִּבְעִיּוֹת, וְאַף אִם הִנָּן מְתֻוקָּנוֹת לֹא יַתְאִימוּ לְעִיתִּים קְרוֹבוֹת עִם הַהֲלָכָה הַשְׁמֵימִית, וְאָיֹם יְסוֹד מִשְׁפָּטוֹ יִהְיֶה מעוּוָת, כָּל תּוֹלְדוֹתָיו תתחייבנה לִהְיוֹת יַלְדֵי זָרִים וְחִבֵּר מַשְׁחִיתִים, הוֹי כִּי יִזְעַק מַקְרֵי דַרְדְּקֵי דְּבְּמָתָא לְפָנָיו יִתְבָּרַךְ הַצִּילֵנִי מֵרוֹדְפַי כִּי אָמְצוּ וְגוֹ', וּמִן הַשָּׁמַיִם בַּת קוֹל תַּעֲנֵהוּ, הוֹי עַל עוֹשִׂים מַעֲשֵֹי זִמְרִי וּמְבַקְּשִׁים שָׂכָר כְּפִנְחָס, הֲלֹא אַתָּה הוּא הָרוֹדֵף, הֲלֹא אַתָּה הוּא שֶׁאֵינְךָ נוֹשֵׂא פָּנִים לַתּוֹרָה, הֲלֹא כָתַבְתִּי בְּתוֹרָתִי דְּמִקְרֵי דַּרְדְּקֵי לֹא מָצֵי לְעַכֵּב.
<h3>ד.</h3>
יִצְרוֹ שֶׁל אָדָם מִתְגַּבֵּר עָלָיו בְּיוֹתֵר בִּזְמַן שֶׁאֵין הַחֵטְא מִגּוֹלָה וְצָרִיךְ דִּיּוּן, בִּהְיוֹת שָׁכַח הַמְגַנֶּה אֶת הַהַשְׁחָתָה הַנָּטוּעַ בְּלֵב הָאָדָם, אֲשֶׁר בָּא תָּמִיד לַעֲזוֹר אֶת מְבַקֵּשׁ הַטּוֹב בְּמִלְחַמְתּוֹ עִם הַתַּאֲוָה הַגּוּפָנִית וְחֶמְדָּתָהּ, הַכֹּחַ הַזֶּה הוּא עָמוּם בְּמִשְׁפָּט הֶעָמוּם וּנְטוּל עַצְמָהּ הוּא מִלְגַנּוֹת אֶת הַתּוֹצָאוֹת המנוולות הַיּוֹצְאוֹת אַחֲרֵי מִשְׁפָּט הַמְּעוּקָל, כִּי אֵין לְהֶרְגֵּשׁ מַבְחִין בְּהַהֲלָכָה, וּלְפִי הֶרְגֵּשׁוֹ לֹא יַעֲלֶה עַל לִבּוֹ לְפוֹן אוּלַי מִשְׁפָּטוֹ מִסָפְחוּ, וְלָכֵן לֹא נִפְלֵאת הִיא כִּי מִן הַיְחִידִים הַמְתוּקָּנִים בְּמִדּוֹתֵיהֶם בְּמִדָּה יְדוּעָה, נִפְגַּשְׁנוּ בְּמִדָּה אַחֶרֶת בַּמִּקְרֶה מְיוּחָד, כַּאֲשֶׁר נִסְתַּבֵּךְ בְּסִכְסוּךְ רַב הָעֶרֶךְ עִם רֵעֵהוּ וְלֹא יֹאבֶה לִשְׁמוֹעַ קוֹל מוֹרִים וְלֹא יִדְרוֹשׁ אַחַר הַהֲלָכָה, וְנִכְנַס בְּעוֹבִי הַקּוֹרָה לְהַחֲזִיק בְּמִלְחָמוֹת, בִּקְטָטוֹת וּמְרִיבוֹת, וְכָל עֲדִינוּת נַפְשׁוֹ חָלְפָה הָלְכָה לָהּ כָּרֶגַע.
<h3>ה.</h3>
קִנְיְנֵי מִדָּה הָרוֹמֵמָה שֶׁל הַהַכְנָעָה לְמִשְׁפָּט שְׁנַיִם הֵמָּה, הַהֶרְגֵּל קִנְיָן אֶחָד, וּהַלִּימוּד קִנְיָן שְׁנֵי.
כַּיָּדוּעַ אֵין הָאֱמוּנָה הַמְצוּמְצֶמֶת מִסֹפֶקֶת לִכְלוֹא אֶת הָאָדָם מֵעֲשׂוֹת רַע, בִּהְיוֹתוֹ רְדוֹף אַחַר שְׁאִיפָתוֹ הַטִּבְעִית כְּנַחַל שׁוֹטֵף, וְהַשָּׂגַת הַשְּׁלֵימוּת שֶׁיִּהְיוּ מַעֲשָׂיו וֶאֱמוּנָתוֹ בִּלְתִּי סוֹתְרוֹת זוֹ אֶת זוֹ, צְרִיכִים לָרֹב הַהֶרְגֵּל וְהַתְמָדַת הַלִּימוּד, אֲשֶׁר לְתִּיקּוּנָם נִתְחַבְּרוּ סְפָרִים רַבִּים וְנֶאֶמְרוּ דֵּעוֹת רַבּוֹת בְּרֹב תְּבוּנוֹת, וַאֲשֶׁר הִסְכִּימוּ כּוּלם כּי רִפְאוּת הַמִּדּוֹת הֵם לְהַרְבּוֹת בִּגְנוּתָהּ שֶׁל הַהֲלִיכָה אַחַר נְטִיּוֹת הַחָפְשִׁיּוֹת שֶׁל הַנֶּפֶשׁ מִצַּד אֶחָד, וּלְעוֹרֵר אֶת הַחוֹבָה הַגְּדוֹלָה לִשְׁמוֹעַ אֶת חוּקֵי הַתּוֹרָה וְאֶת הֶעָו?ֹן הַגָּדוֹל שֶׁל הַהַמְרָאָה עַל פִּי ה' יִתְבָּרַךְ בְּתוֹרָתוֹ הַקְּדוֹשָׁה מִצַּד שֵׁנִי.
הַכָּרַת הַגְּנוּת שֶׁל הָרַע וְהַכָּרַת הַחוֹבָה לִשְׁמִירַת הַטּוֹב יַחַד מַטִּים אֶת הָאָדָם לַדֶּרֶךְ הַטּוֹב לָלֶכֶת בּוֹ כָּל הַיָּמִים.
<h3>ו.</h3>
וְאָמְנָם תִּקּוּן הַלֵּב אֵין לוֹ מָזוֹר זוּלַת הַמַּעֲשִׂים הַמְתוּקָּנִים הַנַּעֲשִׂים בָּרִאשׁוֹנָה בְּכֹחַ מַכְרִיחַ כּהֶסְכֵּם קָדוּם, וּכְרֹב הַמַּעֲשִׂים הַטּוֹבִים הַנַּעֲשִׂים בַּמִּלְחָמָה וּבְאֹמֶץ נֶגֶד הָרָצוֹן הַחָפְשִׁי מִתְהַפֵּךְ רְצוֹן הַלֵּב מֵרַע לְטוֹב, וּבְדֶרֶךְ זֶה הוֹלֵךְ הָאָדָם וְקוֹנֶה אֶת הַטּוֹב עַל יְדֵי הַהֶרְגֵּל לְהִתְגַּבֵּר כְּפַעַם בְּפַעַם עַל הַתַּאֲוָה הַחָמְרִית וְעַל נְטִיּוֹת הַנַּפְשִׁיּוֹת וְלַעֲשׂוֹת מַעֲשֶׂה עַל פִּי הוֹרָאַת הַשֵּׂכֶל וְחוֹבַת הַתּוֹרָה, וּלְאַט לְאַט הוּא מִתְרַגֵּל אֶל הַטּוֹב בִּנְטִיָּה עַצְמִית וְחָפְשִׁית, וְזוֹ הַדֶּרֶךְ הַיְשָׁרָה לְקִנְיַן הַטּוֹב עַל פִּי הַהֶרְגֵּל.
וְגַם קִנְיָן הַטּוֹב על פי הַלִּימוּד הוּא בָּרִאשׁוֹנָה בַּמִּלְחָמָה לַעֲנוֹת וּלְהַכְרִיעַ אֶת הַחֹפֶשׁ הַתַּאֲוָנִי, כִּי עַל הָרוֹב לֹא יִמְצָא חָפֵץ בִּשְׁקִידָה בַּסְּפָרִים הַמְגַנִּים אֶת חֶמְדַּת הַתַּעֲנוּגִים וְהַמַּטִּים אֶל הַצְּנִיעוּת וְהַפְּרִישׁוּת וּמַחֲזִיקִים אֶת הַנַּעַר בְּרֶסֶן נֶגֶד הַשּׁוֹבְבוֹת, וּמִן הַהֶכְרַח לְהִשְׁתַּמֵּשׁ בְּהֶסְכֵּם קָדוּם לִשְׁקוֹד בַּסֵּפֶר עַל פִּי כַּפֶּיהָ נִמְרָצָה עַל הַטֶּבַע הַדִּמְיוֹנִית.
<h3>ז.</h3>
חַכְמֵי הַיִּרְאָה מָצְאוּ אֶת הַשְׁפָּעַת הַלִּימוּד בִּשְׁנֵי סוּגִים, הַסּוּג הָאֶחָד לִימּוּד הַחוֹבָה שֶׁל קִיּוּם הַדִּין וּשְׁמִירַת הַהֲלָכָה וְהַהִתְעוֹרְרוּת לְמַה שֶּׁרָאוּי לְהִתְעוֹרֵר, לָשׂוּם לֵב מִי הוּא הַמְצַוֶּה עַל זֶה ה' יִתְבָּרַךְ אֲדוֹן כָּל הָאָרֶץ יוֹצֵר כָּל הַיְצוּרִים, וְהַכָּרַת הַחֵטְא שֶׁל הַהֶעְלֵם מִקִּיּוּמוֹ וְגוֹדֵל הָעוֹנֶשׁ, וְהַסּוּג הַשֵּׁנִי לִימּוּד פִּרְטֵי הַהֲלָכָה שֶׁל כָּל דִּין וָדִין.
הֶעָמֵל בַּתּוֹרָה כֹּחוֹ לִזְכּוֹת הַנֶּפֶשׁ וְלַעֲשׂוֹתוֹ עֲדַיִן וּמְצוּחְצָח מוֹשֵׁךְ אֵלָיו אֶת הָרֶגֶשׁ הַנָּעִים שֶׁל טָהֳרָה וּקְדוֹשָׁה, וְלָטַעַת בְּקֶרֶב לֵב עָמוֹק גֶיֵעוֹל נֶפֶשׁ לְהוֹלֵלוּת וְתַעֲנוּגֵי הֶבֶל, נוֹסָף לָזֶה מַנְחִיל עֲמַל הַתּוֹרָה אַהֲבָה נִפְרָזָה וּמִמִּדּוֹת נֶפֶשׁ לְקִיּוּם פְּרָטֵי הַמִּצְוָה שֶׁל הֲלָכָה זוֹ שֶׁהוּא עָמֵל בָּהּ, וּמוּסָרִי כִּלְיוֹתָיו יְיַסְּרוּהוּ לָדַעַת כִּי לְכָךְ נוֹצַר.
<h3>ח.</h3>
וְאָמְנָם אִם עֲמָלָהּ שֶׁל חֵקֶר הַהֲלָכָה מַשְׁרֶשֶׁת אַהֲבַת הַדִּין בּאוֹפן מְיוּחָד בַּהֲלָכָה זוֹ שֶׁהוּא עוֹסֵק בָּהּ, מוֹסִיפָה אַהֲבָה כְּלָלִית לְחֵקֶר הַדִּין בְּכָל מִשְׁפְּטֵי הַתּוֹרָה, כִּי הָאֱמוּנָה בִּפְרָטִים שֶׁל הַמִּצְוֹת בִּבְחִינַת רִגְשִׁי, צְרִיכָה קִנְיָן וְאֵינֶנָּה טִבְעִית, וּהמוּשֹכָּל הַשִּׁטְחִי מַרְחִיקָה, כְּגוֹן לְהַאֲמִין כִּי נֵיעוֹר הַבֶּגֶד בְּשַׁבָּת הוּא חִיּוּב חַטָּאת, וּלִבְקוֹעַ עֵצִים שְׁבוּת, וְכַיּוֹצֵא בּוֹ, אוֹ לְהַאֲמִין כִּי הַכֵּלִים שֶׁנִּמְכְּרוּ לְנָכְרִי בְּעֶרֶב פֶּסַח צְרִיכִים טְבִילָה לְאַחַר הַפֶּסַח, וְיוֹתֵר קָשֶׁה לְהַאֲמִין בְּדִינֵי מָמוֹנוֹת כַּאֲשֶׁר הוּא נֶאֱחָז בַּסְּבַךְ עִם חֲבֵרוֹ, שֶׁכָּל צְבָא הַמִּדּוֹת מְתוּחוֹת נֶגֶד חֲבֵרוֹ, וְאֵינֶנּוּ רוֹאֶה חוֹבָה לְעַצְמוֹ, וְיִצְרוֹ מִתְגַבֵּר עָלָיו לְהַטּוֹתוֹ לְכָל אֲפָסִים, לְסַמֵּא עֵינָיו, ולהאטם אָזְנָיו, וְלַיָּשָׁר בְּעֵינָיו כָּל הֲדוּרִים, אוֹ אָז יִכָּנַע לְבָבוֹ לְהַכִּיר מִשְׁפָּט וְלִרְאוֹת טְרֵיפָה לְעַצְמוֹ, כַּאֲשֶׁר שָׂם לֵילוֹת כַּיָּמִים בַּחֲקוֹר הַדִּין ואיזוּן מִשְׁפָּט בְּסִפְרֵי הַמְפָרְשִׁים וְהַפּוֹסְקִים אֲשֶׁר הָתְווּ לָנוּ אֶת דֶּרֶךְ הַתּוֹרָה שֶׁבְּעַל פֶּה הָרְחָבָה מִנִּי יַם.
הַיְגִיעָה הַזֹּאת הִיא תְּרִיס בְּיָדוֹ כְּנֶגֶד הַהִתְחָרוּת שֶׁל בְּנֵי אָדָם וְאָהַבְתָּ הֶחָמָס, וּמַנְחִילָהּ לִבְעָלֶיהָ אַהֲבַת הַמִּשְׁפָּט וּסְגוּלַת הַצֶּדֶק הַיְקָרָה לוֹ מִכָּל הוֹן וְכֶסֶף.
<h3>ט.</h3>
וּמַה נִּמְלְצוּ אִמְרֵי יוֹשֶׁר דִּבְּרוֹת קָדְשׁוֹ שֶׁל הגרי"ס זללה"ה בְּאִגַּרְתּוֹ בָּזֶה, וְכֹה דְּבָרָיו ז"ל שָׁם, אִם אָמְנָם בְּאִיסּוּרֵי טְרֵיפוֹת בָּשָׂר בְּחָלָב שָׁלְטוּ עָלָיו הֶרְגֵּלָיו וּמִגַּרְמֵיהּ הוּא נִרְתַּע עֲלֵיהֶם וְאֵין יִצְרוֹ מִתְגַּבֵּר עָלָיו, לְעוּמַּת זֶה בִּדְבָרִים שֶׁבֵּין אָדָם לַחֲבֵרוֹ בַּחֲלָקוֹת יַעֲבוֹר וְלִבּוֹ לֹא יִפְחַד וְאַף כְּשֶׁחֲבֵרוֹ תּוֹבְעוֹ לְדִין יַחְבּוֹל תַּחְבּוּלוֹת לְהִתְחַמֵּק וּלְהִשָּׁמֵט מִמֶּנּוּ, הֲלֹא לֹא תִגְזוֹל חֲמוֹר מָלְאוּ דְּטְרֵיפָה שֶׁאַף יוֹם הַכִּיפּוּרִים אֵינוֹ מְכַפֵּר, וְכָל שֶׁעַל פִּי הַדִּין אֵין הַדָּבָר שֶׁלּוֹ זֶהוּ בִּכְלָל גְּזֵילָה, וּבְכָל זֹאת לְפִי שֶׁאֵין הָרֶגֶל מַתְמִיד בִּשְׁמִירַת הַדִּין נַפְשׁוֹ נֶעְדֶּרֶת מִקִּנְיַן הַמִּקְנָה אֶת אַהֲבַת הַמִּשְׁפָּט וּפַחְדָּתוֹ, וּדְבָרָיו ז"ל דְּאַף בְּנֵי אָדָם אֲשֶׁר גְּמוּל מַעֲשֵׂיהֶם הַטּוֹבִים מְחוּיָבִים לְכַבְּדָם בְּשֵׁם יְרֵאִים, נִכְשָׁלִים הֵם בְּהִשְׁתַּמְּטוּת מִן הַדִּין שֶׁבֵּינוֹ לְבֵין רֵעֵהוּ.
וְהַעִיקָר שֶׁבְּרִפְאוּת תַּחֲלוּאֵי הַנֶּפֶשׁ הָאֵלּוּ הוּא הָעִיּוּן בַּהֲלָכָה הָדֵק הֵיטֵב בְּכָל פְּרָטֵי סְעִיפֶיהָ עַד שֶׁיַּשְׁרִישׁוּ בְּקִרְבּוֹ אַהֲבַת הַדִּין בְּמוּחְלָט.
הִנֵּה מְבוֹאָר בִּדְבָרָיו ז"ל כִּי בְּהִשְׁתַּדְּלוּת כללית בְּקִנְיְנֵי הַיִּרְאָה לֹא מָצָא עֲדַיִין אֶת הָעִיקָּר, וְהַעִיקָר חָסֵר בְּנַפְשׁוֹ, אִם לֹא לָמַד וְלֹא עָמַל בְּעִיּוּן הַהֲלָכָה בְּחוֹשֶׁן הַמִּשְׁפָּט, וְאַף בְּלָמְדוֹ בִּמְרוּצָה וּבְשִׁטְחִיּוּת לֹא קָנָה עֶדְנָהּ אֵת קִנְיַן הַמְבֻוקָּשׁ לְאַהֲבַת הַדִּין וְלִהְיוֹת מָסוּר אֵלָיו.
וּהַלִּימוּד בְּעִיּוּן בַּהֲלָכָה עַד לָרֶדֶת לַהֲלָכָה בְּרוּרָה בְּכָל הַסְּעִיפִים הַמִּסְתַּעֲפִים, הוּא לִימוּד שֶׁל שָׁנִים רַבּוֹת בִּשְׁקִידָה נִמְרָצָה, כִּי הַמִּתְגַּלּוֹת הָעִיּוּן הַזֶּה הוּא תַּכְלִית יְדִיעַת הַתּוֹרָה שֶׁהִפְלִיגוּ חז"ל שֶׁאִי אֶפְשָׁר לִקְנוֹתָהּ בְּדֶרֶךְ עֲרָאי בְּמִיעוּט הִשְׁתַּדְּלוּת, וְאָמְרוּ שֶׁהַתּוֹרָה נִקְנֵית במ"ח קִנְיָנִים וְכוּלָּם יְצִיאָה מִגִּדְרֵי הַטֶּבַע וְהָרֶגֶל הָאִישִׁיּוּת לְהִכָּנֵס בְּדַרְכֵי הַשְּׁלֵימוּת, עַד שֶׁלֹּא תַפְרִיעֵהוּ טִבְעוֹ אֶת רֹב מְסִירוּתוֹ וְעוֹצֵם שְׁקִידָתוֹ, לֹא יִתֵּן שֵׁנָה לְעֵינָיו וּתְנוּמָה לְעַפְעַפָּיו.
<h3>י.</h3>
וְכַמָּה הִפְלִיגוּ חז"ל בְּקִיּוּם הַדִּין, עַד שֶׁאָמְרוּ פ"ק דְשַׁבָּת כָּל דַּיָּין שֶׁדָּן דִּין אֱמֶת לַאֲמִתּוֹ אֲפִילוּ שָׁעָה אַחַת מַעֲלֶה עָלָיו הַכָּתוּב כְּאִילּוּ נַעֲשָׂה שׁוּתָּף לְהַקָּדוֹשׁ בָּרוּךְ הוּא בְּמַעֲשֵׂה בְרֵאשִׁית, כִּי הַדִּין הוּא קִיּוּם הָעוֹלָם וּכְדִתְנַן פֶּרֶק קַמָּא דְּאָבוֹת עַל ג' דְבָרִים הָעוֹלָם עוֹמֵד עַל הַדִּין כוּ', וְכָתַב הַטּוּר חו"מ סימן א' וז"ל וְזֶהוּ כַּוָּנַת רז"ל בְּאָמְרָם כָּל הַדָּן כוּ' כִּי הַקָּדוֹשׁ בָּרוּךְ הוּא בָּרָא הָעוֹלָם לִהְיוֹת קַייָם וְהָרְשָׁעִים שֶׁגּוֹזְלִין וְחוֹמְסִין מַחֲרִיבִין אוֹתוֹ בְּמַעֲשֵׂיהֶם, כְּמוֹ שֶׁמָּצִינוּ בַּדּוֹר הַמַּבּוּל שֶׁלֹּא נֶחְתַּם גְּזַר דִּינָם אֶלָּא עַל הַגָּזֵל, נִמְצָא שֶׁהַדַּיָּין הַמַּשְׁבֵּר זְרוֹעוֹת רָמוֹת הָרְשָׁעִים וְלוֹקֵחַ מִיָּדָם טֶרֶף וּמַחֲזִירוֹ לַבְּעָלִים מְקַיֵּים הָעוֹלָם וְגוֹרֵם לְהַשְׁלִים רְצוֹן הַבּוֹרֵא יִתְבָּאֵר שֶׁבְּרָאוֹ לִהְיוֹת קַייָם, וַהֲרֵי כְּאִילּוּ נַעֲשָׂה שׁוּתָּף לְהַקָּדוֹשׁ בָּרוּךְ הוּא בַּבְּרִיאָה, וְאַבְרָהָם עָלָיו הַשָּׁלוֹם לֹא יָדְעוּ ה' וּקְרָאוֹ אוֹהֲבִי אֶלָּא עַל אֲשֶׁר הָלַךְ בְּדֶרֶךְ הַמִּשְׁפָּט וְהִדְרִיךְ בּוֹ בָּנָיו, וּמֹשֶׁה רַבֵּינוּ עָלָיו הַשָּׁלוֹם רַבָּן שֶׁל כָּל הַנְּבִיאִים לָקַח עֲצַת יִתְרוֹ בְּעִנְיַן הַמִּשְׁפָּט לְהַעֲמִיד שׁוֹפְטִים לְהַזְהִיר אֶת יִשְׂרָאֵל וּלְצַוּוֹתָם עַל דְּבַר הַמִּשְׁפָּט וַה' הִסְכִּים עַל יָדוֹ, וִיהוֹשֻׁעַ אַחֲרֵי כָּרְתוּ בְּרִית עִם יִשְׂרָאֵל סִיֵּים דְּבָרָיו בְּמִשְׁפָּט דִּכְתִיב וַיִכְרוֹת יְהוֹשֻׁעַ בְּרִית לָעָם בַּיּוֹם הַהוּא וַיָּשֶׂם לוֹ חֹק וּמִשְׁפָּט בִּשְׁכֶם, כִּי הַמִּשְׁפָּט הוּא יְסוֹד וְעִיקָר גָּדוֹל בַּעֲבוֹדַת ה', וְעוֹד הֶאֱרִיךְ רַבֵּנוּ הַטּוּר שָׁם.
וְהִנֵּה הֶעֱמִיד רַבֵּנוּ ז"ל דְּבָרָיו בִּתְחִלַּת חוֹשֶׁן הַמִּשְׁפָּט לְלַמֵּד דַּעַת שֶׁגִּדְרֵי הַגֶּזֶל וְהֶחָמָס אֵינָן נפתרין עַל פִּי דַּעַת בְּנֵי אָדָם רַק עַל פִּי חֻקֵּי הַתּוֹרָה, וְכָל שֶׁהוּא נֶגֶד הַדִּין הוּא גֶּזֶל אַף שֶׁאֵין בְּנֵי אָדָם מַסְכִּימִים עֲלֵיהֶם בִּבְחִינַת הָרֶגֶשׁ, וְכָל מַעֲשֶׂה שֶׁהוּא בְּדִין הוּא קִיּוּם מִשְׁפָּט אַף שֶׁזֶּה נֶגֶד דֵּעוֹת הָאֱנוֹשִׁיּוֹת, וּכְמוֹ שֶׁכָּתַב הגרי"ס זצ"ל בְּאִגַּרְתּוֹ שֶׁכָּל מַה שֶּׁאֵינוֹ שֶׁלּוֹ בַּדִּין הוּא גֶּזֶל הָאָמוּר בַּתּוֹרָה.
<h3>יָא.</h3>
וּבְנֵי אָדָם הַשְּׁלָמִים בְּטוּב הַמִּדּוֹת בִּהְיוֹתָם מִתְלַמְּדִים עֲלֵיהֶם בְּנַעֲרוּתָם בְּסִפְרֵי תִּיקּוּן הַמִּדּוֹת, וְאֶת הִלְכוֹת הַמִּשְׁפָּט לֹא לָמְדוּ, וְלִבָּם לֹא קָנָה אֶת אַהֲבַת הַמִּשְׁפָּט, צְפוּיִם הֵמָּה לְחֹלִי שֶׁל עִוּוּת הַדִּין יוֹתֵר מֵאֵלֶּה הַהֶדְיוֹטִים שֶׁלֹּא לִמְּדוּ אֶת מוּסַר הַיִּרְאָה וְתוֹרַת הַמִּדּוֹת, כִּי מִמִּדַּת הַיֵּצֶר הָרַע לְהַכְנִיס גַּבְהוּת הַלֵּב וְתַקִּיפוּת הַדַּעַת בְּלֵב הַמִּשְׁתַּלֵּם, וּמַבִּיט עַל אַנְשֵׁי הֲמוֹן הַבָּטָה גְּאוֹנִית, כּאילוּ הוּא מוּרָם מֵהֶם לְמַעְלָה לְמַעְלָה, וְכָל מַה שֶּׁהוּא עוֹשֶׂה הוּא בְּעֵינָיו מִן הַמַּעֲשִׂים הַיּוֹתֵר נְדִיבִים וּמְתוּקָנִים, וְכִשְׂחוֹק יִהְיֶה בְּעֵינָיו אִם יַחְשְׁדוּהוּ כִּי הוּא עוֹשֶׂה חָמָס נֶגֶד הַדִּין, הֲלֹא מַעֲשַׂי הֵם תָּמִיד לִפְנִים מִשּׁוּרַת הַדִּין ומיושרים תַּכְלִית הַהֲטָבָה, לֹא עָלַי נֶאֱמַר שְׁמִירַת הַמִּשְׁפָּט, זֶה יִתָּכֵן לַאֲנָשִׁים הָאוֹהֲבִים אֶת עַצְמָם שֶׁמַּעֲשֵׂיהֶם בִּלְתִּי שְׁלֵמִים וְכֹל נְטִיּוֹתֵיהֶם אַחֲרֵי הַבָּצַע, אֲבָל לֹא לְבַעֲלֵי הַיִּרְאָה בַּעֲלֵי הַשְּׁלֵימוּת, וְלֹא עוֹד אֶלָּא הַחוֹשֵׁד בּוֹ הוּא בְּעֵינָיו כְּבוֹזֶה אֶת הַחֲכָמִים וּמְחַלֵּל כְּבוֹד שָׁמַיִם חָלִילָה.
<h3>יֵב.</h3>
אָמְנָם כְּבָר גִּלָּה הגרי"ס זצ"ל בְּאִגַּרְתּוֹ כִּי אִם אָמְנָם כַּוָּנָתָם רְצוּיָה, מַעֲשֵׂיהֶם מְקוּלְקָלִים תַּכְלִית הַקִּלְקוּל, כִּי מִי שֶׁלֹּא עָמַל בַּהֲלָכָה בָּעִיּוּן הָדֵק הֵיטֵב לֹא יֵדַע עֶרְכָּהּ וְנֶעְלָם מִמֶּנּוּ נְתִיבוֹתֶיהָ וַחֲסַר הָעִיקָּר בַּעֲבוֹדַת ה' יִתְבָּרַךְ שֶׁצִּוָּהוּ לִשְׁמוֹר אֶת סְעִיפֵי הַהֲלָכָה וּלֶאֱהוֹב אוֹתָהּ, וְאִם מִשְׁפָּט הוּא חָסֵר מַה קָּנָה, וּכְמוֹ שֶׁלֹּא יִתָּכֵן לִשְׁמוֹר אֶת הַשַּׁבָּת בְּלֹא דַעַת הִלְכוֹתֶיהָ, וְלֹא יִתָּכֵן לְהִשָּׁמֵר מִמַּאֲכָלוֹת אֲסוּרוֹת מִבְּלִי דַעַת הָאָסוּר וְהַמּוּתָּר, כֵּן לֹא יִתָּכֵן לְהִשָּׁמֵר מִגָּזֵל וְחָמָס בְּלִי לִימּוּד הֲלָכוֹת שֶׁבֵּין אָדָם לַחֲבֵרוֹ, וְאֵין סָפֵק שֶׁזֶּה שֶׁלֹּא לָמַד וְלֹא חָקַר לָדַעַת אוֹתוֹ, הוּא גּוֹזֵל וְחוֹמֵס עַל כָּל שַׁעַל מִבְּלִי מֵשִׂים, וּמַה יּוֹעִילֶנּוּ שְׁלֵמוּת הַמִּדּוֹת אֲשֶׁר הוּא מִתְיַהֵר בָּהֶם בְּעֵת שֶׁכַּפָּיו מגועלות בְּגָזֵל מַתְמִיד וּבְחָמָס תְּדִירִי.
<h3>יֶג.</h3>
מִן הַקִּנְיָנִים הָעִיקְרִים לְהִשְׁתַּלֵּם בְּאַהֲבַת הַמִּשְׁפָּט, הוּא הַלִּימוּד בגפ"ת בְּהִלְכוֹת בִּכְלָל, וּבְהִלְכוֹת שֶׁבֵּין אָדָם לַחֲבֵרוֹ בִּפְרָט, וּכְמוֹ שֶׁכָּתַב הגרי"ס זצ"ל, וְהַיּוֹתֵר מַשְׁרִישׁ פֹּארוֹת מַעֲמִיקוֹת הוּא הֶעָמָל וְהָעִיּוּן בגפ"ת, וְאַף שֶׁאֵינֶנּוּ בָּקִי בְּכָל הִלְכוֹתֶיהָ כְּבָר יֵשׁ בְּנַפְשׁוֹ הַקִּנְיָן שֶׁל הַכְנָעָה לְמִשְׁפָּט, וְהַהַכָּרָה שֶׁהַהֲלָכָה הִיא הַיְסוֹד בַּעֲבוֹדָתוֹ יִתְבָּרַךְ, וְשֶׁצָּרִיךְ שאְׁלֵתַ חכָםָ בְּכָל מַה שֶּׁהוּא נוֹגֵעַ בְּעִנְיְנֵי חֲבֵרוֹ.
וְהֶחָכָם שֶׁעֲמָלוֹ בַּתּוֹרָה בגפ"ת בַּהֲלָכָה וּבְסִפְרֵי הַיִּרְאָה וּמוּסָר הַמִּדּוֹת, שֶׁלֵימוּתוּ בְּטוּחָה וּיַשְׁרוּתוֹ שְׁמוּרָה, וּמִי שֶׁעָזַב אֶת הַהֲלָכָה וְלֹא יָגַע לְדַעְתָּהּ, אֵין סָפֵק שֶׁהוּא חֲדוּל הַמִּשְׁפָּט וְאֵינֶנּוּ בָּטוּחַ מִלִּהְיוֹת חָבֵר לְאִישׁ מַשְׁחִית מִבְּלִי מֵשִׂים.
<h3>יַד.</h3>
בספר יַד שָׁאוּל יו"ד סימן רמ"ה [הוּבָא בפ"ת חו"מ סימן קנ"ו ס"ק י"ז] כּוֹתֵב חוֹצֵב לַהֲבוֹת אֵשׁ בְּעוֹבָדָא שֶׁבָּאוּ מְלַמְּדִים מִמְּקוֹמוֹת אֲחֵרִים וְרָצוּ הַמְלַמְּדִים שֶׁבָּעִיר לְגָרְשָׁם עַל יְדֵי הַמּוֹשֵׁל וְנִתְלוּ מִדִּבְרֵי רמ"א כוּ' וְכוֹתֵב הֲלֹא בְּתַלְמִידֵי חֲכָמִים וּבַּמְלַמְּדִים לֹא שַׁיָּיךְ כָּל זֹאת כוּ' וּמַה שֶּׁאָמְרוּ דְּקִנְאַת סוֹפְרִים תַּרְבֶּה חָכְמָה לֹא שַׁיָּיךְ אֶלָּא בְּמִקְרֵי דַרְדְּקֵי וְלֹא בַּמְלַמְּדִים מִשְׁנָה וגמרא, זֶה הֶבֶל כוּ', וּמַה שֶּׁאָמְרוּ שֶׁהַגָּאוֹן הֶחְמִיר כוּ' הוֹרָה כֵּן לְגָרֵשׁ הַמְלַמְּדִים אֲחֵרִים, אֲנִי אוֹמֵר שֶׁאָסוּר לְאוֹמְרוֹ וְחָלִילָה לְהַגָּאוֹן שֶׁיַּעֲשֶׂה כֵּן.
לָמַדְנוּ עַד כַּמָּה פָּרְצָה הַשְׁלָמַת הַדִּין בְּיִשְׂרָאֵל, אִם הַדַּיָּן אוֹסֵר הַמְלַמְּדִים, מְוַתֵּר לְגָרְשָׁם עַל יְדֵי הַמּוֹשֵׁל, וּמִצְוָה לְגָרְשָׁם, אֵין כָּאן מַלְשִׁינוּת וּמְסִירוּת ופחיתיות לְגָרֵשׁ יִשְׂרָאֵל עַל יְדֵי זָרִים, יֵשׁ כָּאן מִצְוָה לְקַיֵּים הַדָּת עַל תִּלּוֹ, וְאִם הַדַּיָּן מַתִּירָם, הַמְגָרֵשׁ הוּא מָסוּר, וְיוֹצֵא מִכְּלַל יִשְֹרָאֵל, וְכָל יִשְׂרָאֵל עֵינֵיהֶם נְשׂוּאוֹת לְדִבְרֵי השו"ע וּלִגְאוֹנֵי הַדּוֹר לְהַגִּיד הַהֲלָכָה.
הַגָּאוֹן רי"ש נטנזון זצ"ל הֶחָדוּר בְּאַהֲבַת הַמִּשְׁפָּט, יִתְאַכְזֵר עַל מְלַמְּדֵי הָעִיר וְגוֹעֵר בָּהֶם בִּנְזִיפָה, אֵין כָּאן מַעֲנֶה שֶׁל פָּסַקְתָּ לְחִיּוּתִי, הַכֹּל מוּתָּר לְהַרְבִּיץ תּוֹרָה, וְלִדְבָרָיו ז"ל הַכֹּל נִכְנְעוּ, הַמִּשְׁפָּט וְהַשָּׁלוֹם אֱהָבוּ, וּמִי נָתַן בְּלִבּוֹ אַהֲבַת הַמִּשְׁפָּט וְקִנְאָתוֹ אִם לֹא מִיעוּט שָׁנָה מִיעוּט שִׂיחָה לָלוּן בְּעוּמְקָהּ שֶׁל הֲלָכָה.
<h3>טוּ.</h3>
וְאָמְנָם אוּמן שֶׁל בְּנֵי מָתָא דְּמָצֵי לְעַכֵּב מִשּׁוּם פָּסַקְתָּ לחיותאי, אֵינוֹ עַל צַד מְצִיאוּת, אֶלָּא עַל צַד חִיּוּב הַהִשְׁתַּדְּלוּת, שֶׁכָּל מְזוֹנוֹתָיו שֶׁל אָדָם קְצוּבִין לוֹ מֵרֹאשׁ הַשָּׁנָה וְעַד יוֹם הַכִּיפּוּרִים, וְלֹא יֶחְסַר לוֹ אִם יִהְיֶה כָּאן אוּמן מָתָא אַחֲרִיתָא, וְלֹא יוֹתִיר לוֹ אִם לֹא יִהְיֶה, רַק אִם מָצֵי לְעַכֵּב נִכְנָס זֶה בְּחוֹב הִשְׁתַּדְּלוּת מִצִּדּוֹ, וְחוֹב הַרְחָקַת הַנֶּזֶק מִצַּד רֵעֵהוּ, וְאִי לָא מָצֵי מְעַכֵּב אֵין בּוֹ מִשּׁוּם חוֹב הִשְׁתַּדְּלוּת, וְאֵין עַל חֲבֵרוֹ מִשּׁוּם מַזִּיק, אֲבָל הַמַּטְרִיף לֶחֶם חֻקּוֹ שֶׁל כָּל יְצוּר בֶּטַח יִתֵּן לוֹ דֵּי מַחְסוֹרוֹ, וְהָרְדִיפָה אַחַר הַסִּיבּוֹת הַמְדוּמוֹת לְפִי תִּיּוּר הַלֵּב וּזְנוּת הָעֵינַיִם הֶבֶל.
וְאָמְנָם בַּזְּמַן שֶׁמֵּשִׂים אֶת רֵעֵהוּ לְמִמָּרַת חֶצְיוֹ שֶׁל מְרִירַת יוֹמוֹ, וְתוֹלֶה בּוֹ אֶת כָּל הָעִילּוֹת שֶׁל אִי הַצְלָחָתוֹ, בְּעֵת שֶׁרֵעֵהוּ זַכַּאי בְּמִשְׁפְּטֵי הַתּוֹרָה, הוּא נִלְכַּד בַּעֲוֹן קַטְנוּת הָאֱמוּנָה בְּהַשְׁגָּחָתוֹ יִתְבָּרַךְ, שמעיקרי הַיִּרְאָה לְהַאֲמִין שֶׁאֵין בְּרִיָּה בָּעוֹלָם שֶׁבְּכֹחָהּ לְהָרַע לוֹ אוֹ לְהֵיטִיב לוֹ זוּלַת גְּזֵירָתוֹ יִתְבָּרַךְ, וְאָמְנָם אִם רֵעֵהוּ עוֹשֶׂה רֶשַׁע שֶׁלֹּא בְּמִשְׁפָּט יִתָּכֵן שֶׁעָלָיו נֶאֱמַר מְגַלְגְּלִין חוֹב עַל יְדֵי חַיָּיב וְנַעֲשֶׂה שָׁלִיחַ לְהַטּוֹת הָעוֹנֶשׁ שֶׁנִּגְזַר עַל רֵעֵהוּ עַל יָדוֹ, אָכֵן בְּעֵת שֶׁעוֹשֶׂה עַל פִּי הַתּוֹרָה אֵין זֶה בִּכְלַל שְׁלִיחוּת רַע כְּלָל וְאֵינוֹ נוֹגֵעַ בַּמֶּה שֶׁמּוּכָן לַחֲבֵרוֹ כְּלָל וְלֹא יֶחְסַר לַחֲבֵרוֹ עַל יָדוֹ כְּלוּם.
<h3>טֶז.</h3>
וּמִן הקושיים בְּקַבָּלַת הַמִּשְׁפָּט הֱיוֹת הַכְרָעָתוֹ הַמוּחְלֶטֶת אֵינֶנָּה מִן הַמוּשׂכּלוֹת הָרִאשׁוֹנוֹת וְלֹא מִהַמּוּנָחִים הַפְּשׁוּטִים, רַק בְּעָמָל הַדַּיָּין וּשְׁקִידַת עִיּוּנוֹ, וְהַמִּשְׁפָּט מָסוּר לַלֵּב הַדַּיָּין מִן הַדַּיָּינִים הַחַיִּים אִתָּנוּ, וְאֵין הַסְּפָרִים שֶׁל דִּינֵי הַמִּשְׁפָּט אִתָּנוּ מַסְפִּיקִים לְהַרְאוֹת גָּלוּי לְכָל רוֹאֶה פְּסַק הַדִּין שֶׁל כָּל מְאוּרָע שֶׁלֹּא יוּכַל הַמִּתְעַקֵּשׁ לִנְטוֹת מִמֶּנּוּ, רַק אֵלֶּה הַמּוֹסְרִים נַפְשָׁם וְלִבָּם לְהָבִין אֲמִתָּתוֹ יִמְצָאוּהוּ אַחֲרֵי רֹב הַשְּׁקִידָה וְעוֹצֵם עִיּוּנָם עַד שֶׁהַדַּיָּין וְהַדִּין חַד הוּא, וְזֶה מִן הַגּוֹרְמִים לְהַשָּטָן לִמְצוֹא כַּר נִרְחָב לְהַטּוֹת לֵב בַּעֲלֵי הַדִּין לִיתֵּן כָּתֵף סוֹרֶרֶת לְהָדֵין וְהַדַּיָּין וּלְהוֹלִיכוֹ שׁוֹלָל בַּחֲלַקְלַקּוּת לֵאמֹר כִּי בִּנְטִיּוֹת לִבּוֹ שֶׁל הַדַּיָּין לְצַד אֶחָד הִכְרִיעַ אֶת הַדִּין וְלֹא הֵבִין אֶת הַמִּשְׁפָּט לַאֲשׁוּרוֹ, וַהֲלֹא אֵין סָפֵק שֶׁהַצֶּדֶק אִתִּי, אַךְ הַדַּיָין לֹא יָרַד לְעוֹמְקוֹ וְחָסֵר לוֹ הֲבָנָה הָרְאוּיָה לְמַהֲלַךְ רוּחִי וּמַשְֹאַת נַפְשִׁי, וְכָל מִשְׁפָּטוֹ לְפִי כֹּחַ הַדִּמְיוֹן שֶׁל בֶּן אָדָם ובנטיותיו הַטִּבְעִיּוֹת, הֲיִתָּכֵן שֶׁנִתְחַיַּיבְתִּי לְהִכָּנַע לְמִשְׁפָּט מֵעִוּוּת כָּזֶה.
<h3>יֵז.</h3>
וְעִסְקוֹ שֶׁל הַשָּׂטָן בְּיוֹתֵר בַּאֲנָשִׁים גְּדוֹלִים הַמְּסוּרִים לַעֲסֹק הַיִּרְאָה וְתִקּוּן הַמִּדּוֹת, אֲשֶׁר גָּבַהּ לִבָּם עַל הַדַּיָּין בְּהַעֲלוֹתָם עַל לִבָּם אֶת תְּקוּפַת חַיֵּיהֶם מִנִעוּרָם וְעַד עַתָּה, וְאֵת פָּרָשַׁת רַב גְּדוּלָתָם בְּחָכְמַת הַיִּרְאָה וְאֶת שִׁפְעַת מַעֲשֵׂיהֶם הַטּוֹבִים וּצְבָא נִסְיוֹנוֹת אֲשֶׁר עָמְדוּ בָּם, וְרוֹאִים עַצְמָם נֶעֱלָבִים לְהִכָּנַע לַמִּשְׁפָּט שֶׁל דַּיָּין רָגִיל בְּלִי רוֹמְמוּת מְיוּחָדָה.
וְאָמְנָם אֵינוֹ דּוֹמֶה טָעוּת זְמַנִּית עֲרָאִית לִטְעוֹת קְבוּעָה מִתְלַוֶּה עִמּוֹ מִנְּעוּרָיו, וְכָאָמוּר לְמַעְלָה כִּי מִי שֶׁלֹּא עָמַל בַּהֲלָכָה אֵין לוֹ חֵלֶק בַּחָכְמָה, וּכְמוֹ שֶׁאָמְרוּ אָבוֹת דְּרַבִּי נָתָן פכ"ט כָּל מִי שֶׁיֵּשׁ בְּיָדוֹ מִדְרָשׁ וְאֵין בְּיָדוֹ הֲלָכוֹת לֹא טָעַם טַעַם שֶׁל חָכְמָה, כָּל מִי שֶׁיֵּשׁ בְּיָדוֹ הֲלָכוֹת וְאֵין בְּיָדוֹ מִדְרָשׁ לֹא טָעַם טַעַם שֶׁל יִרְאַת חֵטְא, הוּא הָיָה אוֹמֵר כָּל שֶׁיֵּשׁ בְּיָדוֹ מִדְרָשׁ וְאֵין בְּיָדוֹ הֲלָכוֹת, זֶה גִבּוֹר וְאֵינוֹ מְזוּיָן, כָּל שֶׁיֵּשׁ בְּיָדוֹ הֲלָכוֹת וְאֵין בְּיָדוֹ מִדְרָשׁ, חַלָּשׁ וְזָיִין בְּיָדוֹ, יֵשׁ בְּיָדוֹ זֶה וָזֶה גִּבּוֹר וּמזוּין, והש"ס שֶׁלָּנוּ בָּלוּם בְּהִלְכוֹת וְהַגָּדוֹת וּמִדְרַשׁ וכמו שכתבו תּוֹס' קִדּוּשִׁין ל' א', וּמִי שֶׁמָּשַׁךְ יָדוֹ בְּנַעֲרוּתוֹ מֵעֲמַל הַהֲלָכָה שֶׁנִּשְׁאַר בְּלִי זיוּן וּבְלִי טְעִימַת טָעַם חָכְמָה, אֵיךְ יִתְגָּאֶה וּבַמֶּה יִגְבַּהּ לִבּוֹ, דָּא חָסֵר מַה קָּנָה.
<h3>יחַ.</h3>
וּמִן הַחִיּוּב לְהַאֲרִיךְ בְּחִיּוּב לִמּוּד הַהֲלָכָה מִפְּנֵי מִיעוּט הַתַּלְמִידִים בְּדוֹרֵנוּ, וְהַשְּׂרִידִים  - מֵהַנִּדָּחִים לְכָל אֲפָסִים בְּיַם הַהֲבָלִים שֶׁל רוּחַ עִוְעִים  - מְעַטִּים וּסְפוּרִים הֵמָּה, וּמִמִּדַּת הָאַהֲבָה וְהַחֶמְלָה לִשְׁקוֹד עַל הַשְּׂרִידִים הַיְחִידִים הָאֵלֶּה שֶׁלֹּא יִדַּח מֵהֶם נִדָּח, אֲבָל להקושיים הַטִּבְעִיִּים לִקְנוֹת דִּבְרֵי תּוֹרָה וּלְהוֹסָפַת כִּשָּׁלוֹן מִצַּד הַשּׂוֹטְנִים, רַבָּה הָעֲזוּבָה בְּבֵית הַמִּדְרָשׁ פְּנִימָה, הַגּוֹרֵם לְהִתְרַשֵּׁל מֵעִיּוּן הַהֲלָכָה הָדֵק הֵיטֵב, וּלְבַלּוֹת הַזְּמַן בְּרַעְיוֹנוֹת וּמַחֲשָׁבוֹת בְּדוּיוֹת לֵב, וּלְחַדֵּשׁ חידושים אֵין בָּהֶם מִמַּה שֶׁנֶּאֱמַר לְמשֶׁה מִסִּינַי, אַף שֶׁהֵן שִׂיחוֹת שֶׁל יִרְאַת שָׁמַיִם וְתִיקוּן הַמִּדּוֹת, אוֹ חֵקֶר חִיצוֹנִי בַּהֲלָכָה, אֲבָל אֵינָן מַסְפִּיקוֹת אֶת הַתַּכְלִית הַמְבֻוקָּשׁ מֵהָאָדָם עֲלֵי חָלֶד, כָּל שֶׁאֵינָן מִתְלַוִּים עִם יְדִיעַת הַתּוֹרָה הדינית וּכְמוֹ שֶׁנִּתְבָּאֵר לְעֵיל.
וְהִנֵּה אוֹתָן שֶׁמַּעֲמִידִים חָכְמָתָם עַל שִׂיחוֹת מוּסָרִיּוֹת, וְהֶגְיוֹנוֹת חִיצוֹנוֹת בַּהֲלָכָה, נִכְשָׁלִים לְהַאֲמִין כִּי זֶהוּ חוֹבָתוֹ שֶׁל אָדָם בְּעוֹלָמוֹ, וּבְעֵינֵיהֶם כִּי כֵן הִתְנַהֲגוּ הַתַּנָּאִים וְהָאָמוֹרָאִים, וְחֵלֶק הַהֲלָכָה הָאֲמִתִּי הָיָה אֶצְלָם עֲרָאי, וּבֶאֱמֶת קָשֶׁה לְהוֹצִיא טָעוּת מושרשת מֵאָז וּמְעוּרֶה מֵרֹב הַיָּמִים, וְאָמְנָם אֵין לְהִתְעַלֵּם שֶׁזֶּה שֶׁקֶר מוּחְלָט, וְאֵין סָפֵק שֶׁאִם שָׁמַעְנוּ מִבַּעֲלֵי הַשִּׂיחוֹת שֶׁמִּשְׁתַּבֵּחַ לֵיהּ בִּפְלוֹנִי דְּגַבְרָא רַבָּא הוּא, הַכַּוָּנָה בְּשִׂיחוֹת וְהֶגְיוֹנוֹת מַקְסִימוֹת וּמוֹשְׁכֵי לֵב, וְאִם כֹּה הָיְתָה כַּוָּנַת רַבָּא ב"ק מ' א' עַל ר"א ב"י, הָיָה מִן הָרָאוּי לר"נ לְשָׁאֳלוֹ בַּמִּדְרָשׁ וְהַגָּדָה, וּכְשֶׁבָּא לְפָנָיו שְׁאֵלוֹ הֲלָכוֹת, לָמַדְנוּ שֶׁהִתְפַּעֲלוּת הַנֶּפֶשׁ שֶׁל גַּבְרָא רַבָּא הַיְינוּ בְּלִימוּד הַהֲלָכָה, וְהָיָה הַמִּנְהָג לְמִנְקַט שׁוּקָא לְצוּרְבָא מֵרַבָּנָן, וּכְשֶׁבָּאוּ לְבָחֲנוֹ ב"ב כ"ב א' שָׁאֲלוּ אוֹתוֹ בַּהֲלָכָה, וּכְשֶׁמְּצָאוּהוּ שֶׁאֵינוֹ מֵשִׁיב החליטוהו שֶׁאֵינוֹ תַּלְמִיד חָכָם, וּכְשֶׁעָמְדוּ לִפְנֵי פְּטִירָתוֹ שֶׁל ר' אליעזר הַגָּדוֹל, אבות דרבי נתן פרק כה, הָיוּ שׁוֹאֲלִין לוֹ בִּטְהָרוֹת בְּטֻמְאוֹת בַּמִּקְוָאוֹת, וְעוֹד הִפְלִיג שָׁם ר"א לִפְנֵי מוֹתוֹ בְּעוֹנֶשׁ הַהִתְרַשְּׁלוּת מִלִּימּוּד הַהֲלָכוֹת.
סַנְהֶדְרֵי גְרוֹלֶה שֶׁיָּשְׁבָה בְּלִשְׁכַּת הַגָּזִית שֶׁזֶּה מֶרְכַּז הַתּוֹרָה עַל פִּי הַתּוֹרָה, וּהַמַּמְרֵא עַל דִּבְרֵיהֶם בְּמִיתָה, וְעַל פִּיהֶם יוֹצְאִין לַמִּלְחָמָה, וְעַל פִּיהֶם מַעֲמִידִים מֶלֶךְ, מַה דָּרְשׁוּ מֵהֶם, בְּקִיאוּת בַּהֲלָכָה, בְּדִינֵי אִיסוּר וְהֶיתֵּר, בְּדִינֵי מָמוֹנוֹת, וּבְיֶתֶר הַהֲלָכוֹת, כַּמְּבוֹאָר בר"מ פ"ד מהלכות סַנְהֶדְרִין ה"ח.
<h3>יֵט.</h3>
בגמרא הוֹרָיוֹת י"ב ב' כְּשֶׁפָּשַׁט לֵיהּ הוּנָא בְּרִי' דר"נ לר"פ דַּיָּן כֹּהֵן גָּדוֹל שֶׁנִּצְטָרֵעַ מַהוּ בְּאַלְמָנָה, קָם נִשְׁקִי' עַל רֹאשׁוֹ וְיָהִיב ליה בְּרַתִּי', הִנֵּה קָבְעוּ הַדָּבָר בגמרא, שֶׁכָּל תַּלְמוּדָא הוּא תוֹרָה שֶׁנִּתְּנָה מִסִּינַי, הִנֵּה מָסְרוּ לָנוּ קְדוּשַׁת נַפְשׁוֹ שֶׁל ר"פ אֲשֶׁר נַפְשׁוֹ וְאוֹרַיְתָא חַד הוּא, וְאַהֲבַת הַתּוֹרָה שֶׁל הֲלָכָה אַחַת הוֹצִיאָתוֹ מִשויוֹן הַנֶּפֶשׁ לְתִּגְבּוֹרֶת הַהִתְפַּעֲלוּת וְהַהִתְלַהֲבוּת, וְנַשְׁקֵי' עַל רֹאשׁוֹ וְיָהִיב ליה בְּרַתִּי'.
אֵין סָפֵק שֶׁלֹּא יִקְרֶה כָּזֶה בּרִיקִי הַהֲלָכָה וְחוֹקְרֵי הַיִּרְאָה, כִּי לָמָּה יִתֵּן לוֹ בְּרַתִּי', הֲלֹא הָעִיקָּר הוּא בְּמַעֲלַת הָאָדָם הַשִּׂיחָה הַמּוּסָרִית, וְרָאוּי לְזַכּוֹת הָרַבִּים, וּמַה תּוֹעִיל חֲרִיפוּת בַּהֲלָכָה, וְאָמְנָם מִכָּאן סְתִירָה גְּלוּיָה לְאֵלֶּה שֶׁחָסְרוּ נַפְשָׁם אֶת קִנְיַן אַהֲבָה שֶׁל הֲלָכָה וְלֹא הִשְׁלִימוֹ אֶת נַפְשָׁם בַּה, שֶׁזּוֹ תַּכְלִית הַשְּׁלֵימוּת הָאֲהוּבָה לְפָנָיו יִתְבָּרַךְ.
וּכְבָר הִפְלִיג בִּיסוֹד זֶה הגר"ח מִוְלוּזִין זללה"ה בְּתוֹסֶפֶת מַעֲשֶׂה רַב, בְּאָמְרוֹ כָּל תְּפִלוֹתַי מֵעוֹדִי הָיִיתִי נוֹתֵן בְּעַד דִּין אֶחָד מְחוּדָשׁ מִן הגמרא.
וְאָמְנָם אֵין הַמַּעֲשִׂים הַטּוֹבִים נְכָסִים הניתנים לְמִקָּח וּמִמְכָּר וַחֲלִיפִין, אֲבָל פָּתַח בְּמָשָׁל פִּיו שֶׁיָּדַע הֶחָכָם לִמְסוֹר נַפְשׁוֹ לְעִיּוּן הַהֲלָכָה ולבירור הַדִּין מִן הגמרא שֶׁזּוֹ הָעֲבוֹדָה הַיּוֹתֵר אֲהוּבָה לְפָנָיו יִתְבָּרַךְ, וְזוֹ מַעֲלָה יוֹתֵר רוֹמֵמָה מִן הַתְּפִלָּה, וּכְעֵין שֶׁאָמְרוּ שַׁבָּת י' א'.
<h3>כ.</h3>
וְאָמְרוּ מְנָחוֹת י"ח א', א"ר כְּשֶׁהָלַכְתִּי לְמַצּוֹת מִדּוֹתַי אֵצֶל ר"א בֶּן שַׁמּוּעַ כוּ' מָצָאתִי יוֹסֵף הַבַּבְלִי יוֹשֵׁב לְפָנָיו וְהָיָה חָבִיב לוֹ בְּיוֹתֵר עַד לְאֶחָת, א"ל רַבִּי הַשּׁוֹחֵט אֶת הַזֶּבַח לְהַנִּיחַ מִדָּמוֹ לְמָחָר כוּ' מִנְחָה א"ל כָּשֵׁר אֶלָּא שר"א פּוֹסֵל, צָהֲבוּ פָּנָיו שֶׁל יוֹסֵף הַבַּבְלִי כוּ' עַכְשָׁו שֶׁשָּׁנִיתָ לִּי פָּסוּל הֶחֱזַרְתָּ לִי אֲבֵדָתִי, זָלְגוּ עֵינָיו שֶׁל ר"א ב"ש דְּמָעוֹת, אָמַר אַשְׁרֵיכֶם תַּלְמִידֵי חֲכָמִים שֶׁדִּבְרֵי תּוֹרָה חֲבִיבִין עֲלֵיכֶם בְּיוֹתֵר, קָרָא עָלָיו הַמִּקְרָא הַזֶּה מָה אָהַבְתִּי תוֹרָתֶךָ כָּל הַיּוֹם הִיא שִׂיחָתִי וְגוֹ'.
דִּבְרֵי חז"ל כַּשֶּׁמֶן הַטּוֹב יוֹרֵד לַעֲצָמוֹת לְהַלְהִיב הַלְּבָבוֹת לְאַהֲבַת הַתּוֹרָה וּלְשַׁעְשֵׁעַ עַל זִיו חֶמְדָתָהּ, עַד שֶׁכָּלְתָה נַפְשׁוֹ שֶׁל יוֹסֵף הַבַּבְלִי בַּאֲבֵדַת הֲלָכָה אַחַת וַאֲשֶׁר צָהֲבוּ פָּנָיו לְחֶדְוַת עוּזוֹ בְּהַחְזָרַת אֲבֵדָתוֹ, וַאֲשֶׁר הִתְפַּעֲלוּת נַפְשׁוֹ שֶׁל ר"א עַל אַהֲבַת תַּלְמִידוֹ הִזְלִיגוּ אֶת עֵינָיו דְּמָעוֹת שֶׁל גִּיל וַהֲנָאַת זִיו מִיצּוּי הַמִּדּוֹת.
וּהַחוֹשֵׂךְ נַפְשׁוֹ מֵעִיּוּן הַהֲלָכָה, וַאֲשֶׁר חֹשֶׁךְ בָּזֶה אֶת נַפְשׁוֹ מִלִטְעוֹם טָעַם חָכְמָה, הֲלֹא לֹא אִבְּדָה אַחַת אָבַד, רַק אִיבֵּד אֶת כָּל יֵשׁוּתוֹ וַיָּשֶׂם אֶת כָּל הֲוָיָתוֹ לְאֶפֶס, וּמַה יִּתְרוֹן לֶאֱוִיל תַּחַת הַשֶּׁמֶשׁ, הוֹלֵךְ חֲשֵׁכִים וְאֵין נוֹגַהּ לוֹ, וּכְיֶלֶד מִשְׁתּוֹבֵב כָּל צְבָא יָמָיו, לֹא יָדַע אֶת חָלְיוֹ וְלֹא יַרְגִּישׁ מַכְאוֹבָיו, פִּיו יְדַבֵּר גָּבוֹהַּ וְלִבּוֹ רַהַב כְּאִיסְתְּרָא בָּלָגִינָא, יִגְדַּל בְּעֵינָיו קטנטנותיו וְשֶׁבַע צַחְצָחוֹת, יָלִין בְּרֹב גַּאֲוָה, אֶת עָנְיוֹ לֹא יָדַע וְאֶל הַחָכְמָה לֹא יִרְעַב, כְּאָמְרָם אֵין שׁוֹטֶה מַרְגִּישׁ.
כְּאִ.
אָמְרוּ קִדּוּשִׁין מ"ט ב' עַל מְנָת שֶׁאֲנִי תַּלְמִיד אֵין אוֹמְרִים כְּשִׁמְעוֹן בֶּן עַזַּאי, עַל מְנָת שֶׁאֲנִי חָכָם אֵין אוֹמְרִים כְּחַכְמֵי יַבְנֶה, כר"ע וַחֲבֵרָיו, הִנֵּה הַוְעָמְדוּ בְּזִכְרוֹן רַבּוֹתֵינוּ ז"ל לְרֹאשׁ וְרוּם הַמַּעֲלָה בֶּן עֲזַאי וְר' עֲקִיבָא, וּמָצִינוּ בּג' מְקוֹמוֹת בגמרא דְּאָמְרוּ הֲרֵינִי כְּבֶן עַזַּאי, עֵירוּבִין כ"מ א', סוֹטָה מ"ה א', קִדּוּשִׁין כ' א', וּבְכוּלְּהוּ נִטְפְּלוּ תַּלְמִידֵיהֶן אַחֲרֵי הכרזתן עַל שָׁעָה שֶׁל הַרְחָבַת דַּעְתָּן לְשָׁאֳלָם דְּבַר הֲלָכָה.
לָמַדְנוּ דְּבְנִזְכַּר סְתָם רַב גָּדְלוֹ שֶׁל בֶּן עַזַּאי, הָיִינוּ גָּדְלוּ בַּהֲלָכָה, וְעַל שֶׁאָמַר רָבָא הֲרֵינִי כְּבֶן עַזַּאי נִתְחַיֵּיב לִהְיוֹת בָּקִי בְּהִלְכוֹת עֵירוּב וְשָׁאֲלוּ תַּפּוּחִים בְּכַמָּה, וְנִתְחַיֵּיב אַבַּיֵּי לָדַעַת הֲלָכוֹת ע"ע וְשָׁאֲלוּ אוֹתוֹ ב' חֲלָלִים זֶה עַל גַּב זֶה, וּבִבְכוֹרוֹת נ"ח א' פָּרֵיךְ וְכִי תֵּימָא לָא מָצֵי קָאֵי אַטַעְמַיְהוּ וְהָתַנְיָא בֶּן עַזַּאי אוֹמֵר כָּל חַכְמֵי יִשְׂרָאֵל דּוֹמִין עָלַי כִּקְלִיפַּת הַשּׁוּם חוּץ מִן הַקֵּרֵחַ הַזֶּה, מְבוֹאָר שֶׁמַּאֲמָר בֶּן עַזַּאי עַל חָכְמַת הַתּוֹרָה שֶׁל הֲלָכָה שֶׁזֶּה מְחַיֵּיב שֶׁיֵדַע הִלְכוֹת מַעֲשֵׂר בְּהֵמָה.
וְרַ' עֲקִיבָא שֶׁהֶרְאָהוּ הַקָּדוֹשׁ בָּרוּךְ הוּא לְמֹשֶׁה וא"ל אָדָם אֶחָד יֵשׁ שֶׁעָתִיד לִהְיוֹת בְּסוֹף כַּמָּה דּוֹרוֹת, וַעֲקִיבָא בֶּן יוֹסֵף שְׁמוֹ, שֶׁעָתִיד לִדְרוֹשׁ עַל כָּל קוֹץ וְקוֹץ תִּילִין תִּילִין שֶׁל הֲלָכוֹת כוּ', כְּמוֹ שֶׁהִפְלִיגוּ בִּמְנָחוֹת כ"ט ב', מָצִינוּ שֶׁהֶעֱמִידוּ חז"ל אֶת רֹב גָּדְלוֹ בְּהַהֲלָכוֹת הַחֲמוּרוֹת שֶׁל נְגָעִים וְאָהֳלוֹת, וּכְמוֹ שֶׁאָמְרוּ סַנְהֶדְרִין ס"ז ב' מַה לְּךָ אֵצֶל הַגָּדָה כְּלָךְ מִדַּבְּרוֹתֶיךָ אֵצֶל נְגָעִים וְאֹהָלוֹת ופירש רש"י פָּנָה אֵצֶל נְגָעִים וְאֹהָלוֹת שֶׁהֵן חֲמוּרִין וּבָהֶם אַתָּה מחודד וְלֹא בְּהַגָּדָה.
<h3>כָּב.</h3>
וְהִנֵּה קיבּוּץ הַמַּעֲלוֹת וּמַעֲשִׂים הַטּוֹבִים כְּשֶׁמִּתְיַחֲדִים בְּאָדָם אֶחָד, מִתְחַלְּפִים בְּשִׁימוּשׁ הַלָּשׁוֹן מִשָּׁם הַפְּעוּלָה לְשֵׁם התוֹאַר, כְּמוֹ שֵׁם צַדִּיק, חָסִיד, חָכָם, שֶׁהָאָדָם הַמתוֹאָר בְּאַחַד הַשֵּׁמוֹת הָאֵלּוּ יָעִיד עָלָיו שְׁמוֹ עַל הַתְמָדָתוֹ בְּמַעֲשִׂים טוֹבִים תְּמִידוֹת אֲמִיתִּית, וְיִיחֵד אֶת מִרְצוֹ וּמְגַמָּתוֹ לִשְׁמִירַת הַטּוֹב וְלִבְרוֹחַ מִן הָרָעוֹת, וְיָשִׂים אֶת עֲבוֹדָתוֹ יִתְבָּרַךְ לְתַכְלִית חַיָּיו וּמַשְׂאַת נַפְשׁוֹ כָּל הַיָּמִים.
וְהִנֵּה מִן הַתּוֹרָה וּמִן הַנְּבִיאִים וּמִן הַכְּתוּבִים וּמִדִּבְרֵי חז"ל כִּי שָׁם צַדִּיק, חָסִיד, חָכָם, יוּנַח עַל אִישׁ רוּם הַמַּעֲלָה, אָהוּב לִפְנֵי הַמָּקוֹם יִתְבָּרַךְ, וּבְחִיר הָאֱנוֹשִׁיּוּת עַל פְּנֵי חָלֶד, וְאִם נָחֲקוּרָה וְנִמְצָא אֶת הַנִּמְצָאִים בּוֹ מִן הַמַּעֲלוֹת וְהַגְּדוֹלוֹת אֲשֶׁר ינחילוהו אֶת שֵׁם הָאָהוּב לְפָנָיו יִתְבָּרַךְ, וַאֲשֶׁר יִשְׂמַח בּוֹ יִוָּצְרוּ יִתְבָּרַך, אָז נֵדַע אֶת הַדֶּרֶךְ הָאֲהוּבָה לְפָנָיו יִתְבָּרַךְ שֶׁיִּתְנַהֵג בָּהּ הָאָדָם.
וְהִנֵּה אָמְרוּ ב"ק מ"א ב' שִׁמְעוֹן הָעַמְסוֹנִי וְאָמְרִי לַהּ נֶחֱמֵי' הָעַמְסוֹנִי הָיָה דּוֹרֵשׁ כָּל אֶתִּין שֶׁבַּתּוֹרָה כֵּיוָן שֶׁהִגִּיעַ לְאֶת ה' אֱלֹקֶיךָ תִּירָא פֵּירַשׁ כּוּ' עַד שֶׁבָּא ר' עֲקִיבָא וְלִימֵּד אֶת ה' וְגוֹ' לְרַבּוֹת תַּלְמִידֵי חֲכָמִים.
לָמַדְנוּ כִּי הָאִישִׁיּוּת הַיּוֹתֵר חֲמוּדָה וְהַיּוֹתֵר מֵעוֹלָה מֵהַכָּרַת הַתּוֹרָה הִיא הָאִישִׁיּוּת הָרְאוּיָה לְהִקָּרֵא בְּשֵׁם תַּלְמִיד חָכָם, וַאֲשֶׁר לְאִישׁ הַיְקָר הַזֶּה הִרְשָׁה ר' עֲקִיבָא לְעַצְמוֹ לְהַשְׁווֹת מוֹרָאוֹ לְמוֹרָא שֶׁל הַמָּקוֹם בָּרוּךְ הוּא, וּלְרַבּוֹתוֹ בִּקְרֹא דְּאַתְּ ה' וְגוֹ', וְאִם כֹּה אֵיפוֹא אִם נֵדַע אֶת הַקִּנְיָנִים הַחֲמוּדִים אֲשֶׁר עַל יָדָם קְנֵה שָׁם תַּלְמִיד חָכָם, נֵדַע אֶת הַמַּעֲשִׂים המגוליים הַחֲבִיבִים לְפָנָיו יִתְבָּרַךְ בְּמַעֲשֶׂה הָאָדָם וְהַנְהָגָתוֹ עַל פְּנֵי הָאָרֶץ בַּצָּבָא יָמָיו.
<h3>כּג.</h3>
וְהִנֵּה עוֹמֶדֶת לְפָנֵינוּ הַשְּׁאֵלָה מַה דִּינוֹ שֶׁל תַּלְמִיד חָכָם, וּמַה שְּׁמוֹ דּוֹרֵשׁ מִמֶּנּוּ, מַה הוּא מַהוּתוֹ, וּבַמֶּה כֹּחוֹ גָּדוֹל.
וְהִנֵּה בִּדְבָרִים קְצָרִים הִשְׂכִּיל הרמ"א ז"ל יו"ד סימן רמ"ג ס"ב לְהֻצַּג אֶת תְּמוּנָתוֹ הַמְּאִירָה בְּקַרְנֵי הוֹדָה, וז"ל שָׁם, שֶׁיּוֹדֵעַ לִישָּׂא וְלִיתֵּן בַּתּוֹרָה וּמֵבִין מִדַּעְתּוֹ בְּרוֹב מְקוֹמוֹת הַתַּלְמוּד ופירושיו וּבְפִסְקֵי הַגְּאוֹנִים.
מְבוֹאָר דְּשֵׁם תַּלְמִיד חָכָם הָיִינוּ חָכָם גָּדוֹל בַּהֲלָכָה הַיּוֹדֵעַ אֶת עוֹמֶק הַמַּשָּׂא וּמַתָּן שֶׁל הֲלָכָה עַל פִּי הַמְקוּבָּל בְּיָדֵינוּ מִדּוֹר דּוֹר, וְלָמַד רוֹב מְקוֹמוֹת הַתַּלְמוּד, וְאִם אֵינוֹ חָכָם בָּזֶה, אַף שֶׁלָּמַד הַגָּדָה וְסִפְרֵי יִרְאָה, כָּל שֶׁאֵינוֹ יוֹדֵעַ לִישָּׂא וְלִיתֵּן בַּהֲלָכָה בְּרוֹב מְקוֹמוֹת הַתַּלְמוּד עַל פִּי הַפּוֹסְקִים, אֵינוֹ בִּכְלַל תַּלְמִיד חָכָם, וְאֵין הַדִּין פּוֹטְרוֹ מִתַּשְׁלוּמֵי מֶכֶס, אַף שֶׁתּוֹרָתוֹ אוֹמַנְתּוֹ, כַּמְּבוֹאָר ברמ"א שָׁם.
וְגַם שְׁלֹמֹה הַמֶּלֶךְ קְרָאוֹ הַקָּדוֹשׁ בָּרוּךְ הוּא חָכָם בְּשָׁעָה שֶׁתִּיקֵּן עֵירוּבִין וּנְטִילַת יָדַיִם שֶׁהוֹסִיף בַּתּוֹרָה חָכְמַת הַתּוֹרָה הַכְּלוּלָה בְּהִלְכוֹת עֵירוּבִין וּנְטִילַת יָדַיִם, וּכִּדְאָמְרוּ עֵירוּבִין כ"א ב' בְּשָׁעָה שֶׁתִּיקֵּן שְׁלֹמֹה עֵירוּבִין וּנְטִילַת יָדַיִם יָצְתָה בַּת קוֹל וְאָמְרָה בְּנִי אִם חָכַם לִבֶּךָ יִשְׂמַח לִבִּי גַם אָנִי.
וְאָמַר עֲבוֹדָה זָרָה ל"ה א' עֲרֵבִים עָלַי דִּבְרֵי דּוֹרֵשׁ, [דִּבְרֵי סוֹפְרִים, רש"י] יוֹתֵר מִיֵּינָהּ שֶׁל תּוֹרָה, וְהָיִינוּ שֶׁהוֹסִיפוּ חֲכָמִים גְּזֵרוֹת וְהֶעֱמִידוּ הַדְּבָרִים בְּהִלְכוֹת מרוּבּוֹת דַּקֵּי הָעִיּוּן וְעוֹמֶק תְּבוּנוֹת, וּכְנֶסֶת יִשְׂרָאֵל מִתִּפְאֶרֶת בָּהֶן שֶׁהֵם עֲרֵבִים עָלֶיהָ.
<h3>כַּד.</h3>
וְאָמְנָם אֵין תְּהִלַּת בַּעַל הַהֲלָכָה הֲגוּנָה אֶלָּא אִם כֵּן קָדְמָה לוֹ יִרְאָתוֹ לְחָכְמָתוֹ, וְאֵין חָכְמַת הַתּוֹרָה שְׁרוּיָה בְּלֵב אָטוּם, כִּי עִיקָּר טַעֲמָהּ בַּעֲדִינוּת הַנֶּפֶשׁ הַמִּתְעַלָּה לְמַעְלָה מֵחֶמְדַּת בְּנֵי תְמוּתָה, וּהַמְּשׁוֹטֶטֶת בְּעוֹלָמוֹת עֶלְיוֹנִים, הַטוֹעֶמֶת טַעַם הִשְׁתּוֹקְקוּת לִמְקוֹר הַחָכְמָה, הַשּׁוֹאֶפֶת לִתְבוּנַת אֵין קֵץ, הַמְשַׁעְשַׁעַת בְּחֵיק הַחָכְמָה, בְּחוֹלַת אַהֲבָה.
וְאֵין חָכָם בַּתּוֹרָה רַק אַחֲרֵי הַהִתְמַזְּגוּת שֶׁל עִיּוּן הַשְׂכֵּל וָטָעַם יִרְאַת חֵטְא, כּוֹס הַמִּזּוּג מִשְּׁנֵי אֵלֶּה הוּא מְנָת חֶלְקוֹ שֶׁל הַתַּלְמִיד חָכָם כָּל הַיָּמִים, וְזֶה יַיִן נִסְכּוֹ נֶצַח, אָמְנָם הַתּוֹרָה וְהַיִּרְאָה כַּחוֹמֶר וְצוּרָה הַמְהַוִּים יַחַד אֶת הַנִּמְצָא, וְכָל שֶׁלֹּא קָנָה שְׁלֵימוּת הַיִּרְאָה אַף שֶׁשִּׂכְלוֹ חַד וּמְצוּחְצָח בְּתוֹלַדְתּוֹ לֹא יִזְכֶּה לַתּוֹרָה שְׁלֵימָה, רַק כָּל דַּרְכּוֹ חַתְחַתִּים נַפְתּוּלִים ועיקשות, וּכְמוֹ שֶׁאָמְרוּ דְּלֹא סַלְקָא לְהוּ שְׁמַעְתְּתָא אַלִיבָּא דְּהִלְכָתָא, וְאוֹר הַפְּנִימִי הַמִּתְלַוָּה עִם אוֹר הַשֵּׂכֶל לְיַשֵּׁר אֶת כָּל הַהֲדוּרִים וְלַחְדּוֹר אֶל נְקוּדַת הָאֱמֶת הָעֲדִינָה הִיא יִרְאַת ה' טְהוֹרָה, וּמִי שֶׁחָסֵר אֶת הַיִּרְאָה הוּא חָדוֹל הָרֶגֶשׁ שֶׁל עֲדִינוּת הַנֶּפֶשׁ וְחֹסֶר טַעַם שֶׁל זִיו הַחָכְמָה בַּת הַשָּׁמַיִם, שֶׁכֻּלּוֹ נֶעֱדַר כֹּחַ הַמַּבְחִין בֵּין שֶׁקֶר לֶאֱמֶת וְחָכְמָתוֹ נִכְזָבָה בְּכָל פִּנּוֹתֶֽיהָ.
וְעַל זֶה נֶאֱמַר רֵאשִׁית חָכְמָה יִרְאַת ה', שֶׁהַיִּרְאָה הִיא עוֹמֶק הַלֵּב לְהַבְחִין בִּמְתִיקוּת זִיו הַחָכְמָה וּנְעִימוֹת הַתְּבוּנָה, וּבְכָל עִיּוּן שֶׁל סוּגְיַת הַהֲלָכָה מִשְׁתַּתֶּפֶת הַיִּרְאָה לְהִתְמַזֵּג עִם הַדַּעַת וְהַתְּבוּנָה, לְשִׁפְשְׁפָה, וּלְצַחְצֵחָהּ, לְהַבִּיט נְכוֹחָה, לֶאֱהוֹב מֵישָׁרִים וְאוֹרוֹת מִגוֹלוֹת, ולהטש מַעֲקַשִּׁים וְאָמְרֵי נָלוֹז.
וְאָמְרוּ יְבָמוֹת ק"ט ב' הָאוֹמֵר אֵין לוֹ אֶלָּא תּוֹרָה כוּ' אַף תּוֹרָה אֵין לוֹ שֶׁנֶּאֱמַר וְלִמַּדְתֶּם וַעֲשִׂיתֶם כֹּל שֶׁיֶּשְׁנוֹ בַּעֲשִׂיָּה יֶשְׁנוֹ בִּלְמִידָה כֹּל שֶׁאֵינוֹ בַּעֲשִׂיָּה אֵינוֹ בִּלְמִידָה, וביו"ד סימן רמ"ג ס"ג תַּלְמִיד חָכָם הַמְזַלְזֵל בַּמִצְוֹת וְאֵין בּוֹ יִרְאַת שָׁמַיִם הֲרֵי הוּא כְּקַל שֶׁבּציבּוּר.
וְתַלְמִיד חָכָם הַנִּזְכָּר כָּאן הוּא עַל צוּרָה הַחִיצוֹנִית שֶׁשָּׁנָה הַרְבֵּה וְשִׁמֵּשׁ הַרְבֵּה, אֲבָל אֵין סָפֵק שֶׁאֵין תּוֹרָתוֹ מָחוּוֶרֶת וְאֵין מַסְקְנוֹתָיו אֱמֶת כֵּיוָן דְּחָסֵר לוֹ קִנְיָן הָעִיקְרִי שֶׁל יִרְאַת שָׁמַיִם. וְאָמְרוּ שַׁבָּת ל"א נָשָׂאתָ וְנָתַתָּ בֶּאֱמוּנָה כוּ', פִּלְפַּלְתָּ בַּחָכְמָה, הֵבַנְתָּ דָּבָר מִתּוֹךְ דָּבָר, וַאֲפִילּוּ הָכִי אִי יִרְאַת ה' הִיא אוֹצָרוֹ אִין אִי לָא לָא כוּ'.
וְאָמְרוּ שָׁם כָּל אָדָם שֶׁיֵּשׁ בּוֹ תּוֹרָה וְאֵין בּוֹ יִרְאַת שָׁמַיִם דּוֹמֶה לְגִזְבָּר שֶׁמָּסְרוּ לוֹ מַפְתְּחוֹת הַפְּנִימִיּוֹת וּמַפְתְּחוֹת הַחִיצוֹנוֹת לֹא מָסְרוּ לוֹ.
וְשָׁם א"ל אָמֵינָא לָךְ אֲנָא דִּגְבַר דָּחֵיל חֶטְאִין הוּא וְאָמְרַתְּ לִי אַתְּ בַּר אוֹרְיָין הוּא. וָשָׁם אֵין לוֹ לְהַקָּדוֹשׁ בָּרוּךְ הוּא בְּעוֹלָמוֹ אֶלָּא יִרְאַת שָׁמַיִם בִּלְבַד כוּ' הֵן יִרְאַת ה' הִיא חָכְמָה כוּ'. וְאָמְרוּ תַּעֲנִית ז' א' אִם תַּלְמִיד חָכָם הָגוּן הוּא כַּטַּל וְאִם לָאו עוֹרְפֵהוּ כַּמָּטָר, וְשָׁם וְכָל הָעוֹסֵק בַּתּוֹרָה שֶׁלֹּא לִשְׁמָהּ נַעֲשֵׂית לוֹ סַם הַמָּוֶת כוּ', וְשָׁם אִם תַּלְמִיד חָכָם הָגוּן הוּא מִמֶּנּוּ תֹאכֵל וְאוֹתוֹ לֹא תִּכְרוֹת וְאִם לָאו אוֹתוֹ תַשְׁחִית וְכָרָתָּ.
<h3>כֹּה.</h3>
וּכְשֵׁם שֶׁהִפְלִיגוּ חז"ל עֹל תּוֹרָה שֶׁאֵין עִמָּהּ יִרְאַת שָׁמַיִם כַּנַּ הִפְלִיגוּ בְּיִרְאַת שָׁמַיִם בְּלֹא תּוֹרָה, וּתְנַן פ"ב דְּאָבוֹת אֵין בּוּר יְרֵא חֵטְא וְלֹא ע"ה חָסִיד, וְאָמְרוּ שַׁבָּת ס"ג א' אִם תַּלְמִיד חָכָם נוֹקֵם וְנוֹטֵר כְּנָחָשׁ הוּא חָגְרֵהוּ עַל מָתְנֶיךָ, אִם ע"ה הוּא חָסִיד אַל תָּדוּר בִּשְׁכוּנָתוֹ, וּבְשֵׁם ע"ה נֶחְלְקוּ תְּנַאי וּמַסְּקִינַן בְּרָכוֹת מ"ז ב' אֲפִילּוּ קָרָא וְשָׁנָה וְלֹא שִׁימֵּשׁ תַּלְמִדֵי חֲכָמִים הֲרֵי זֶה עַם הָאָרֶץ.
וְכָתַב הגרי"ס ז"ל בְּאַחַת אִגְּרוֹתָיו דְּשִׁימֵּשׁ תַּלְמִדֵי חֲכָמִים עַכְשָׁו הָיִינוּ הַמַּשָּׂא וּמַתָּן הָעִיּוּנִי הֶעָמֹק שֶׁל הַפּוֹסְקִים הַמָּסוּר בְּיָדֵינוּ בִּמְסוֹרָה מֵאַנְשֵׁי כְּנֶסֶת הַגְּדוֹלָה שֶׁנִּמְסַר לָהֶם מִן הַזְּקֵנִים וּמִן הַנְּבִיאִים עַד שֶׁמַּגִּיעִים אֵלֵינוּ כָּל אוֹתָן הַדְּבָרִים שֶׁנֶּאֶמְרוּ לְמֹשֶׁה מִסִּינַי.
וְזֶה שֶׁלֹּא עָמַל בְּלִימוּד הגמרא וְלֹא יִגַּע בְּתוֹרָתָן שֶׁל רִאשׁוֹנִים בְּשָׁנִים רַבּוֹת כְּדֵי הַשִּׁיעוּר הַמַּסְפִּיק לְהַקְנוֹת לוֹ בִּינָה הֵיתֵירָה לְהָבִין בֵּאוּר הַבָּהִיר בַּהֲוַיּוֹת דְּאַבַּיֵּי וְרָבָא, שָׁלָל מִנַּפְשׁוֹ בְּהֶכְרֵחַ אֶת שֵׁם חֶבֶר, וחז"ל כְּדֵי לְהָעִיר אֶת הָאָדָם לְשְׁקִידַת הַתּוֹרָה לֹא נָשְׂאוּ פְּנֵי הֶעָצֵל הַלָּזֶה וּקְרָאוּהוּ בֶשֶׂם עִם הָאָרֶץ, וְשָׁלְלוּ מִמֶּנּוּ זְכֻיּוֹת מְיוּחָדוֹת, וְאֶפְשָׁר דְּעָלָיו נֶאֱמַר לֹא ע"ה חָסִיד.
<h3>כוּ.</h3>
מִן המורגלות לַחֲשׁוֹב לְחוֹבָה לְיַסֵּד יְשִׁיבוֹת לְגַדֵּל בָּנִים לַתּוֹרָה, הַיְצִירָה שֶׁל תַּלְמִידֵי חֲכָמִים מוֹכְרָהּ לְחוֹבָה רַבַּת הָעֶרֶךְ, מוֹכְרָהּ לְתֵל תַּלְפִּיּוֹת, לְדַבֵּר הָעוֹמֵד בְּרוּמוֹ שֶׁל עוֹלָם, לַדָּבָר שֶׁכָּל חַיֵּי הַדּוֹר תְּלוּיִם בּוֹ.
אֲבָל הַכָּרָה הַלֵּזוּ בַּגִּשְׁתָּה לִמְצוֹא אֶת הַנְּפָשׁוֹת הָרְאוּיוֹת לִיצִירָה זוֹ, גּוֹבֶלֶת גִּיל יָדוּעַ לְהַתַּלְמִיד, וְדוֹרֶשֶׁת מִמֶּנּוּ צְעִירוֹת מוּחְלֶטֶת, אַךְ זֶה שֶׁכְּבָר נִתְבַּגֵּר וּבָא בַּשָּׁנִים וְלֹא לָמַד בְּיַלְדּוּתוֹ כְּבָר נִפְסָל בְּעֵינֵי הָאָדָם מִלִּהְיוֹת תַּלְמִיד, וּכְבָר נִדְמֶה לָהֶם הַמְבֻוגָר הַזֶּה לְבִלְתִּי רָאוּי לַחָכְמָה בְּהֶחְלֵט, גַּם הוּא בְּעַצְמוֹ אֵינוֹ רוֹאֶה חוֹבָה לְנַפְשׁוֹ לְהִכָּנֵס לְבֵית הַמִּדְרָשׁ לְבַקֵּשׁ תּוֹרָה, מַכִּיר הוּא חוֹבָה לִקְבִיעוּת עִתִּים לַתּוֹרָה לִלְמוֹד בְּמַה שֶּׁיָּדַע כְּבָר, אֲבָל חוֹבַת עָלֶיהָ הַגְּדֻלָּה וְהָרָמָה רְחוֹקָה מִמֶּנּוּ, וְהוּא נִרְדַּם בְּיֵאוּשׁ נוֹשָׁן.
וְאָמְנָם אֵין הַדָּבָר הַזֶּה עַל פִּי הַתּוֹרָה, כִּי חוֹבַת הָאָדָם בְּעוֹלָמוֹ כָּל עוֹד הַנְּשָׁמָה בְּקִרְבּוֹ לְהִשְׁתַּדֵּל לִהְיוֹת הוֹלֵךְ וְגָדֵל, וְאִם אָמְנָם הַלּוֹמֵד זָקֵן דּוֹמֶה לִדְיוֹ כְּתוּבָה עַל נַיָּיר מָחוּק אֲבָל לַגּוּדָל יִקְרַת הַחָכְמָה וְרַב עֶרְכָּהּ גַּם דְּיוֹ הַחָכְמָה עַל נַיָּיר הַמָּחוּק אֵין עֲרֹךְ אֵלֶיהָ וְאֵין מִסְפָּר לְעוֹצֶם שָׁוְיָהּ.
וּמָה רַב הַהֶפְסֵד שֶׁל הָאֲנָשִׁים בִּימֵי הַבֵּינַיִם שֶׁל צְבָאַם, אֲשֶׁר לֹא זָכוּ לַהֲוָיוֹת דְּאַבַּיֵּי וְרַבָא בְּיַלְדוּתָם, וְאָמְנָם זָכוּ לָדַעַת כִּי הַשֶּׁבֶת בְּבֵית ה' כָּל יְמֵי הַחַיִּים הֵם הַחַיִּים הָאֲמִתִּים תַּחַת הַשֶּׁמֶשׁ, וּמֵרֹב מִרְצָם והשתרלותם זָכוּ לְסַדֵּר חַיֵּיהֶם בְּבֵית הַמִּדְרָשׁ, וְשָׁם בְּבֵית הַמִּדְרָשׁ יְבַלּוּ זְמַנָּם לָרִיק וְכֹחָם לְבַטָּלָה, וְלֹא יֵדְעוּ חוֹבַת הָאָדָם עַל דֶּרֶךְ הָאֱמֶת, וְאֶת עֲמַל הַתּוֹרָה בַּהֲלָכָה יַעַזְבוּ וְלֹא יָחִיְיבוּהוּ אֶת עַצְמָם, וּמֵרָעָה אֶל רָעָה יֵצְאוּ לְהָקֵל בִּכְבוֹד תּוֹרַת הַהֲלָכָה פַּעַם בְּלִבָּם וּפַעַם בִּשְׂפָתָם, וְהַנְּטִיָּה לְהָגֵן עַל כְּבוֹד עַצְמָם שֶׁלֹּא תִּהְיֶה הֵעָדְרָתָם בַּהֲלָכָה לָהֶם לְקָלוֹן, תָּאִיץ בָּם לְחַפֵּשׂ מוּמִין בְּחַכְמֵי הַתּוֹרָה, וּלְפִי קָטָן דַּעְתָּם נִדְמֶה לָהֶם כִּי אָמְנָם הַחֲכָמִים הֵם בְּמַדְרֵגָה הַתַּחְתּוֹנָה וְהַמֵּ נִמְצָאִים בְּרוּם הַמַּעֲלָה, כִּי טֶבַע הַגַּאֲוָה לָנוּחַ בְּחֵיק כְּסִילִים, כִּי בְחֵיק זֶה מְנוּחָתָהּ עֲרָבָה, וּמָה אֶפְשָׁר לִתְבּוֹעַ מִזֶּה שֶׁלֹּא פַּעַם טַעַם חָכְמָה מִיָּמָיו.
וְלָזֹאת יִתְאַמֵּץ הָאָדָם לְהִתְרוֹמֵם עַל כָּל אוֹיְבָיו, וּלְחַזֵּק לִבּוֹ לְלִימּוּד הָלְכָה, וְאַל יָסֵב אֶל הַיֵּאוּשׁ  - הַמַּשְׁחִית הָאַכְזָרִי.
<h3>כז</h3>
וְאָמְנָם לֹא נִמְנַע הוּא בִּזְמַן מִן הַזְּמַנִּים, אֲשֶׁר רוּחַ נָכוֹן עוֹבֵר בְּלִבּוֹ, וּמְקִיצוֹ מִשְּׁנָתוֹ הָעֲמוּקָה, וּמַחֲשָׁבָה מְעוֹפֶפֶת בָּאֲוִיר עוֹלָמוֹ, אוּלַי עוֹד לֹא אֵחַרְתִּי הַמּוֹעֵד, אוּלַי אֶפְשָׁר עֲדַיִין לִקְנוֹת חָכְמָה, הֲלֹא הַרְבֵּה מֵעַמּוּדֵי עוֹלָם אֲשֶׁר קָבְעוּ עַצְמָם לְלִימּוּד הַתּוֹרָה בִּהְיוֹתָם כְּבָר בָּאִים בַּשָּׁנִים, וְגַם אֲנִי בְּרֹב שְׁקִידָה וַעֲבוֹדָה תְּמִידִית אֶזְכֶּה לְדַעַת תּוֹרָה וּלְהָבִין בִּינָה, אֲבָל מִדַּת הַבּוּשָׁה הַמַּכְבִּידָה עַל צַעַד הַיָּקָר הַזֶּה תַּעַצְרֵהוּ, וּמְמַהֵר לְהַסִּיחַ דַּעְתּוֹ לִדְבָרִים הַיּוֹתֵר נְעִימִים לוֹ לְפִי שְׁעָתוֹ, וּמִתְעַכֵּב עַל מַעֲמָדוֹ הָרִאשׁוֹן, וְעָלָיו נֶאֱמַר לֹא הַבַיְישָׁן לָמַד.
וְהִנֵּה מִדַּת הַבּוּשָׁה אֲשֶׁר מְקוֹמָהּ קְנוּיָה לָהּ בֵּין הַמִּדּוֹת הַיּוֹתֵר יְקָרוֹת, וַאֲשֶׁר תּוֹרַת הַמּוּסָר מִשְׁתַּדֶּלֶת לְהַקְנוֹתָהּ לְכָל תַּלְמִידֶיהָ, וּמַרְבֶּה לַחֲקוֹר עַל מִפְּסֵידֵיהּ בִּשְׁבִיל לְהִתְרַחֵק מֵהֶם, כִּי הֲלֹא הָפַךְ הַבּוּשָׁה הִיא הָעַזּוּת הַמִּרְשַׁעַת הַמִתּוֹעֵבָה מְאֹד אֵצֶל רַבּוֹתֵנוּ ז"ל, הַמִּדָּה הַיְקָרָה הַזֹּאת נֶהֶפְכָה לְסִרְסוּרָא דַּעֲבֵירָה בִּהְיוֹתוֹ מְשַׁמֵּשׁ בָּהּ שֶׁלֹּא בִּמְקוֹמָהּ הָרָאוּי לָהּ.
וְאִם חֳלִי רַע הוּא מִדָּה רָעָה, מִשְׁנֶה כִּשָּׁלוֹן וְרַבַּת פּוּקָה הִיא מִדָּה טוֹבָה שֶׁלֹּא עַל מְקוֹמָהּ, כִּי עַל מִדָּה רָעָה הִרְבּוּ בַּעֲלֵי מוּסָר בְּסִפְרָתָם לְהַסְבִּיר קְלוֹנָהּ וּלְהוֹסִיף בִּגְנוּתָהּ, חֲקָרוֹ עַל מְזוֹרָה וְהוֹשִׁיטוּ סַמֵּי מַרְפֵּא בְּפִרְקֵי לְקָחָם, אֲבָל מָה נוֹרָא הַמַּכְאוֹב וֶאֱנוֹשׁ מִכִּתָּה שֶׁל מִדָּה יְקָרָה תּוֹעֶה בְּדַרְכָּהּ אֲשֶׁר מִנְקוּדַת הָעֲנָוָה וּמִמֶּרְכַּז הַצְּנִיעוּת רָפוּ יָדָיו מִלִּקְנוֹת חָכְמָה, וּמָה רַב אָשְׁרוֹ לוֹא הָיָה מְזוּיָן בְּמִדַּת הָעַזּוּת והחוצפה בְּהִזְדַּמְּנוּת זוֹ, בְּשָׁעָה שֶׁכִּלְיוֹתָיו יְיַסְּרוּהוּ עַל רֹב כִּשְׁלוֹנוֹ, עַל עָזְבוֹ תּוֹרָה מְקוֹר מַיִם חַיִּים, וּכְבָר עָבְרוּ מֵיטַב שְׁנוֹתָיו וְעוֹד מְעַט וְהַכֹּל אָבוּד אֲבֵדַת נֶצַח, וְהַבָּטָה מַתְמִיהָה שֶׁל בַּר נַשׁ פְּלוֹנִי וּפְלוֹנִי הֲנוֹכַחְתָּ בְּמַרְאֶה דִּמְיוֹנוֹ מַכְלִימָה אֶת פָּנָיו, וְלֹא עָצַר כֹּחַ נֶגֶד דִּמְיוֹן הֶבֶל וְחֶזְיוֹן שָׁוְא.
מְעַט חוּצְפָּה, מְעַט עַזּוּת, וְתִרְאֶה נְכוֹחוֹת, וּמַה נֶּחְשָׁב מַחֲשֶׁבֶת בֶּן תְּמוּתָה בָּשָׂר וָרוּחַ כַּחֲלוֹם יָעוּף, וְלָמָּה תִּכָּנַע מֵרְאוֹת עֵינָיו, וְלָמָּה לֹא תִכָּנַע מכלימת עוֹלָם המאיימת עָלֶיךָ בהשארך רֵיק, מְיַגֵּעַ לָרִיק וְנוֹלַד לַבֶּהָלָה.
חֲזַק נָא בֶּן אָדָם חָזָק וּלְבוּשׁ אוֹמץ, חֲגוֹר מֶרֶץ, וֶהֱוֵי שָׁקוּד לִלְמוֹד הֲלָכָה.
<h3>כח</h3>
אֵלֶּה שֶׁלֹּא זָכוּ לְאוֹר הַגְּמ' בַּהֲלָכָה, הֵמָּה מְשׁוֹלָלִים גַּם מֵאַגָּדָה בְּאָפְיָהּ הָאֲמִתִּי. כִּי בִּהְיוֹתוֹ חֲסַר לֵב חָכְמָה, אִי אֶפְשָׁר לוֹ לִקְנוֹת מֻשָּׂגִים שְׁמֵימִיִּים אֲמִתִּיִּים, גַּם אֵינוֹ מְסֻגָּל לְלִמּוּדִים מֵישָׁרִים . וּמָה שֶׁהִזְכִּירוּ בַּגְמ' בַּעֲלֵי אַגָּדָה - הָיִינוּ חֲכָמִים בַּהֲלָכָה שֶׁהוֹסִיפוּ עִיּוּנָם גַּם בְּאַגָּדָה, אֲבָל לֹא יִתָּכֵן לִהְיוֹת רֵיק מֵהֲלָכָה וְלִהְיוֹת בַּעַל אַגָּדָה. וְיִתָּכֵן אֲנָשִׁים שֶׁעִסְקָם בְּהֶגְיוֹנוֹת בְּנֵי אָדָם כְּעֵין פִּילוֹסוֹפִי' רֵיקָנִית, פַּעַם בְּמִדּוֹת פַּעַם בְּקוֹרוֹת הַדּוֹרוֹת וְעוֹד כַּיּוֹצֵא בָּהֶם, וּמִשְׁתַּדְּלִים לִקְבֹּעַ הָגוּת לִבָּם בְּמִסְגֶּרֶת הַתּוֹרָה, וְיִתָּכֵן שֶׁיַּצְלִיחוּ לִמְשֹׁךְ לֵב הַשּׁוֹמְעִים וּלְהַנְעִים זְמִירוֹת בְּאָזְנֵי הַמַּקְשִׁיבִים. וְאָמְנָם אֵלֶּה אֵין לָהֶם חֵלֶק בַּתּוֹרָה, לֹא בַּהֲלָכָה וְלֹא בְּאַגָּדָה, כִּי כִּיסוֹד הַהֲלָכָה יְסוֹד הָאַגָּדָה. אֵין אַגָּדָה הֶגְיוֹן לֵב - הָאַגָּדָה הִיא חֵלֶק הַתּוֹרָה שֶׁקִּבַּלְנוּהָ דּוֹר אַחַר דּוֹר, אֲשֶׁר מְסָרָהּ מֹשֶׁה לִיהוֹשֻׁעַ וִיהוֹשֻׁעַ לִזְקֵנִים וּכְדִתְנַן בְּאָבוֹת. וְלִהְיוֹת בַּעַל אַגָּדָה הַחוֹבָה לִהְיוֹת בָּקִי בְּמִקְרָא בְּתוֹרָה בִּנְבִיאִים וּכְתוּבִים, לִהְיוֹת בָּקִי בְּכָל אַגָּדוֹת שֶׁנֶּאֶמְרוּ בִּגְמ' בְּקִיאוּת נֶאֱמָנָה, לִהְיוֹת בָּקִי בַּמִּדְרָשׁ בְּקִיאוּת שְׁנוּנָה וּמְסֻדֶּרֶת, וְאַחַר כָּךְ לָשֵׂאת וְלָתֵת בָּהֶן בַּהֲבָנַת הַמַּסְקָנוֹת שֶׁבָּהֶם, וּכְמוֹ שֶׁלֹּא יִתָּכֵן חָכָם בַּהֲלָכָה בְּלֹא קִנְיַן הַבְּקִיאוּת הַמְּרֻבָּה. וְאָמְנָם אֵלֶּה הַחֲפֵצִים בְּהִתְגַּלּוּת לִבָּם, מֻרְגָּלִים בִּידִיעוֹת מְקֻטָּעוֹת קֶטַע מִכָּאן וְקֶטַע מִשָּׁם, עַד שֶׁנֶּאֱסַף בְּיָדָם יַלְקוּט שֶׁל מַאֲמָרִים סִפּוּרִים הַמְּשַׁמְּשִׁים בָּם לִבְרֹא הַרְצָאוֹת לְהַשְׁמִיעַ לְרַבִּים (וּמֵהֶם מֻפְלָגִים בְּבוּרוּת וְרֵיקָנוּת, אֵינָם יוֹדְעִים לְתַרְגֵּם הַתּוֹרָה נְבִיאִים וּכְתוּבִים, אֵינָם יוֹדְעִים אֶת הַכָּתוּב בָּרִאשׁוֹנִים יְדִיעָה מַסְפֶּקֶת, וּמֵהֶם שֶׁלֹּא לָמְדוּ כְּלָל תָּנָ"ךְ וְאֵינָם מְבִינִים לִלְמֹד אַגָּדָה בִּגְמ' בְּרֹב מְקוֹמוֹת הַשָּׁ"ס, וּבְכָל זֹאת הֵמָּה מְחַנְּכִים לִצְעִירֵי הַצֹּאן וּמַטִּיפִים לֶקַח בְּמִדּוֹת וּמוּסָר וְלִפְעָמִים גַּם בְּמַדָּע וּמֶתֶק שְׂפָתַיִם). וְאִם אָמְנָם הֵמָּה גּוֹרְמִים לְעִתִּים לְהַטּוֹת לֵב הָרַכִּים לְיִרְאָה וּלְמוּסָר, וְלִבֵּנוּ רוֹחֵשׁ לָהֶם כָּבוֹד וְהַעֲרָצָה עַל מַעֲשֵׂיהֶם הַטּוֹבִים, אֲבָל אֵין שִׂמְחָתֵנוּ שְׁלֵמָה בָּהֶם, כִּי סוֹף סוֹף חָסֵר לָנוּ תּוֹרָה, וְיֵשׁ כָּאן עֲנִיּוֹת דְּתוֹרָהּ, וִיצִירָתָם בִּלְתִּי מְתֻקֶּנֶת בְּהֶחְלֵט, וּכְמוֹ שֶׁכָּתוּב בַּפְּרָקִים הַקּוֹדְמִים - אִם אֵין תּוֹרָה אֵין חָכְמָה אֵין עֵצָה וְאֵין תְּבוּנָה.
<h3>כט</h3>
אִם אָמְנָם מִצְוַת כִּבּוּד שֶׁל חֲכָמִים וְיִרְאָתָם הֵם מִן מִצְווֹת הַמַּעֲשִׂיּוֹת, כְּמוֹ מִצְוַת קִימָה, לִפְתֹּחַ רִאשׁוֹן, לֹא יֵשֵׁב בִּמְקוֹמוֹ, לֹא יִסְתֹּר דְּבָרָיו - הֵם יְסוֹד בַּנֶּפֶשׁ, רֹאשׁ וְרִאשׁוֹן בְּחוֹבַת הַלְּבָבוֹת. כִּי הֲלֹא הַכָּבוֹד הוּא רֶגֶשׁ הַגָּדוֹל מֵאֶחָיו, וְעַל פִּיו  מִשְׁקָל כָּל עֶרְכֵי הַחַיִּים. הַכָּבוֹד בְּתַלְמִיד חָכָם מְשַׁמֵּשׁ לְהַכְנָעָה לְחָכְמַת הַתּוֹרָה, לְקַבָּלַת מַלְכוּתָהּ קַבָּלָה רְצוּיָה, קַבָּלָה עֲנֻגָּה וּנְעִימָה. כִּי מִטֶּבַע הַמְּכַבֵּד לֵהָנוֹת מֵאַהֲבַת הַמְּכֻבָּד בְּעֵת שֶׁלִּבּוֹ רוֹחֵשׁ הַכָּבוֹד, וְעֵינוֹ הַיָּפָה יַמְרִיצָהּ לְהִתְאַבֵּק בַּעֲפַר רַגְלַי חֲכָמִים, וְאֵין טָרְחוֹ בָּזֶה כְּטֹרַח שֶׁל עֲמָלָה וִיגִיעָה, רַק כְּמוֹצֵא חֵפֶץ לִבּוֹ, וּכְהֶשֵּׂג מַשְׂאַת נַפְשׁוֹ. וְאוֹתָן הַתְּנוּעוֹת הַמַּעֲשִׂיּוֹת הַמְּגַשְּׁמִים אֶת מִצְוֹת הַמַּעֲשִׂי שֶׁל הַכָּבוֹד הֵן הֵנָּה עֵדוּיוֹת עַד כַּמָּה לִבּוֹ מָלֵא אֱמוּנָה בַּתּוֹרָה, וְעַד כַּמָּה יִנְהַר לְהִתְרַפֵּק עָלֶיהָ וּלְהִשְׁתַּעֲשֵׁעַ בִּסְגֻלּוֹתֶיהָ. וּבַר נָשׁ דְּלִבּוֹ רֵיק מֵרֶגֶשׁ זֶה, וְאֵין נַפְשׁוֹ חֲרֵדָה לִכְבוֹד תַּלְמִיד חָכָם, לִבּוֹ רֵיק מֵהַכְנָעָה לַתּוֹרָה, לִבּוֹ רֵיק מִקַּבָּלַת עֹל מַלְכוּתָהּ עָלָיו. וְאִם סִבַּת חָלִי זֶה הוּא מִמִּעוּט הֶרְגֵּשׁ כְּלָלִי, כִּי נוֹלַד בְּטֶבַע קַר וּבְשֵׂכֶל גַּס וּמְחַנְּכָיו פָּשְׁעוּ בּוֹ מִלְּהַחְכִּימוֹ וּלְהַשְׂכִּילוֹ, אֵין הַקּוֹלָר תָּלוּי בְּצַוָּארוֹ, וְאָמְנָם הוּא חָסֵר בְּנַפְשׁוֹ בִּיסוֹד הַתּוֹרָה וְאַהֲבָתָהּ, וְחֶלְקוֹ רַע תַּחַת הַשֶּׁמֶשׁ. וְאָמְנָם אִם הוּא בַּעַל כִּשָּׁרוֹן בְּהַשְׂכֵּל וְדַעַת, וְלִבּוֹ מָלֵא רֶגֶשׁ כַּבִּיר כֹּחַ, אַךְ נִפְתֹּל נִפְתָּל בְּדֶרֶךְ חִנּוּכוֹ, וּבְאַוַּת נַפְשׁוֹ מִשְׁתַּדֵּל לַעֲקֹר מִלִּבּוֹ רֶגֶשׁ הַכָּבוֹד לַחֲכָמִים כַּאֲשֶׁר מוֹצֵא בָּזֶה סְתִירָה לִכְבוֹד עַצְמוֹ, וּבְרֹב גֵּאוּתוֹ הִנְחִיל בְּמַחֲשַׁבְתּוֹ אֶת כָּל הַכָּבוֹד לְנַפְשׁוֹ בִּהְיוֹתוֹ בַּעַל בִּטָּחוֹן, בִּהְיוֹתוֹ מְזַכֶּה רַבִּים, בִּהְיוֹתוֹ בְּחִיר  הַמִּדּוֹת, וַהֲלֹא זֶה כָּל הָאָדָם וְזֶה חוֹבָתוֹ בְּעוֹלָמוֹ, וּמָה יִתְרוֹן לְבַעַל הַחֲכָמָה בַּהֲוָיוֹת דְאַבֲּיֵי וְרָבָא - הִנֵּה זֶה חוֹטֵא בְּכִפְלַיִם, וּמֻכֶּה בְּכִפְלַיִם. וְהַגְּרָ"ח זצ"ל בְּסֵפֶר נֶפֶשׁ הַחַיִּים בְּשַׁעַר ד' הֶאֱרִיךְ בְּמִשְׁפָּטוֹ, וְדָן אוֹתוֹ כִּמְבַזֶּה תַּלְמִידֵי חֲכָמִים וְכִמְגַלֶּה פָּנִים בְּתוֹרָה. וְזַ"ל, וְגַם כַּמָּה מֵאוֹתָן אֲשֶׁר קִרְבַת אֵלֶק' יַחְפְּצוּן הֵם בָּחֲרוּ לְעַצְמָם לִקְבֹּעַ כָּל עִקָּר לִמּוּדָם בְּסִפְרֵי יִרְאָה וּמוּסָר כָּל הַיָּמִים כו', וַעֲדַיִן לֹא רָאוּ מְאוֹרוֹת מֵימֵיהֶם וְלֹא נָגַהּ עֲלֵיהֶם אוֹר הַתּוֹרָה, ה' יִסְלַח לָהֶם כִּי כַּוָּנָתָם לַשָּׁמַיִם, אֲבָל לֹא זוֹ הַדֶּרֶךְ יִשְׁכֹּן בָּם אוֹר הַתּוֹרָה. (פּוּק חָזִי מָאן גַּבְרָא רַבָּא דְּקַמְסְהִיד עָלָה, הַגְּרָ"ח זצ"ל תַּלְמִידוֹ הַמֻּבְהָק שֶׁל הַגְּרָ"א זצ"ל וְרַבָּא דְּרַבֵּהּ שֶׁל הַגְּרִי"ס זצ"ל, וְאֵינוֹ חוֹשֵׁב סִפְרֵי הַיִּרְאָה וְהַמּוּסָר בְּלִי הֱיוֹתוֹ חָכָם בַּהֲלָכָה בְּגֶפֶ"ת לְאוֹר הַתּוֹרָה. וּמִי לָנוּ אוֹהֵב הַיִּרְאָה וְהַמּוּסָר יוֹתֵר מִמָּרָן הַגְּרָ"ח זַ"ל, וּבְרֹב אַהֲבָתוֹ אֵלֶיהָ בָּרוּר מִלֵּלוּ דְּמִבִּלְעֲדֵי הֱיוֹתוֹ חָכָם מֻבְהָק בַּהֲלָכָה אֵין אוֹר תּוֹרָה עָלָיו בְּעָסְקוֹ בְּסִפְרֵי יִרְאָה וּמוּסָר, וּכְמוֹ שֶׁהֶאֱרִיךְ בְּשַׁעַר ד', וּבְח' פְּרָקִים לִפְנֵי ש"ד). וְשָׁם בְּפֶרֶק ב', גַּם תּוּכַל לִגְרֹם לְאָדָם הַהִתְנַשְּׂאוּת בַּלֵּב מֵאֲשֶׁר הוּא עוֹבֵד אוֹתוֹ יִתְבָּרֵךְ בְּטָהֳרַת הַלֵּב, שֶׁיָּקֵל בְּעֵינָיו ח"ו אִם יִרְאֶה מִי וּמִי שֶׁאֵין עִנְיְנֵי עֲבוֹדָתוֹ לוֹ יִתְבָּרַךְ בְּמַחֲשָׁבָה טְהוֹרָה כו', וכשׁ"כ כְּשֶׁיִּרְאֶה אֵיזֶה אִישׁ עוֹסֵק בְּתוֹרַת ה' וְיִתְבּוֹנֵן עָלָיו שֶׁהוּא שֶׁלֹּא לִשְׁמָהּ (ר"ל לְשֵׁם כָּבוֹד אוֹ אַהֲבַת הַלִּמּוּד וכיו"ב כְּמוֹ שֶׁהֶאֱרִיךְ הַגַּר"ח זַ"ל שָׁם לְבָאֵר), יִתְבַּזֶּה בְּעֵינָיו מְאֹד ח"ו, וְהוּא עָוֹן פְּלִילִי הָרַחֲמָן יַצִּילֵנוּ. וְשָׁם בְּפֶרֶק ג', וּמִי שֶׁיִּמְלָאוֹ לִבּוֹ לְבַזּוֹת וּלְהַשְׁפִּיל ח"ו אֶת הָעוֹסֵק בְּתוֹרָה וּמִצְוֹת אַף שֶׁלֹּא לִשְׁמָהּ - לֹא יִנָּקֶה רַע, וְעָתִיד לִתֵּן אֶת הַדִּין ח"ו, וְלֹא עוֹד אֶלָּא שֶׁנִּמְנָה בְּדִבְרֵי חָזָ"ל בֵּין אוֹתָם שֶׁאֵין לָהֶם חֵלֶק לְעוֹהַ"ב לְגַמְרֵי ח"ו, וְגֵהִינֹם כָּלֶה וְהֵם אֵינָם כָּלִין, וְהֵם הָאֶפִּיקוֹרְסִין. וְכֵן בַּמִּשְׁנָה ר"פ חֵלֶק מָנוּ אֶת הָאַפִּיקוֹרֶס בִּכְלַל אוֹתָן שֶׁאֵין לָהֶם חֵלֶק לעוה"ב. וְאַמְרִינָן בִּגְמ' שָׁם רַב ור"ח דְּאָמְרִי תַּרְוַיְהוּ זֶה הַמְּבַזֶּה ת"ח כו', וְגַם מְגַלֶּה פָּנִים בַּתּוֹרָה נָמֵי מִקְרִי ח"ו כו'.
הִנֵּה דְּבָרָיו מְבֹאָרִים, שת"ח שֶׁעִסְקוֹ בַּתּוֹרָה שֶׁלֹּא לִשְׁמָהּ לֹא נִגְרַע בָּזֶה ח"ו חֲשִׁיבוּתוֹ, וְהָאוֹמֵר עָלָיו מַאי אֲהַנּוּ לִי' רַבָּנָן בִּכְלָל מְבַזֶּה ת"ח וּבִכְלַל אַפִּיקוֹרֶס. וכשׁ"כ בת"ח הָעוֹסֵק בְּתוֹרָה לִשְׁמָהּ. וּבַעַל הַמּוּסָר שֶׁמִּתְנַשֵּׂא בְּלִבּוֹ נֶגֶד ת"ח וּמַשְׁפִּיל אוֹתוֹ בְּלִבּוֹ, וכשׁ"כ כְּשֶׁמַּשְׁפִּיל אוֹתוֹ בִּפְנֵי אֲחֵרִים, שֶׁהוּא בִּכְלָל מְבַזֶּה ת"ח, שֶׁדִּינוֹ כְּאַפִּיקוֹרֶס וְנִכְרַת חֶלְקוֹ מֵאֶרֶץ הַחַיִּים, וּמְגַלֶּה פָּנִים בַּתּוֹרָה. שֶׁעַל פִּי הַתּוֹרָה לְהַעֲמִיד בְּרוּם הַמַּעֲלָה בַּמַּחֲשָׁבָה וּבְמַעֲשֶׂה אֶת הת"ח, שֶׁזֶּהוּ כְּבוֹד הַתּוֹרָה וּכְבוֹדוֹ יִתְבָּרֵךְ, וְאֵין ת"ח אֶלָּא הֶחָכָם בַּהֲלָכָה בְּגַפָּ"ת וּכְמוֹ שֶׁהֶאֱרִיךְ הַגְּרָ"ח זַ"ל בְּקַבָּלָתוֹ מֵהַגְּרָ"א וּמִדּוֹר דּוֹר עַד מֹשֶׁה רַבֵּנוּ ע"ה.
וּמָה נוֹרָא הוּא הַמַּרְאֶה, כִּי אֲנָשִׁים עֲטוּפִים בְּטַלִּיתוֹת שֶׁל תַּלְמִידֵי חֲכָמִים וּמְקֻשָּׁטִים בְּאִצְטְלָאוֹת דְּרַבָּנַן, וּמַרְצִים לְמוּסָר וַחֲסִידוּת כָּל הַיּוֹם - וְהֵם הֵמָּה מַכַּת מְבַזֵּי הת"ח, מִכַּת מְגַלֵּי פָּנִים בַּתּוֹרָה. וְאִם אָמְנָם שׁוֹגְגִים הֵם, וְכַוָּנָתָם רְצוּיָה, אֲבָל מָה רַב הוּא הַהֶפְסֵד, וּמָה גָּדוֹל הַהֶרֶס בביהמ"ד.
וְהִנֵּה לִפְעָמִים תּוֹלִים עַצְמָם עַל אֵיזֶה סִפּוּר הַמְּסֻפָּר עַל רַבָּם, אֲשֶׁר מְשַׁמֵּשׁ אֶצְלָם לִתְמֹךְ בְּטָעוּתָם וּלְהַתְמִיד בְּדַרְכָּם הַמְּשֻׁבֶּשֶׁת, וְהַסִּפּוּר הַמַּטְעֶה מַרְגְּלָא בְּפוּמָם, וּמִתְעַנְּגִים בּוֹ לֵהָנוֹת מִבִּזּוּי ת"ח, כְּאִלּוּ בְּפֵרוּשׁ בִּזָּה גַּם רַבָּם אֶת הַתַּ"ח כֻּלָּם, וּכְאִלּוּ  לְדַעַת רַבָּם הֵמָּה לֹא רָאוּ אוֹר מֵימֵיהֶם, וְכַאֲשֶׁר כָּתַב כֵּן בְּמִכְתָּב לֶחָכָם תַּלְמוּדִי.
וְהִנֵּה יֵשׁ יִתְרוֹן לְבִזּוּי הַנִּתְמָךְ עַל קַבָּלָה, כִּי אָמְנָם כַּאֲשֶׁר יְבַזֶּה עַל דַּעַת עַצְמוֹ אֶפְשָׁר לוֹ לִפְעָמִים גַּם לַיֵּצֶר טוֹב לִלְחֹשׁ לוֹ בְּאָזְנוֹ אֵיזֶה מְחָאָה, וְאִם לֹא לְעָצְרֵהוּ וְלָשׁוּם מַחְסוֹם לְפִיו לֹא יִבָּצֵר מִמֶּנּוּ לְהַכְנִיס אֵיזוֹ רְעָדָה בְּלִבּוֹ, וּבְכָל אֹפֶן אֵין שִׂמְחָתוֹ שְׁלֵמָה וְעָנְגּוֹ נִפְגַּם. לֹא כֵן בְּהֶסְתְּמָכוֹ עַל קַבָּלָתוֹ מֵרַבּוֹ, הוּא מְסַפֵּר בִּבְחִינַת כָּל עַצְמוֹתָיו תֹּאמַרְנָה, וְלִבּוֹ רָחָב מִמֶּתֶק וְגִיל, חִכּוֹ מַמְתַקִּים וְכֻלּוֹ מַחֲמַדִּים לְבַזּוֹת הַחֲכָמִים בְּעוֹלַם הַלּוֹמְדִים, וְעוֹד הוּא מְכַוֵּן לִבּוֹ לִפְלֹנִי וּפְלוֹנִי, וּמְשַׁנֵּן אֶת לְשׁוֹנוֹ לְהַטְעִים דְּבָרָיו לִפְנֵי הַשּׁוֹמְעִים וּכְרוֹצֶה לְהַשְׂכִּילָם כִּי יֵשׁ בִּדְבָרָיו גַּם רֶמֶז לִפְלוֹנִי אוֹ לִפְלוֹנִי, וְהָעִקָּר שֶׁיֵּדְעוּ שֶׁמַּדְרֵגַת הַתַּ"ח הִיא... (אִי אֶפְשָׁר לְהַזְכִּירוֹ מִפְּנֵי אִסּוּר גִּדּוּף ר"ל), וְאַל יִטְעוּ עוֹד בְּשָׁוְא נִתְעֶה לְהִכָּנַע לִפְנֵי הת"ח אוֹ לְהַעֲרִיצָם בְּלֵב, כִּי כְּבָר אָמַר רַבֵּנוּ זַ"ל כִּי לֹא רָאוּ אוֹר. וְהִנֵּה כְּבָר אָמְרוּ חֲגִיגָה כ"ב ב' וְאִם אַתָּה אוֹמֵר לוֹ טָמֵא כְּלוּם מַשְׁגִּיחַ עָלֶיךָ, וְלֹא עוֹד אֶלָּא שֶׁאִם אַתָּה אוֹמֵר לוֹ טָמֵא אוֹמֵר לְךָ שֶׁלִּי טָהוֹר וְשֶׁלְּךָ טָמֵא.
וְלוּ חָכְמוּ הִשְׂכִּילוּ כַּמָּה מִן הַחֵטְא וְהָאַשְׁמָה בְּסִפּוּרִים כָּאֵלּוּ, כִּי יוֹסִיפוּ לְדַבֵּר סָרָה עַל רַבָּם כְּאִלּוּ ח"ו גַּם הוּא כְּמוֹתָם בְּעָוֹן הַמַּר הַזֶּה, וּכְאִלּוּ לֹא רָאָה אֶת דִּבְרֵי הגר"ח בנה"ח, וח"ו הָיָה חוֹלֵק עַל יְשִׁיבָתוֹ שֶׁל רַבָּא דְּרַבֵּהּ, וְעוֹד וָעוֹד יוֹסִיפוּ עַוְלָה לֵהָנוֹת מֵהָעֲבֵרָה, וּלְדַבֵּר בְּרַהַב בְּשִׂמְחַת לֵב לְהַלְעִיב מַלְאֲכֵי עֶלְיוֹן וְלָשׁוּם לְאֵל חַכְמֵי יִשְׂרָאֵל וּקְדֹשָׁיו, עוֹד מְלָאָם לִבָּם לִדְרֹשׁ כָּזֹאת בָּרַבִּים, אוֹי לָאָזְנַיִם שֶׁכָּךְ שׁוֹמְעוֹת.
וְכַמָּה מִן הַטִּפְּשׁוּת הִיא לִלְמֹד הֲלָכָה מִפִּי מַעֲשֶׂה פְּרָטִית, וְכִי אֵין אָנוּ יוֹדְעִים כִּי יִתָּכֵן שֶׁאִישׁ אֲשֶׁר עִסְקוֹ לִמּוּד הַתּוֹרָה, וִיהֵא גַּם שַׁקְדָן וְלִפְעָמִים אַף מֻפְלָג בִּשְׁקִידָה, וּבְכָל זֹאת הוּא רָאוּי תּוֹכָחָה, וְאַף יִתָּכֵן לְהוֹכִיחוֹ בְּעֹז וּלְהַגִּיד לוֹ כִּי עֲדַיִן לֹא רָאָה אוֹר. וְאָמְנָם פְּעֻלַּת שְׁקִידָה מֻפְלֶגֶת אֵינֶנָּה מַבְטִיחָה אֶת בְּעָלֶיהָ שָׁם תַּלְמִיד חָכָם, כִּי יִתָּכֵן כִּי לִמּוּדוֹ בְּאֹפֶן שִׁטְחִי, וְלֹא זוֹ דַּרְכָּהּ שֶׁל תּוֹרָה בֶּאֱמֶת, כִּי עִקַּר סְגֻלַּת הַתּוֹרָה לָעֲמֵלִים בָּהּ בְּעִיּוּן עָמֹק, וְלֹא לָעֲמֵלִים בְּמַעֲשֶׂה זִמְרַת הגמ'. וְלִפְעָמִים סִבַּת הַדָּבָר בְּחֶסְרוֹן רַב, שֶׁלֹּא לָמַד לִפְנֵי חֲכָמִים, וְלִפְעָמִים חֶלְקוֹ רַע שֶׁלֹּא חֻנָּן בְּכִשָּׁרוֹן מַסְפִּיק, וְלִפְעָמִים מִפְּנֵי קִלְקוּל הַמִּדּוֹת בְּקִלְקוּל מְרֻבֶּה, וְלִפְעָמִים חָסֵר לוֹ י"ש, וְעוֹד כיו"ב. וְהִנֵּה כְּשֶׁבָּאִין לִלְמֹד הֲלָכָה חֲמוּרָה כָּזוֹ רַבַּת הָאַחְרָיוּת שֶׁכָּל גּוּפֵי תּוֹרָה תְּלוּיִן בָּהּ, הַלֹּא קַלּוּת רֹאשׁ אָסוּר בְּזֶה בְּהֶחְלֵט. וְאָמְנָם בִּהְיוֹת לִבָּם חָמֵד לַמִּשְׁפָּט הַמְּעֻקָּל הֲלָזֶה, לֹא יִתְּנוּ לֵב לָדַעַת עַד כַּמָּה אֵין מִכְתַּב רַבָּם מַסְפִּיק לַחֲרֹץ מִמֶּנּוּ מִשְׁפָּטָם, בִּהְיוֹת מַהוּתוֹ שֶׁל זֶה שֶׁהַמִּכְתָּב נִשְׁלַח אֵלָיו עֲלוּמָה מֵהֶם, וּבִזְדוֹן לִבָּם יַגְדִּילוּ אֶת עֵרֶךְ זֶה הָאִישׁ שֶׁהוֹכִיחוֹ רַבָּם, וִיתָאֲרוּהוּ לֶחָכָם מִגְּדוֹלֵי הַדּוֹר מֻפְלָג בִּצְדָקוֹת וַחֲסִידוּת וְלוֹמֵד תּוֹרָה לִשְׁמָהּ, וְכָל זֶה בִּשְׁבִיל שֶׁיֻּנְעַם לָהֶם לִגְמֹר עָלָיו אֶת הַהַלֵּל שֶׁלֹּא רָאָה אוֹר מִיָּמָיו, וּבִשְׁבִיל מָה, אוּלַי בִּשְׁבִיל שֶׁאֵינוֹ יוֹדֵעַ לְבַזּוֹת ת"ח, אוֹ בִּשְׁבִיל זֶה עַצְמוֹ שֶׁהוּא חָכָם, אוֹ בִּשְׁבִיל שֶׁהוּא שַׁקְדָן, אוֹ בִּשְׁבִיל שֶׁאֵינוֹ מַרְבֶּה בְּשִׂיחוֹת בְּהֶגְיוֹנוֹת בְּדוּיוֹת, וְאִם יָקֵלּוּ בְּגַדְלוּת הָאִישׁ הַמּוּכָח מֵרַבָּם הֲלֹא לֹא יוּכְלוּ לְהוֹצִיא אֶת הַמַּסְקָנוֹת הַדְּרוּשׁוֹת לָהֶם, לָזֹאת יַתְחִילוּ בְּשֶׁבַח שֶׁבַּשְּׁבָחִים וּלְסַיֵּם בִּגְנוּת כְּאוֹת נַפְשָׁם הַזְּדוֹנִית.
כָּאֵלֶּה וְכָאֵלֶּה מְנַת חֶלְקָם שֶׁל בנ"א שֶׁעָזְבוּ חָכְמַת הַהֲלָכָה מְקוֹר מַיִם חַיִּים, וְיִתְּנוּ לָהּ כָּתֵף סוֹרֶרֶת. וְהִשָּׁמֵר בֵּנִי, אַל יִנְעַם לְךָ חֶבְרָתָם, וְאַל תִּתְאַוֶּה לְמַטְעַמֵּיהֶם, הִדָּבֵק נָא בַּהֲוָיוֹת דְּאַבַּיֵּי וְרָבָא וּמִנָּה לֹא תָּזוּעַ, הֲפֹךְ בָּהּ וַהֲפֹךְ בָּהּ דְּכוּלָא בָהּ .
<h3>ל.</h3>
יֵשׁ עוֹד רָעָה חוֹלָה אֲשֶׁר הַיֵּצֶר יִלָּפֵת בָּהּ לְהָנִיא אֱמוּנַת חֲכָמִים מִלֵּב בְּנֵי אָדָם, וְהוּא מִשְׁקַל הַמִּרְמָה שֶׁל הַנְּגִיעָה.
חוֹבַת הַתַּלְמִיד לְהַאֲמִין כִּי אֵין נְגִיעָה בָּעוֹלָם בַּעֲלַת כֹּחַ לְהַטּוֹת לֵב חָכָם לְעַוֵּת מִשְׁפָּט, כִּי מְגַמַּת הֶחָכָם לְזַכּוֹת נַפְשׁוֹ, וּלְהִתְגָּאֵל בְּאֵיזֶה אַשְׁמָה יִכְאַב לְנַפְשׁוֹ יוֹתֵר מִכָּל מַכָּה וּפֶצַע, וְאֵיךְ יִתָּכֵן כִּי בִּשְׁבִיל בֶּצַע כֶּסֶף אוֹ לַעֲגֵי חָנֵף, יַחֲבֹל נַפְשׁוֹ לְעַוֵּת מִשְׁפָּט, נוֹסָף לָזֶה כִּי תְּכוּנַת הָאֱמֶת הִיא אֵצֶל חָכָם תְּכוּנַת נַפְשׁוֹ וְשֹׁרֶשׁ מְצִיאוּתָהּ, וְכָל אַבְקַת שֶׁקֶר מִמֶּנּוּ וָהָלְאָה, וְכֵן הִיא אֱמוּנַת הֲמוֹן יְשָׁרִים הַמִּתְאַבְּקִים בַּעֲפַר רַגְלֵי חֲכָמִים.
אַךְ הַיֵּצֶר חָתַר חֲתִירָה תַּחַת כִּסֵּא הַנֶּאֱמָן, לְצוֹדֵד נְפָשׁוֹת הַנּוֹטוֹת לְהִתְחַכְּמוּת, וּמֵבִיא לָהֶם לִימּוּד שָׁלֵם מִן הַגְּמָרָא כִּי הַנְּגִיעָה הִיא בַּעֲלַת כֹּחַ מַכְרִיעַ לִקְטַנִּים וְלִגְדוֹלִים יַחַד, לְפָנֶיהָ יִכְרְעוּ גַּם הַנְּבוֹנִים בְּיוֹתֵר, גַּם חֲסִידִים וְאַנְשֵׁי מַעֲשֶׂה, וְאֵין זֶה גְּנַאי לַחֲכָמִים אַחֲרֵי שֶׁכֵּן הוּחַק בַּטֶּבַע אֱנוֹשִׁי, וְאֵינָם יוֹדְעִים כִּי לְפִי הַהֲנָחָה הַזֹּאת מתיתם כָּל הַדּוֹר, וְאֵין שׁוֹפֵט בָּאָרֶץ, וְנִתְבַּטְּלָה סַנְהֶדְרֶיהָ שֶׁל הָאָרֶץ, כִּי אַף אִם יַסְכִּים הָאָדָם עַל גַּדְלוּת חָכְמָתוֹ שֶׁל הֶחָכָם לֹא יָחִייב אֶת נַפְשׁוֹ לִשְׁמוֹעַ אֵלָיו אַחֲרֵי שֶׁיִּמְצָא לִתְלוֹת אֶת הוֹרָאָתוֹ בְּאֵיזֶה נְגִיעָה, וְזֶה לֹא יִבָּצֵר מִכָּל מִי שֶׁאֵינוֹ שְׂבַע רָצוֹן מֵהוֹרָאַת הֶחָכָם, וְעַל יְדֵי זֶה קָם דּוֹר שֶׁשּׁוֹפֵט אֶת שׁוֹפְטָיו, וְכָל אִישׁ הַיָּשָׁר בְּעֵינָיו יַעֲשֶׂה, וּבְכָל מִקְרֶה רַב הָעֶרֶךְ מִתְלַחֲשִׁים הַמִּתְחַכְּמִים עַל נְגִיעָה פְּלוֹנִית שֶׁהִטְתָה לֵב הֶחָכָם וְלִפְעָמִים הַמּוּבְהָק שֶׁבַּדּוֹר  - בְּעֶמְדָתוֹ הַבִּלְתִּי נְכוֹנָה, וְכָל אֲוִירָה שֶׁל הָעִיר וְלִפְעָמִים אֲוִירָהּ שֶׁל כָּל הָאָרֶץ  - מִתְמַלְּאָה שׁוֹט לָשׁוֹן, קְטָטוֹת וּמְרִיבוֹת, וּלְלֹא אֱמוּנָה בַּחֲכָמִים גָּבְרוּ בָאָרֶץ.
יְסוֹד הַדֵּעָה הַזֹּאת מְצָאוּהָ בגמרא סַנְהֶדְרִין י"ח ב' אֵין מוֹשִׁיבִין מֶלֶךְ וּכְהַאי גַוְונָא בְּעִיבּוּר שָׁנָה, מֶלֶךְ מִשּׁוּם אַפְסַנְיָא, כְּהַאי גַּוונָא מִשּׁוּם צִינָּה, וְהַדִּין נֶאֱמַר בַּמֶּלֶךְ הֶחָסִיד שֶׁבַּחֲסִידִים, וּבְכִי הַאי גַוְונָא כְּשִׁמְעוֹן הַצַּדִּיק, וְעוֹד אָמְרוּ כְּתוּבוֹת ק"ה ב' ריבר"י הֲוָה רְגִיל אָרִימֵי' דַּהֲוָה מַיְיתֵי לֵיהּ כָּל מַעֲלֵי שַׁבְּתָא כַּנְתָּא רַפֵּירֵי יוֹמָא חַד אַיְיתִי לֵיהּ בָּהּ' כּוּ', בַּהֲדֵי דְּקָאָזֵיל וְאָתֵי אֲמַר אִי בָּעֵי מֵעֵין הֲכִי כוּ', וְכֵן אָמְרוּ שָׁם בר' יהודה בר אלעאי.
וְאָמְנָם הַשּׁוֹחַד עִנְיָן מְיוּחָד, וְהוּא כִּי מִקַּח שׁוֹחַד הוּא מִן הגנויות בְּמוּחְלָט, שֶׁהַתּוֹרָה תַּיְעַבְּתוּ, וּבַעֲקֵבוֹ בְּסוֹד כֹּחוֹת הַנְּפָשׁוֹת לְעַוֵּר עֵינֵי חֲכָמִים וּלְסַלֵּף מִשְׁפַּט, וּבִהְיוֹת שֶׁאָמְרוּ שֶׁהִסְתַּכֵּל הַקָּדוֹשׁ בָּרוּךְ הוּא בַּתּוֹרָה וּבָרָא עוֹלָמוֹ, חִייְבָה הַתּוֹרָה כֹּחַ בְּשׁוֹחַד לְעִוֵּר וּלְסַלֵּף, וּלְהַזְהִיר לִבְרוֹחַ מִמֶּנָּה, וְהִנֵּה נוֹסָף עַל כֹּחַ נְגִיעָה שֶׁהוּא מִמִּנְהַג הָעוֹלָם כְּפִי טַבַּעַת בְּנֵי אָדָם, הַוּזְמַן כֹּחַ טוּמְאָה בְּשׁוֹחַד לְטַמְטֵם הַלֵּב וּלְרֹדֶם אֶת הַבִּינָה, לְהַנְעִים בְּפִי הַדַּיָּין לְזַכּוֹת אֶת מְשַׁחֲדוֹ, וְאַחֲרֵי שֶׁהַתּוֹרָה פְּסָלַתּוּ לַדַּיָּין זֶה לָדוּן בֵּין מְשַׁחֲדוֹ לְרֵעֵהוּ, הוּסַר מִמֶּנּוּ גַּם מַחְסֶה הַחָכְמָה  - אֲשֶׁר הוּבְטַח בָּהּ תָּמִיד לִבְלִי לְהִכָּשֵׁל בְּחֵטְא וְאַשְׁמָה  - אִם יַעֲבוֹר עַל מַה שֶּׁהִזְהִירָה הַתּוֹרָה וְיָשַׁב עַל כִּסֵּא הַמִּשְׁפָּט בניגוד לְמִצְוֹת הַתּוֹרָה.
וְהִנֵּה אֵין הִזְהַרְתָּ הַשּׁוֹחַד מִכְּלָל הַמִּשְׁפָּטִים אֶלָּא מִכְּלַל הַחֻקִּים, שֶׁהֲרֵי לֹא אָסְרָה תּוֹרָה הוֹרָאָה לְעַצְמוֹ וְאָדָם רוֹאֶה טְרֵיפָה לְעַצְמוֹ, אַף אִם הוּא דַּל וְכָל חַיָּיו תְּלוּיִם בּוֹ.
וְהוּא מוֹרֶה בְּחָמֵץ שֶׁעָבַר עָלָיו הַפֶּסַח אַף בִּרְכוּשׁ גָּדוֹל, וּכְשֶׁיּוֹרֶה לְהֶיתֵּר וְאַחַד הַנִּרְגָּנִים יְהַרְהֵר אַחֲרָיו כִּי הֶפְסֵד מָמוֹנוֹ הִטְעַתּוּ, הֲרֵי זֶה מִן הַמְּהַרְהֲרִים אַחַר רַבָּם, וְאָנוּ בְּטוּחִים בַּחֲכָמִים שֶׁהִנָּם מוּרָמִים מִפְּחִיתֻיּוֹת כָּאֵלֶּה, וְלֹא יַחְשְׁדוּ בָּם אֶלָּא קְטַנֵּי הַדַּעַת נֶעֶדְרֵי בִינָה אֲשֶׁר לֹא יָדְעוּ וְלֹא יָבִינוּ נֶפֶשׁ מַשְׂכִּיל.
וְאַף בְּמִשְׁפָּט בֵּין אִישׁ לְרֵעֵהוּ, לֹא פָּסְלָה תּוֹרָה רַק בְּשׁוֹחַד שֶׁבִּזְמַן הַמִּשְׁפָּט, אֲבָל לֹא אָמְרָה תּוֹרָה לִשְׁפּוֹט אֶת אֲהוּבוֹ וְאֶת שְׂנוּאוֹ, רַק שׁוֹשְׁבִינוֹ, וְשׂוֹנְאוֹ שֶׁלֹּא דִּיבֵּר עִמּוֹ ג' יָמִים לְדַעַת יֵשׁ אוֹמְרִים בחו"מ סימן ז' ס"ז בְּהֶגֶה', וְאַף שֶׁנְּטִיָּה הַטִּבְעִית יֵשׁ בְּמוּחְלָט לַהֲטָבַת אֲהוּבוֹ וּלְרָעַת שְׂנוּאוֹ, אַךְ כֹּחַ טוּמְאַת הַשּׁוֹחַד אֵין כָּאן וְהַתּוֹרָה הֶאֱמִינָה בְּבִטְחָה גְּמוּרָה אֶת הֶחָכָם הַדַּיָּין כִּי יִרְאֶה נְכוֹחוֹת, וְלֹא יַטֶּה לִבּוֹ לִשְׁאִיפַת טִבְעוֹ כְּהֶרְגֵּל שֶׁנַּעֲשָׂה טֶבַע שֵׁנִי אֵצֶל חָכָם וְהָאֱמֶת תָּמִיד נֵר לְרַגְלוֹ וְאוֹר לִנְתִיבָתוֹ, וְצִדְקוֹ יָשׁוּב מִשְׁפָּט.
וְלֹא עוֹד אֶלָּא שֶׁאָֽמְרוּ בִּמְקוֹם פְּסֵידָא עָבִיד אִינָשׁ דִּינָא לְנַפְשׁוֹ, וְלֹא חֲשָׁדוּהוּ לְעִוּוּת דִּינוֹ, וְאָמְרוּ ב"ב נ"ח ב' הַאי דַּיָּינָא דְּמִתְקְרֵי לְדִין וּמַפְּקִין מִנִּי' מָמוֹנָא בְּדִין לָאו שְׁמֵי' דַּיָּין, וְלֹא לִמְּדוּ עָלָיו זְכוּת מִפְּנֵי אוֹנֵס הַנְּגִיעָה.
וְהִנֵּה פִּסְלוֹ חֲכָמִים נוֹגֵעַ בְּעִיבּוּר הַשָּׁנָה דְּאִיקְרֵי מִשְׁפָּט כִּדְאָמַר ר"ה כ"ה ב' [אַף עַל גַּב דִּקְרָא בְּקִידּוּשׁ הֶחָדָשׁ כְּתִיב גַּם עִיבּוּר שָׁנָה דַּיֵּנוּ כקה"ח] וְיָהֲבִינַן לֵיהּ דִּינֵי מִשְׁפָּט, וְכָל זֶה בִּכְלַל חֻקֵּי הַמִּצְוָה שֶׁהֻוזְהַרְנוּ מִמִּקָּח שׁוֹחַד, וּמֵהֶם פְּסוּלֵי דְרַבָּנָן וּמֵהֶם מִדַּת חֲסִידוּת, וּמַה שֶּׁאָמְרוּ ריבר"י ור' יהודה בר אלעאי שֶׁהִרְגִּישׁוּ בְּנַפְשָׁם [ולשון הגמרא אָמַר הַיְינוּ בְּלֵב] קֵירוּב הַדַּעַת, הָיִינוּ קֵירוּב הַטִּבְעִי שֶׁל נְגִיעָה, וּבִגְדוֹלִים הַטֶּבַע יוֹתֵר חָזָק כְּלַפֵּי שֶׁכֻּלָּם הֶחָזָק, לְמַעַן יַעַמְדוּ עַל מִשְׁקַל הַנִּסָּיוֹן וַיִּבְחֲרוּ בְּטוּב, בְּטוּב בְּחִירָתָם, שֶׁזֶּה סוֹד בְּרִיאַת הָאָדָם, וְאֶפְשָׁר שֶׁמִּדַּת הַחֲסִידוּת הוּא גַּם בְּסוֹד הַיְצִירָה, וכשניתן כֹּחַ בְּשׁוֹחַד לְעִוֵּר, נִיתַּן כֹּחַ גַּם בְּשׁוֹחַד שֶׁל מִדַּת חֲסִידוּת לְעִוֵּר הֶחָסִיד.
אֲבָל מַה גָּדְלָה הַשּׁוֹאָה וּמָה רַב הַחֹשֶךְ, בּהַתָּרַת הַחֲשָׁד בִּכְשֵׁרִים, בִּמְקוֹם דְּהַתּוֹרָה הכשירתם לָדוּן וּלְהוֹרוֹת, וּבִכְלַל זֶה כָּל הַנְהָגַת הָעוֹלָם בִּדְבָרִים הַמִּתְרַחֲשִׁים יוֹם יוֹם.
וְהִנֵּה תּוֹרַת הַמּוּסָר הַמֵחֻמְרַת מְאֹד נֶגֶד הַשְׁחָתָה בְּמִדּוֹת בְּנֵי אָדָם, וּהַמַּזְהֶרֶת בְּלַהֲבֵי אֵשׁ שֶׁלֹּא לְהִכָּשֵׁל בַּהֲטָלַת דוֹפִי בְּזוּלָתוֹ, אַף בְּמַחֲשָׁבָה, וְכָל שֶׁכֵּן בּדיבּוּר, וְאַף בְּדָבָר אֱמֶת, וְכָל שֶׁכֵּן בְּשֶׁקֶר, וְאִם זֶה שֶׁמִתְעוֹלֵל בּוֹ הוּא תַּלְמִיד חָכָם הֲרֵי זֶה מְבַזֶּה תַּלְמִיד חָכָם שֶׁהוּא בִּכְלַל אֶפִּיקוֹרֶס, וַהֲרֵי טָעוּת בַּהֲלָכָה מְבַלֶּה אֶת הַכֹּל, אַחֲרֵי שֶׁהָלְכָה פְּסוּקָה שֶׁאֵין לְךָ חָכָם שֶׁיַּעֲמוֹד בִּפְנֵי נְגִיעָה, וּמַה חֵטְא יֵשׁ כָּאן אִם אַגִּיד שֶׁעִיוּת אֶת הַמִּשְׁפָּט מִפְּנֵי נְגִיעָתוֹ, הֲלֹא זֶה חֹק טִבְעִי וְלֹא נִגְרַע כְּבוֹד הֶחָכָם בָּזֶה, וְהִנֵּה שָׁפַךְ אֶת הַיַּיִן וּשְׁמֹר אֶת הֶחָבִית.
וְנִקַּח הַדּוּגְמָא  - לְמַעַן יצטיירו הַדְּבָרִים בְּלֵב מִתְלַמֵּד צוּרָה קְבוּעָה קַיֶּימֶת  - אֶת הַהִתְאַבְּקוּת שֶׁל בְּנֵי אָדָם בְּקַבָּלַת רַב וּפַרְנָס עַל הַצִּיבּוּר, זֶה פוֹסֵל דַּייָּנוֹ שֶׁל זֶה וְזֶה פוֹסֵל דַּייָּנוֹ שֶׁל זֶה, וּמִן הָרָאוּי שֶּׁיִּסְמֹכוּ כּוּלם עַל הַכְרָעַת גְּדוֹלֵי הַדּוֹר, וְאִם הַכְרָעַת הֶחָכָם אֵינָהּ קוֹבַעַת הַדָּבָר מִפְּנֵי הָרָצוֹן הָעַקְשָׁנִי שֶׁל עַמֵּי הָאָרֶץ, אֶפְשָׁר לִקְרוֹא עֲלֵיהֶם שֶׁזְּדוֹנוֹת נַעֲשָׂה לָהֶם כִּשְׁגָגוֹת, וְאָמְנָם הֵם מַכִּירִים בְּחֶטְאָם, אַךְ לֹא הוּרְגְּלוּ לְבַטֵּל רְצוֹנָם מִפְּנֵי הוֹרָאוֹת שִׂכְלִיּוֹת, אַךְ מַה רַב הַהֶרֶס, בְּעָמְדָהּ עֲדִינָה שֶׁל הַמִּתְיַמְּרִים בּיוֹשר וּמִגּוֹלָה הַטּוֹב, וּלְפִי גֵּאוּת לִבָּם יֵצֶר טוֹב שׁוֹפְטָם, וּמִשְׁפָּטָם נוֹשֵׂא עָלָיו אוֹפֵי שֶׁל מַדַּע, וּכאילוּ דָּנוּ עַל הַדָּבָר בִּישִׁיבָה בְּמָתוּן וּבְכוֹבֶד רֹאשׁ, וְאַחֲרֵי כֵן הוֹצִיאוּ מִשְׁפָּט חָרוּץ שֶׁאֵין לְהִתְחַשֵּׁב עִם גְּדוֹל הַדּוֹר בְּזֶה, שֶׁהֲרֵי לֹא גָּדוֹל הוּא מריבר"י ור' יהודה בר אלעאי, וַהֲרֵי הַדָּבָר נוֹגֵעַ אֵלָיו, הוּא רוֹצֶה יוֹתֵר בְּרָב זֶה מִפְּנֵי.
וְהִנֵּה בָּאָה לֵיצָנוּת אַחַת וְדָחֲתָה מֵאָה תּוֹכֵחוֹת, וְעוֹבְדִים עֲבוֹדָה זָרָה בְּטַהֲרָה, וְעוֹשִׂים אֶת הַפְּלַסְתֵּר תּוֹרָה.
וְכָל זֶה מִפְּנֵי שֶׁלֹּא יָסְדוּ אֶת מוּסָרָם בַּהֲלָכָה, וּבַעֲלֵי הֲלָכָה רָאוּ שֶׁאַיָּלָה, בְּמַה שֶּׁנֶּאֱמַר בגמרא דריבר"י ור' יהודה בר אלעאי קָבְעוּ לָהֶם דַּיָּין לְדוּנָם, וְלִכְאוֹרָה מִפְּנֵי הַנְּגִיעָה לֹא הָיָה רָאוּי שֶׁהֵם יִבְחֲרוּ לָהֶם דַּיָּין, כִּי יָדוּעַ הַרְבֵּה פְּעָמִים בַּעֲלֵי הַדִּין אֵינָם מִשְׁתַּוִּים לִפְנֵי מִי לָדוּן, וּבָרִירַת דַּיָּין אֶפְשָׁר שֶׁיִּהְיֶה בּוֹ כְּעֵין זְכוּת לְזֹה וְחוֹב לָזֶה, וְרָאוּי לַנּוֹגֵעַ לְהִתְרַחֵק מִלְיַחֵד אֶת הַדַּיָּין, וְלָמְדוּ מִזֶּה כִּי אֵין פְּסוּל בִּשְׁבִיל נְגִיעָה לְיַחֵד אֶת הַדַּיָּינִים, וְכַמְּבוֹאָר ברמ"א שָׁם סימן ז' ס"ז, וְכָל שֶׁכֵּן שֶׁאֵין חָכָם הַדּוֹר נִפְסַל לְהַגִּיד בִּבְחִירַת רַב בִּשְׁבִיל נְגִיעָה וְזֶה בִּכְלָל הוֹרָאָה, וְהִנֵּה נִכְשָׁלִים בֶּעָוֹן הַמַּר שֶׁל אֲמִירַת לֹא חָטָאתִי, וּמְהָרְסִים אֶת יְסוֹדֵי הַתּוֹרָה, וּמִטֶּבַע הַדְּבָרִים שֶׁבּוֹדִים נְגִיעוֹת שֶׁלֹּא עָלוּ כְּלָל עַל לֵב הֶחָכָם, וְשִׁגְגַת תַּלְמוּד עוֹלָה זָדוֹן.
<h2>פרק ד</h2>
<h3>א.</h3>
תּוֹרַת הַמִּדּוֹת הֶעֱמִידוּ חַכְמֵי הַיִּרְאָה לִפְרֹק מְיוּחָד בִּשְׁלֵמוּת הָעֲבוֹדָה, וְאַף שָׁקְדוּ עֲלֵיהֶם לְפִרְקָם לְמִדּוֹת מִסְפָּר, כְּמוֹ כַּעַס, גַּאֲוָה, תַּאֲוָה, אַהֲבַת הַכָּבוֹד, אַהֲבַת הַנִּצּוּחַ, נְקָמָה, צָרוּת עַיִן וְכַיּוֹצֵא בָּהֶן, וּמֵרֹב הַהֶרְגֵּל נִקְבָּע בַּלֵּב רַבִּים שֶׁבֶּאֱמֶת הַשְּׁלֵימוּת הִיא בַּעֲלַת אֵבָרִים נִפְרָדִים, וְאָמְנָם זֶה אֱמֶת מִצַּד חֹלִי הַנֶּפֶשׁ וּמִצַּד מַעֲרֶכֶת הַקְּרָב כְּנֶגֶד משחתותם, אֲבָל בְּשָׁרְשָׁם אֵין כָּאן רַק מִדָּה אַחַת טוֹבָה וּמִדָּה אַחַת רָעָה, הַמִּדָּה הָרָעָה הִיא הַהַזְנָחָה אֶת הַחַיִּים הַטְּבָעִים עַל מַהֲלָכָם הַטִּבְעִי, וּבְלִי כָל הִשְׁתַּדְּלוּת יִשְׁתַּלֵּם בַּמִּדּוֹת הָרָעוֹת כּוּלן, יִהְיֶה כַּעֲסָן מְצֻוִּין, נוֹקֵם מְצֻוִּין, גֵּאֶה מְצֻוִּין וְכֵן הָלְאָה, לֹא יֶחְסַר לוֹ מִכָּל הַמִּדּוֹת הָרָעוֹת שֶׁמָּנוּ חֲכָמִים מְאוּמָה.
וְהַמִּדָּה הַטּוֹבָה הִיא הַהַסְכָּמָה הַמוּחְלֶטֶת לְבַכֵּר אֶת הָרֶגֶשׁ הַמּוּסָרִי עַל רֶגֶשׁ הַתַּאֲוָנִי וּמִנְּקוּדָה זוֹ הוּא לוֹחֵם נֶגֶד כָּל מִדּוֹת הָרָעוֹת יַחַד, וְלֹא יִתָּכֵן שֶׁתִּהְיֶה הַסְכָּמָה זוֹ לַחֲצָאִין, שֶזֶה הָאִיש אֲשֶר אוֹר הַשֵּׂכֶל וּסְגוּלַת הַנֶּפֶשׁ הֵקִיצוּהוּ וְיַשְׁפִּיעוּ עָלָיו לִבְחִירַת הַטּוֹב, הוּא שׁוֹאֵף בְּשָׁעָה הַטּוֹבָה לְטוֹב בְּלִי מְצָרִים וְאֵינוֹ רוֹאֶה שֶׁבַע לְנַפְשׁוֹ בְּכָל הַטּוֹב שֶׁיַּעֲשֶׂה, וְהוּא רוֹאֶה עוֹלָם נִצְחִי בִּלְתִּי קֵץ וּבִלְתִּי תַּכְלִית, וּכְרֶגַע יְתָעֵב כָּל מִדּוֹת רָעוֹת יַחַד.
<h3>ב.</h3>
 וְאָמְנָם אִם אָנוּ מוֹצְאִים לִפְעָמִים יְחִידִים שֶׁיִחוּסָן לְמִדּוֹת אֵינוֹ עַל צַד הַשִּׁוְיוֹן בְּכָל מִדָּה וּמִדָּה, כְּמוֹ שֶׁרְאִינוּהוּ שֶׁמִּדַּת הַתַּאֲוָה לְהֶעָרֵב לֵחֵךְ לֹא תעבירנו עַל דַּעְתּוֹ וְאָהַבְתָּ הַכָּבוֹד תעבירנו עַל דַּעְתּוֹ, וְכַיּוֹצֵא בּוֹ בְּמִדּוֹת אֲחֵרוֹת, סִיבַּת הַדָּבָר אֵינוֹ בְּשָׁרְשׁוֹ וְלֹא בִּשְׁבִיל שֶׁהַסְכָּמָתוֹ הָרִאשׁוֹנָה הָיְתָה לְמִדָּה זוֹ בִּלְבַד, אַךְ בִּהְיוֹת שֶׁמִּלְחָמָה זוֹ כְּבֵדָה מְאֹד וְאֵין נִצְחוֹנוֹ הַשָּׁלֵם בָּטוּחַ וְהִיא נְטוּשָׁה כָּל יְמֵי חֶלְדּוֹ, זֶה הָאִישׁ עֲדַיִין לֹא הִגִּיעַ בְּמַעֲלָתוֹ לָנֶצַח הַרְבֵּה וְלֹא מָצְאָה יָדוֹ רַק לַעֲמוֹד בְּנִסְיוֹנוֹת קַלִּים וְלָא מָצְאָה יָדוֹ לַעֲמוֹד בִּגְדוֹלוֹת, וְזֶה מִתְחַלֵּף אֵצֶל אֲנָשִׁים בְּגִיל אַחַד וְשֶׁשְּׁנֵיהֶם בְּמַעֲלָה אַחַת בְּשָׁרְשָׁם, זֶה שֶׁטָּבְעוּ נוֹטֶה אֶל הַכַּעַס יוֹתֵר מִנְטִיָּתוֹ לְהֶעָרֵב, מִתְקַדֵּם אֶצְלוֹ הַפְּרִישׁוּת מִן הֶעָרֵב לִפְרִישָׁתוֹ מִן הַכַּעַס, וְזֶה שֶׁנְטִיָּתוֹ אֶל הָעֶרֶב יוֹתֵר מִנְטִיָּתוֹ אֶל הַכַּעַס מִתְקַדֵּם אֶצְלוֹ הַפְּרִישָׁה מִן הַכַּעַס לִפְרִישָׁתוֹ מִן הֶעָרֵב, וְכֵן כַּיּוֹצֵא בוֹ בִּשְׁאָר הַמִּדּוֹת, וְעַל הָרוֹב אֲנָשִׁים אֵלֶּה לֹא מִכְּלָל הַשּׁוֹקְדִים עַל הַשְּׁלֵימוּת הֵם בְּמִדָּה הָרְאוּיָה אֶלָּא יֵשׁ לָהֶם הֲכָנָה טִבְעִית לְמִקְצָת הַטּוֹב הַנּוֹחַ לָהֶם וְהַמּוֹתָר הֵם מוזנחים לַטֶּבַע הָאָדָם אֲשֶׁר עַיִר פֶּרֶא יִוָּלֵד.
<h3>ג.</h3>
 וְכֵן מִדֶּרֶךְ הָרְפוּאָה לְהַרְבּוֹת בְּהַפְרָדָה, כִּי נוֹחַ לִמְצוֹא הַרְצָאַת דְּבָרִים בִּגְנוּת שֶׁל כָּל מִדָה רָעָה בִּזְמַן שהבקיעוה והפרידוה ויעצבוה לְעַצֵּב מְיוּחָד, אֲבָל הַדִּיבּוּר עַל כְּלָלוּת רְפוּאַת הַנֶּפֶשׁ מִבְּלִי לְפָרְטוֹ לִפְרָטִים רַבִּים גּוֹרֵם צִמְצוּם בְּהַרְחָבַת הַדְּבָרִים וְגֵרָעוֹן בַּהִגָּיוֹן שֶׁל הָרוֹפֵא הַמַּעְיָין לְהַטִּיף חֶזְיוֹנוֹתָיו עַל לֵב חֲנִיכוֹ לְהַטּוֹתוֹ אֶל הַטּוֹב, גַּם מִצַּד הַחוֹלֶה נָחוּץ הַהַפְרָדָה וּלְהִזְדַּקֵּק לְפָרֵט אֶת הַגְּנוּת שֶׁל כָּל מִדָּה רָעָה בִּפְנֵי עַצְמָהּ וּלְחַפֵּשׂ תַּחְבּוּלָה לְכָל אַחַת מִבְּחִינַת הַהַשְׁקָפָה הָאֱנוֹשִׁית וְטַבַּעַת הַהֶרְגֵּשִׁים.
וְאָמְנָם אַחֲרֵי שֶׁבְּשָׁרְשָׁם כָּל מִדּוֹת הָרָעוֹת מִדָּה אַחַת הִיא, וְכָל מִדּוֹת הַטּוֹבוֹת מִדָּה אַחַת הִיא, תּוֹעֶלֶת הָרִיפּוּי שֶׁל מִדָּה פְּרָטִית הִיא תּוֹעֶלֶת רִפּוּי לְכוּלָּן, וְעַל יְדֵי הַחֹלֶמֶת אֵבֶר אֶחָד מִתְחַזֵּק כָּל הַגּוּף וְגוֹרֵם עִילוֹי לַמִּדָּה הַטּוֹבָה הַכְּלוּלָה מִכָּל מִדּוֹת הַטּוֹבוֹת.
<h3>ד.</h3>
 וְיִתָּכֵן שֶׁזֶּה שֶׁנֶּחְלְקוּ אָבוֹת פ"ב מ"ט, אֵיזוֹ הִיא דֶרֶךְ יְשָׁרָה שֶׁיִּדְבַּק בָּהּ הָאָדָם כּוּ' ר"א אוֹמֵר לֵב טוֹב אָמַר לָהֶם רוֹאֶה אֲנִי אֶת דִּבְרֵי ר' אֶלְעָזָר בֶּן עֲזַרְיָה שֶׁבִּכְלָל דְּבָרָיו דִּבְרֵיכֶם.
שֶׁבֶּאֱמֶת לְכוּלֵּי עָלְמָא לֵב טוֹב הִיא הַמִּדָּה הַטּוֹבָה שֶׁל כָּל מִדּוֹת הַטּוֹבוֹת הַמִתְאַחֲדוֹת לִהְיוֹת נִמְצָא אֶחָד מְיוּחָד, אֲבָל הֲלֹא הַדִּיּוּן עַל הָאֶמְצָעִים הַפְּעִילִים לְקִנְיַן שֶׁל לֵב טוֹב, וְאָמְרוּ שֶׁיָּבוֹר לֵב טוֹב אֵינוֹ מְלַמֵּד כְּלוּם בּהָאֶמְצָעִים לָבוֹא לִידֵי בּירוּר הַמְבֻוקָּשׁ.
וְאָמְנָם לִהְיוֹת חַלָּשׁוֹת הָרַבּוֹת בָּחֳלָיֵי הַנֶּפֶשׁ כְּפִי חֻלְשַׁת הַטִּבְעִיּוֹת שֶׁל כָּל אִישׁ וָאִישׁ, נִיתַּן חֲלִיפוֹת בְּלֵב הַחֲכָמִים והסתגלויות מְיוּחָדוֹת לְכָל אֶחָד, וּבִרְבוֹת הַמְזוֹרוֹת וְהִתְעַלּוּת תּוֹצֶרֶת הַחֲכָמִים רִאשׁוֹנִים כְּפִי מִדַּת הַחָכְמָה שֶׁל כָּל אֶחָד מוֹצֵא כָּל אֶחָד רְפוּאַת תְּעָלָה לְמָרֵי מִדּוֹתָיו. וְכַאֲשֶׁר דָּנוּ הַחֲכָמִים אֵיזוֹ דֶרֶךְ יְשָׁרָה שֶׁיָּבוֹר לוֹ הָאָדָם, אֵינוֹ דִּיּוּן עַל פְּסַק דִּין יָבֵשׁ לוֹמַר לְאָדָם עֲשֵׂה כָּךְ, אֶלָּא לְהַעֲמִיד אֶת הַחֹלִי עַל אוֹפְיוֹ הַנֶּאֱמָן וּלְהַעֲמִיד רְפוּאָתָהּ עַל מַתְכּוּנְתָּהּ הַנֶּאֱמָנָה, וּמִנְּקוּדָה זוֹ צָרִיךְ הֶחָכָם לַעֲרוֹךְ אֶת תּוֹרַת הַמּוּסָר לְתַקֵּן מִשְּׁנָתָהּ וּלְסַדֵּר פַּרְקֵיהּ וּלְמוֹסֵרָה לַצִּיבּוּר לַהֲגוֹת בָּהּ, לְשַׁנּוֹתָהּ וְלִשְׁלֹשָׁה עַד שֶׁיִּמְצְאוּ בָּהּ מָזוֹר, וְכָל אַחַר מְחֻכָּמִים הָאֵלּוּ מָצָא בְּקִרְבּוֹ הַמִּתְגַּלּוֹת לָבוֹא לְעֶזְרַת בְּנֵי אָדָם בְּתִיקּוּן הַמִּדּוֹת בְּדֶרֶךְ אַחֶרֶת וְחִייֵב אֶת עַצְמוֹ לְחָבֵר תּוֹרַת הַמּוּסָר מִנְּקוּדָה זוֹ אֲשֶׁר תּוֹעַלְתּוֹ וַדָּאִית, אִם לֹא לְכוּלָּם, לַאֲלָפִים וְלִרְבָבוֹת מֵהֶם, אֲשֶׁר חֳלָיִים מוּכָנָה לְהֵרָפֵא בְּמַאֲמָרִים אֵלֶּה וַיִּמְצְאוּ מָזוֹר לְמַכָּתָם בָּהֶם וּבְמִשְׁנָתָם, וְחֵלֶק ה' מֵחָכְמָתוֹ לִירֵאָיו וְכָל אֶחָד נוֹטֵל חֶלְקוֹ, וּכְשֶׁאָמַר לְתַלְמִידָיו צְאוּ וּרְאוּ הָיִינוּ לְחַבֵּר סֵפֶר הַמִּדּוֹת.
וְרַבִּי אֶלְעָזָר בֶּן עֲזַרְיָה מָצָא אֶת עַצְמוֹ לְהַמִּתְגַּלּוֹת לוֹמַר לְאָדָם קְנֵה לֵב טוֹב, וַאֲמִירָה זוֹ הָיִינוּ מְסִירָה תּוֹרָה שְׁלֵימָה לַצִּיבּוּר לְתִּיקּוּן הַלֵּב לְהַלְהִיב אֶת הַלְּבָבוֹת לְבַקָּשַׁת אוֹר הָאֱמֶת לְאַהֲבַת חַיֵּי עוֹלָם וּלְהַנִּיחַ חַיֵּי שָׁעָה, לָגֶשֶׁת אֶל הַמִּדָּה הַטּוֹבָה הַיְחִידָה כְלִילַת כָּל הַמִּדּוֹת הַטּוֹבוֹת מִבְּלִי צוּרֵךְ לְפִרְקָהּ לִפְרָקִים, וְרַ' יוֹחָנָן בֶּן זַכַּאי אָמַר לָהֶם רוֹאֶה אֲנִי דִּבְרֵי ר' אֶלְעָזָר בֶּן עֲזַרְיָה, וְהַאי רְאָיָה הָיִינוּ עִיּוּן הַלֵּב בְּעֵמֶק הַמוּשׂכּלוֹת וְהֵבַנְתָּ הַתּוֹרָה בְּהִלְכוֹת הַמּוּסָרִיּוּת שֶׁחֶלְקוֹ שֶׁל ר' יוֹחָנָן בֶּן זַכַּאי בָּזֶה הָיָה כְּשֶׁל ר' אֶלְעָזָר בֶּן עֲזַרְיָה בְּהַגָּשָׁה יְשָׁרָה אַל תִּיקּוּן הַלֵּב.
<h3>ה.</h3>
 מִן הַמּוּנָחִים הַקַּיָּמִים כִּי תִּיקּוּן הַמִּדּוֹת מִתְיַחֵס לְאֵלֶּה הַמִּצְווֹת שֶׁהֵן בֵּין אָדָם לַחֲבֵרוֹ, וְחוֹבַת הַיִּרְאָה בִּשְׁבִיל מִצְווֹת שֶׁבֵּין אָדָם לַמָּקוֹם יִתְבָּרַךְ, וּמִן הַמּוּנָח הַזֶּה קַיֶּמֶת הַדֵּעָה כִּי יֵשׁ בְּנֵי אָדָם שְׁלֵמִים בְּמִצְווֹת שֶׁבֵּין אָדָם לַמָּקוֹם יִתְבָּרַךְ וַחֲסֵרִים בְּתִיקּוּן הַמִּדּוֹת וְהֵן רָעִים בֵּין אָדָם לַחֲבֵרוֹ.
אָמְנָם אֵין דֵּעָה זוֹ קַיֶּמֶת בָּאֱמֶת לְחוֹדֵר אֶל פְּנִימִית חֶזְיוֹן הַזֶּה, כִּי בֶּאֱמֶת זֶה שֶׁמִּדּוֹתָיו כִּבְרִיָּיתָן וְלֹא הַוְתִקְּנוּ עַל פִּי הַמּוּסָר וְהַדֵּעָה, וְהוּא מָסוּר בְּיַד יִצְרוֹ וְאֵין יִצְרוֹ מָסוּר בְּיָדוֹ, לֹא יִתָּכֵן שֶׁיְּהֵא שָׁלֵם בְּמִצְווֹת שֶׁבֵּין אָדָם לַמָּקוֹם, וְאִם מְקַיְימָן בְּמִדָּה יְדוּעָה הוּא רַק מִפְּנֵי שֶׁאֵינוֹ פּוֹגֵשׁ בָּהֶן הִתְנַגְּדוּת מִטַּעַם אַחַת הַמִּדּוֹת הַמְגֻוָּנוֹת, אֲבָל בְּהִפָּגְשׁוֹ בְּהִתְנַגְּדוּת שֶׁלָּהֶן לֹא תַעֲמוֹד יִרְאָתוֹ בִּפְנֵיהֶן, וּמַעֲשִׂים בְּכָל יוֹם שֶׁהֶחָרֵד הַזֶּה לֹא עָלָה לַתּוֹרָה כַּאֲשֶׁר קְרָאוּהוּ לַעֲלוֹת בַּאשֶׁר חָשַׁב כִּי לֹא לְפִי כְבוֹדוֹ הִיא זוֹ הַמָּנָה שֶׁחָלַק לוֹ הַגַּבַּאי כְּפִי סִימָנֵי הַכָּבוֹד הַמוּחְזָקִים בּציבּוּר הַהוּא, וּכְרֶגַע לֹא חַת מִמַּה שֶּׁאָמְרוּ וְעוֹזְבֵי וְגוֹ' זֶה שֶׁקּוֹרִין לוֹ לַעֲלוֹת לְתוֹרָה וְאֵינוֹ עוֹלֶה, זֹאת אוֹמֶרֶת שֶׁאָדָם זֶה מְקוּלְקָל בְּשָׁרְשׁוֹ שֶׁיֵּצֶר הָרָע שׁוֹפְטוֹ וְכָל עֲשִׂיַּית מִצְווֹתָיו הֵן פְּרִי הַהֶרְגֵּל הַמַּתְאִימוֹת לִכְבוֹדוֹ וּלְתַאֲוָתוֹ וְלְמַהֲלַךְ חַיָּיו בְּשִׁטְפוֹ הַטִּבְעִי, אֲבָל נַס נָא לִפְגוֹעַ בּוֹ כִּי אָז יַהֲפוֹךְ הַקְּעָרָה עַל פִּיהָ.
וְאָמְנָם לִהְיוֹת הִפָּגְשׁוּ בְּמִלְחֶמֶת הַמִּדּוֹת בִּדְבָרִים שֶׁבֵּין אָדָם לַחֲבֵרוֹ מְצוּיָה, וְהַפְּגִישָׁה עִם הִתְנַגְּדוּתָם לִתְפִלָּה וּקְרִיאַת שְׁמַע וְכַיּוֹצֵא בָּהֶן אֵינָהּ מְצוּיָה, נִדְמֶה לִבְנֵי אָדָם כִּי הוּא חָרֵד לַחֲצָאִין וְיֵשׁ בּוֹ מְחִיצָה מַפְסֶקֶת בֵּין מִצְווֹת לְמִצְווֹת, אֲבָל הָאֱמֶת שֶׁזֶּה וְזֶה אֵין בּוֹ.

 וּמַעֲשֶׂה בּחָרֵד אַחַר מִסּוּג זֶה, שֶׁבָּא אוֹרֵחַ נִכְבָּד לְעִירוֹ וִיבַקְּשׁוּ הֶחָרֵד לְבַקְּרוֹ בְּבֵיתוֹ וְהָאוֹרֵחַ הִבְטִיחוּ לְבַקְּרוֹ בְּלֵיל שַׁבָּת קוֹדֶשׁ. הֶחָרֵד שָׂמֵחַ עַל הַבְטָחָתוֹ כִּי הָיָה זֶה לוֹ לְכָבוֹד וּלְעֹנֶג.
מֶה עָשָׂה הַשָּׂטָן, הִשְׁכִּיחוּ לְהוֹסִיף נֵפְטְ בְּנֵרוֹ וְהִדְלִיק אֶת הַנֵּר בִּמְעַט הַנֵּפְט שֶׁנִּשְׁאַר מִלֵּיל ה', וְהָיָה לֵיל שַׁבָּת קוֹדֶשׁ בִּימוֹת הַחוֹרֶף וְהָאוֹרֵחַ עֲדֶנָּה לֹא בָּא וְהַנֵּר חָשַׁב לְהִכָּבוֹת, הֶחָרֵד הַזֶּה לֹא שָׁלַט בְּנַפְשׁוֹ לִנְחוֹל הַקָּלוֹן הַזֶּה שֶׁיָּבוֹא הָאוֹרֵחַ וַיִּמְצָאֵהוּ בַּחֹשֶׁךְ וְיוֹסֵף נֵפְטְ בְּנֵרוֹ בְּשַׁבָּת.
מַעֲשֶׂה זֶה אֵינֶנּוּ מִן הַמִּקְרִים הַבּוֹדְדִים שֶּׁהָאָדָם נִכְשָׁל בָּהֶן אֶלָּא זוֹ תּוֹפָעָה קְבוּעָה בָּזֶה הַגֶּבֶר אֲשֶׁר לֹא נִבְחַן בְּכוּר הַמִּדּוֹת וְכָל הַנְהָגָתוֹ מִצְוַת אֲנָשִׁים מְלוּמָדָה.
<h3>ז.</h3>
 אַחַר שֶׁקָּבַעְנוּ כִּי תִּקּוּן הַמִּדּוֹת הֵן יְסוֹד הַמּוֹסָד לְמִצְווֹת החוקיים וּלְמִצְווֹת הַמִּשְׁפָּטִיִּים גַּם יַחַד, יָצָא לָנוּ דֶּרֶךְ הַשִׁימוּשׁ לְתִּיקּוּן הַמִּדּוֹת שְׁמִירַת הַהֲלָכָה, כִּי אִם אָמְנָם הַמִּצְווֹת הַמַּעֲשִׂיּוֹת בצביונן הַשִּׁטְחִי כְּפִי מַצָּבָן הקֵיִים בִּשְׂדֵרוֹת הַהֲמוֹנִים קַלִּים הֵם לְשָׁמְרָן וְלַעֲשׂוֹתָן, כְּבֵדִים הֵם מְאֹד לְאֵלֶּה הַיּוֹדְעִים חוֹמֶר הַדִּין וַאֲשֶׁר אָהָבְתְּ הַהֲלָכָה קְבוּעָה בְּלִבָּם, כִּי אֵלֶּה הֲרָרִים הַתְּלוּיִם בְּשַׂעֲרָה, אֲשֶׁר לְפִיהֶם נִשְׁקְלוּ בְּפֶלֶס הָאֲסוּרִים וְהַמּוּתָּרִים, הַכְּשֵׁרִים וְהַפְּסוּלִים, וַאֲשֶׁר רַבּוֹתֵנוּ עָרְכוּ לָנוּ אַרְבָּעָה שֻׁלְחָנוֹת וְסִדְּרוּ לְפָנֵינוּ הַהֲלָכוֹת לְסְעִיפֵיהֶם, לַבְּקָרִים יַעֲמִידוּ אֶת שׁוֹמֵר שֻׁלְחָנוֹת אֵלֶּה וּמְקַיֵּים הַמִּצְוָה לִפְרָטֶיהָ וְדִקְדּוּקֶיהָ, לִפְנֵי נִסְיוֹנוֹת כַּבִּירִים, וְאַחֲרֵי רֹב עֲמָלוֹ לִמְצוֹא תְּפִלִּין כְּהִלְכָתָן, אֶתְרוֹג כְּהִלְכָתוֹ, צִיצִית כְּהִלְכָתָן, יָחוֹדֶשׁ אֶצְלוֹ סָפֵק חָדָשׁ אֲשֶׁר לֹא הִרְגִּישׁ בּוֹ מֵרֹאשׁ וְכָל עֲמָלוֹ לָרִיק וְצָרִיךְ לְהִלָּחֵם בְּמִדּוֹתָיו לִפְעָמִים בְּמִדַּת הָעַצְלוּת כַּאֲשֶׁר כְּבָר הוּא עָיֵף לְמַעְלָה מִן הַמִּדָּה, וּפְעָמִים הַדָּבָר מְקוּשָּׁר בְּבִזָּיוֹן מִבְּנֵי אָדָם וּפְעָמִים בְּהֶפְסֵד מָמוֹן, וּפְעָמִים אַנְשֵׁי בֵּיתוֹ יקניטוהו, וְעוֹד אֶלֶף כַּיּוֹצֵא בוֹ, וּבִכְלָל הַמְדַקְדֵּק עֲבוֹדָתוֹ עֲמֵלָה בִּהְיוֹתוֹ יָחִיד בַּדָּבָר וְצָרִיךְ אֹמֶץ שֶׁלֹּא לְהִגָּרֵר אַחַר סְבִיבוֹתָיו.
<h3>ח.</h3>
 וְאָמְנָם הַהֶרְגֵּל בְּדִקְדּוּק הַדִּין נֶגֶד מִדּוֹתָיו הַטִּבְעִיּוֹת וְנֶגֶד נְטִיּוֹתָיו בְּתוֹלַדְתּוֹ, מַרְגִּילִין אוֹתוֹ לְשׁוּם אֶת שֵׁבֶט מוֹשְׁלִים בְּכַף הַתְּבוּנָה וְאֶת הָרֶסֶן בְּיַד הַשֵּׂכֶל, וּמַגְבִּירִים בְּלִבּוֹ הַהַכָּרָה הַתְּמִידִית לְהִכָּנַע לְהֶרְגֵּשׁ הַפְּנִימִי וּלְמַצְפּוּן הָאָצִיל, וּמַכְשַׁרְתּוֹ לִהְיוֹת אִישׁ הָרוּחַ, וּמַרְחִיקָתוֹ מִן הַגַּסּוּת תַּכְלִית הָרִיחוּק.
וְאִם דִּקְדּוּק הַדִּין וּשְׁמִירַת הַשֻּׁלְחָן עָרוּךְ הֵם הָאֶמְצָעִים הַיּוֹתֵר נוֹחִים וְהַיּוֹתֵר מוֹעִילִים לְתִּיקּוּן הַמִּדּוֹת בררך כְּלָל, עוֹד יוֹסִיפוּ לִהְיוֹת מָזוֹר לְכָל מִדָּה מָשְׁחָתָהּ בְּדֶרֶךְ פְּרָטֵי, כְּמוֹ הָרֶגֶל סבלנות  - הַמַּרְפֵּא לִכְעֹס וְקַפְּדַנוּת, הָרֶגֶל הזריזות  - הַמַּרְפֵּא לְעַצְלוּת וַאֲדִישׁוּת, הָרֶגֶל קַבָּלַת הבזיון  - הַמַּרְפֵּא לִרְדִיפָה אַחַר כָּבוֹד, כִּי הַמְּדַקְדֵּק בְּמַעֲשָׂיו קוֹנֶה קִנְיָן אַדִּיר וְחָזָק לְאַהֲבָה אֶת הַדִּקְדּוּק אַהֲבַת עוֹלָם, וּבְאַהֲבָה זוֹ יָבוּז אֶת כָּל הָעוֹמְדִים לְנֶגְדּוֹ אַף שֶׁהַמִּתְנַגְּדִים הָאֵלֶּה הֵם אֲהוּבָיו מִנוֹעַר, ר"ל חָבֵר מִדּוֹת הָרָעוֹת אֲשֶׁר הִשְׁתַּעֲשַׁע עֲלֵיהֶן בִּימֵי נְעוּרָיו.
<h3>ט.</h3>
 וְקָרוֹב הַדָּבָר לוֹמַר כִּי דִּקְדּוּק הַדִּין הִיא הַדֶּרֶךְ הַיְחִידָה לְתִּיקּוּן הַמִּדּוֹת, כִּי בִּבְחִינוֹת אֲחֵרוֹת הַמִּצְוָה לְהִתְרַחֵק מִנִּסְיוֹנוֹת וְאֵין שֹׁוֶה לָאָדָם לְחַפֵּשׂ נִסְיוֹנוֹת כְּדֵי לְהִתְרַגֵּל בְּתִיקּוּן הַמִּדּוֹת, וְאַדְּרַבָּה חוֹבוֹת הַמּוּסָרִיּוּת שֶׁלֹּא לְהִכָּנֵס לְמָקוֹם שֶׁעָלוּל לָבוֹא לִידֵי נִסָּיוֹן, כְּמוֹ שֶׁאָדָם נִזְהָר שֶׁלֹּא לַעֲמוֹד בִּמְקוֹם סַכָּנָה, וּכְמוֹ שֶׁאָמְרוּ שַׁבָּת ל"ב א' לֹא יַעֲמוֹד אָדָם בִּמְקוֹם סַכָּנָה, וְאִם בְּסַכָּנַת הַגּוּף כֵּן כָּל שֶׁכֵּן בְּסַכָּנַת הַנֶּפֶשׁ, וְגַם בְּמִדַּת דֶּרֶךְ אֶרֶץ כַּנַּ, שֶׁאֵין נִכְנָסִין לְעֵסֶק בְּסָפֵק הַשָּׁקוּל שֶׁל רֶיוַח וְהֶפְסֵד בִּזְמַן שֶׁהַהֶפְסֵד הֶפְסֵד עוֹלָם אַף שֶׁהַרֵיוַח רֶיוַח עוֹלָם.
וְהַדָּבָר מְבוֹאָר בַּתּוֹס' עֲבוֹדָה זָרָה י"ז ב' ד"ה נֵיזִיל, שֶׁכָּתְבוּ מִכָּאן יֵשׁ לִלְמוֹד שֶׁדֶּרֶךְ לְהִתְרַחֵק מַפְתֵּחַ עכו"ם כָּל מַה דְּאֶפְשָׁר שֶׁהֲרֵי הָיָה רוֹצֶה לֵילֵךְ אֶפְתַּח זוֹנָה, וְלִכְאוֹרָה אֵינוֹ מוּבָן הֲרֵי אָמַר הַטַּעַם כְּדֵי לְקַבֵּל שָׂכָר וּכְמוֹ דְּמַסִּיק מִשּׁוּם שֶׁהָיָה הוֹלֵךְ וְדָבָר דברי תורה וּכְמוֹ שפירש רש"י, אֶלָּא שֶׁפָּשׁוּט לָהֶם לְרַבּוֹתֵנוּ בַּעֲלֵי תּוֹס' דְּלוּלֵא הָאִיסּוּר לֵילֵךְ עַל פֶּתַח עכו"ם אֵין הֶיתֵּר לֵילֵךְ עַל בֵּית זוֹנָה וְלַעֲמוֹד בְּנִסָּיוֹן וְאַף שֶׁסּוֹמְכִין עַל זְכוּת הַתּוֹרָה.
וְאֵין הַנָּזִיר רַשַּׁאי לִיכָּנֵס לַכֶּרֶם לְעוֹרֵר תַּאֲוָתוֹ לַעֲנָבִים הָאֲסוּרִים עָלָיו כְּדֵי לָכוֹף לְיִצְרוֹ וּלְהִשְׁתַּלֵּם בְּמִדָּה הַמְתֻוקָּנָה בְּמִבְחָן הַתַּאֲוָה, וּכְמוֹ שֶׁאָמְרוּ סְחוֹר סְחוֹר אָמְרִינַן לִנְזִירָא לְכַרְמָא לָא תִּקְרַב, וּקֵירוּב לִמְקוֹם הַתּוֹרֶף הַקֵירוּב עַצְמוֹ עֲבֵירָה וּכְמוֹ שֶׁאָמְרוּ עֲשׂוּ מִשְׁמֶרֶת לְמִשְׁמַרְתִּי, וְכָל זֶה בִּכְלַל מַה שֶּׁאָמְרוּ סַנְהֶדְרִין ק"ז א' לְעוֹלָם אַל יָבִיא אָדָם עַצְמוֹ לִידֵי נִסָּיוֹן כוּ' ור"ל אֲפִילּוּ בִּשְׁבִיל לְהִתְרַגֵּל לְנִסְיוֹנוֹת וְלַעֲלוֹת בַּעֲבוֹדָתוֹ יִתְבָּרַךְ.
וְאִם כֹּה אֵפוֹא לֹא נִשְׁאַר שִׁימּוּשׁ הַנִּסָּיוֹן אֶלָּא בְּמִקְרִים יְדוּעִים כַּאֲשֶׁר נִזְדַּמֵּן עִם הֶעֱבִירָה בְּפוּנְדָק אֶחָד וְהֵם מִקְרִים בּוֹדְדִים לֹא יַשְׁלִימוּ אֶת תַּפְקִיד הָרָאוּי עַל שְׂדֵה שִׁימּוּשׁ הַמַּעֲשִׂיִּי, אֲבָל שׁוֹמֵר מִצְוָה וְדִקְדּוּקֶיהָ הַנִּסְיוֹנוֹת מְצוּיִם לְפָנָיו וּמַעֲרָכָה תְּדִירִית נְטוּשָׁה לְפָנָיו וְנוֹחַ לוֹ לְהִתְאַמֵּן יָפֶה כְּדֵי לְהַרְגִּיז יִצְרוֹ הַטּוֹב עַל יִצְרוֹ הָרַע, וְהַהִזְדַּמְּנוּת לְפָנָיו לְנִסְיוֹן הַבְּחִינָה בְּכָל שָׁעָה וַעֲלִיָּתוֹ בְּטוּחָה וּתּיקוּנוֹ נֶאֱמָן.
<h3>י.</h3>
 וְאִם דִּקְדּוּק הַדִּין מִן הַמְתֻקָּנִים שֶׁל הַמִּדּוֹת, עֲזִיבַת הַדִּקְדּוּק הִיא מִן הַמַּפְסִידוֹת אֶת הַהִתְפַּתְּחוּת שֶׁל התִּיקּוּנִים, כִּי זֶה שֶׁעוֹשֶֹה הַמִּצְוָה וּפוֹרֵשׁ מִן הָאִיסּוּרִים בְּדֶרֶךְ הָרֶגֶל עַל הָרוֹב לֹא נֶעְלַם מִמֶּנּוּ כִּי יֵשׁ בָּזֶה דִּינִים רַבִּים וּבְכָל זֹאת מוֹנֵעַ אֶת עַצְמוֹ מִלָּבוֹא לִפְנֵי הֶחָכָם וְלִשְׁאוֹל, וְאֵין סָפֵק שֶׁמִּתְלַוֶּה עִמּוֹ מִן הַמִּדּוֹת הַמְעַכְּבוֹת אוֹתוֹ בָּזֶה, וְהַהֶרְגֵּל לְהַשְׁלִים עִם נְטִיּוֹת הַטִּבְעִיּוֹת נֶגֶד דְּרִישׁוֹת הַמּוּסָרִיּוּת הֵם מוֹסִיפִים כֹּחַ בְּסִטְרָא אַחֲרָא, וְתַחַת הָאֶמְצָעִים לְתִּיקּוּנָם הוּא מַתְמִיד במפסידיהם, וּמַה יוֹעִילוּהוּ הָאֶמְצָעִים הַמְתֻקָּנִים אֲשֶׁר הוּא שׁוֹקֵד עֲלֵיהֶם בִּהְיוֹתוֹ מְשַׁמֵּשׁ כְּנֶגְדָּם בְּאֶמְצָעִים מַפְסִידִים, וְגָדוֹל כֹּחַ הַשּׁוֹלֵל מִכֹּחַ הַמְחַייֵב בִּהְיוֹת הַשְּׁלִילָה רִאשׁוֹנָה וְהַחִיּוּב מְחוּדָשׁ.
וְקַלּוּת רֹאשׁ בְּדִקְדּוּק הַדִּין אֲשֶׁר קבענוהו לַמַּפְסִיד הַמִּדּוֹת בִּכְלָלוּתוֹ, עוֹד יִרְבֶּה הֶפְסֵדוֹ אִם קַלּוֹת זוֹ מִתְלַוָּה עִם גָּבֶר דּוֹגֵל בְּיִרְאַת שָׁמַיִם, וְחֶבְלוֹ בּהַמַּטֹּת לָקַח לַאֲחֵרִים עַל מוּסָר וְתִיקוּן הַמִּדּוֹת, וּלְעִתִּים רְחוֹקוֹת הוּא הוֹלֵךְ אֵצֶל חָכָם לִשְׁאוֹל בְּקִיּוּם מִצְוָה אוֹ בָּעִנְיָן פְּרִישָׁה מֵאִיסּוּרָא, אֲבָל אֵינוֹ שׁוֹלֵט בְּנַפְשׁוֹ לְכוֹנֵן כָּל ררכיו בְּדִקְדּוּק הַדִּין פֶּן יַפְסִיד רַבָּנוּתוֹ הָאֲהוּבָה לוֹ, כִּי עַל הָרוֹב זֶה הָאִישׁ לֹא עָמַל בַּהֲוַיּוֹת דְּאַבַּיֵּי וְרָבָא, וְלֹא יִגַּע בַּהֲלָכָה, וְכַאֲשֶׁר לֹא יִגַּע לֹא מָצָא, וְאִם לֹא עָמַל בַּתּוֹרָה וְלֹא הַוְרֶגֶל בְּדִקְדּוּק הַדִּין מִדּוֹתָיו לֹא נִבְחֲנוּ וְלֹא הַוְתִקְּנוּ, ובנטיותיו הַטִּבְעִיּוֹת הָרַבָּנוּת וְכָבוֹד הַמִדּוּמָה הֵם יְסוֹדֵי חַיָּיו וְרָצוֹן חֶלְדּוֹ, וְנַפְשׁוֹ סוֹלֶדֶת בּשָׂרַט דַּק בִּכְבוֹדוֹ, וּמִבְּלִי מֵשִׂים מִתְכּוֹנֵן בְּקִרְבּוֹ דֶּרֶךְ קַיֶּימֶת בְּמַהֲלַךְ רוּחוֹ שֶׁלֹּא לִיתֵּן כָּבוֹד גָּדוֹל לַחֲלֹק הַהֲלָכָה הֶחָסֵר לוֹ, וְזֶה יְעַכְּבֵהוּ מִלִּהְיוֹת מָסוּר לְחָכָם, וּבִכְלַל זֶה שֶׁלֹּא לִהְיוֹת שׁוֹאֵל תְּמִידִי אֵצֶל חָכָם, וְסִיבַּת הָעֵדֶר הַלִּימוּד יָצְרָה אֶת הַמְסוֹבֵב שֶׁל עֲזִיבַת הַשְּׁמִירָה כְּהִלְכָתָהּ בְּמִצְווֹת וּבְּאִיסוּרִין, וְהַמְסוֹבֵב שָׁב לְסִיבָּה לְהוֹסִיף קִלְקוּל הַמִּדּוֹת וּלְהַרְבּוֹת הֶשְׁחֵתָתָן, וְכֵן מוֹסִיף הַמְסוֹבֵב לִהְיוֹת סִיבָּה וּמוֹסִיפָה מְסוֹבְבוֹת וְחוֹזֵר חָלִילָה.
[הַדְּבָרִים אֲמוּרִים מִנְקוּדַת הַהֲלָכָה בְּתוֹרַת הַמִּדּוֹת וְחוֹבַת הַמִּצְווֹת וְטוֹהַר הָעֲבוֹדָה, אֲבָל מִשְׁפַּט הָאִישׁ הַפְּרָטִי אֲשֶׁר כְּבָר נַתְעֲרֵהּ בחינוכו מִימֵי נְעוּרָיו וְאֵין לִבּוֹ רוֹאֶה אַחֶרֶת, רָאוּי לְדוּנוֹ לְאָנוּס אֲשֶׁר זְדוֹנוֹתָיו נַעֲשׂוּ לוֹ כִּשְׁגָגוֹת, וְרָאוּי לְאַהֲבָה וּלְכָבוֹד עַל הַטּוֹב הַנִּמְצָא בוֹ שֶׁדּוֹגֵל בְּתוֹרָה וּבֶאֱמוּנָה וּמְגַדֵּל בָּנָיו לְתוֹרָה וְעוֹד הַרְבֵּה מִן הַטּוֹב הַשּׁוֹרָה עָלָיו].
<h3>יָא.</h3>
 דִּקְדּוּק הַדִּין יִמְצָא לִפְעָמִים אַף בָּזֶה שֶׁלֹּא עָמַל בַּתּוֹרָה כָּרָאוּי, רַק שֶׁהָיָה מִחוֹנֵךְ מִנְּעוּרָיו מֵאֲבוֹתָיו אוֹ מֵרַבּוֹתָיו בְּדִקְדּוּק הַדִּין וְהָיָה מִחוֹנֵךְ לִשְׁאוֹל לְחָכָם בְּכָל מַעֲשָׂיו, הָרֶגֶל הַתְּמִידִי הַזֶּה נַעֲשֶׂה לוֹ לְקִנְיַן נַפְשִׁי לִירָא מִקִּלְקוּל הַדִּין.
וְאָמְנָם קִנְיָן הַטּוֹב הַזֶּה יֵשׁ לוֹ אָב שֶׁל תַּלְמִיד חָכָם שֶׁהָיָה אָבִיו אוֹ רַבּוֹ תַּלְמִיד חָכָם אוֹ רַבּוֹ דִּרְבוּ, וְכֹחַ הַתּוֹרָה שֶׁל רַבּוֹ הִכָּה שָׁרָשִׁים גַּם בְּתַלְמִידוֹ אוֹ בִּבְנוֹ לִהְיוֹת דָּבוּק בְּדִקְדּוּק הַדִּין, אַף שֶׁתַּלְמִידוֹ לֹא זָכָה לַעֲמַל הַתּוֹרָה בַּהֲלָכָה בְּמִדָּה מַסְפֶּקֶת, זֹאת אוֹמֶרֶת שֶׁהַתּוֹרָה עוֹמֶדֶת לוֹ לָאָדָם לְעַצְמוֹ וְעוֹמֶדֶת לַדּוֹרוֹת הַבָּאִים אַחֲרָיו שֶׁחָפְפוּ בְּצִלּוֹ.
וְתַלְמִידִים אֵלּוּ הֵם בְּרוּם הַמַּעֲלָה מְאֹד וְהֵם סֶגוֹלְתָּ הַחֶמְדָּה בֵּין בִּשְׁמִירַת הַמִּצְוָה וּבֵין בְּתִקּוּן הַמִּדּוֹת, אֲבָל הֵם מְעַטִּים מְאֹד בְּמִסְפָּרָם, כִּי עַל הָרוֹב צָרִיךְ שֶׁיִּתְלַוֶּה בָּהֶם מִדּוֹת מְתֻוקָּנוֹת בְּתוֹלְדוֹתָם, אֲבָל אֵלֶּה אֲשֶׁר טבעיותם קָשׁוֹת צְרִיכִים בְּהֶכְרֵחַ לַעֲמַל הַתּוֹרָה לְהַכְשָׁרָתָם.
<h3>יֵב.</h3>
 מִן הָאָמוּר נִלְמַד כִּי אִם אָמְנָם שָׁם מִדּוֹת הַוְכֹרַח לְהִבָּרֵא בִּשְׁלֵימוּת הָעֲבוֹדָה, וְכֵן סִפְרֵי הַיִּרְאָה קָבְעוּ אֶת הַמִּדּוֹת כְּפֶרֶק בִּפְנֵי עַצְמוֹ בְּסֵפֶר הַחַיִּים שֶׁל הָאָדָם, בֶּאֱמֶת אֵין הַמִּדּוֹת מְצִיאוּת נָפֵרָרָה אֶלָּא בִּהְיוֹת יְסוֹדוֹ שֶׁל הָאָדָם הַמּוּרְכָּב בְּגוּף וָנֶפֶשׁ וַאֲשֶׁר נְטִיּוֹתֵיהֶם נֶגְדִּיּוּת שֶׁהַגּוּף נוֹטֶה אֶל הָעֶרֶב, וְהַמַּשְׂכֶּלֶת מגעלתו, לָקְחוּ הַחֲכָמִים אֶת מְבַטֵּא שֶׁל שֵׁם מְדוֹת עַל נְטִיּוֹתָיו שֶׁל הַגּוּף, וַאֲשֶׁר עַל יְדֵי הַפּירוּט שֶׁל נְטִיּוֹתָיו לִפְרָטִים רַבִּים, יוּקַל לִמְצוֹא הַזִּיּוּן לְהִלָּחֵם בְּכָל פְּרָט בְּאֶמְצָעִים פְּרָטִיִּים בּאוֹפן יוֹתר מֻוצְלָח, וּכְגוֹן נְטִיּוֹת שֶׁל הַתַּאֲוָה לְרַפֵּא בְּסַמִּים הַנְּאוֹתִים לָהּ, וְשֶׁל הַכַּעַס בְּסַמִּים אֲחֵרִים, וְשֶׁל קִנְאָה בְּסַמִּים אֲחֵרִים, וְשֶׁל כְּבוֹד בַּאֲחֵרִים, אֲבָל בִּיסוֹד הַדָּבָר שֹׁרֶשׁ אֶחָד לְכָל הַנְּטִיּוֹת הַמִתּוֹעֲבוֹת, וְשֹׁרֶשׁ אֶחָד לְנוֹעַם הַנַּפְשִׁי.
וּפְעָמִים רַבּוֹת סִפְרֵי הַיִּרְאָה קוֹבְעִים לָהֶם לְמַטָּרָה בְּדִבְרֵיהֶם הַקְּדוֹשִׁים לְהַלְהִיב אֶת אוֹר הַצַּחְצָחוֹת שֶׁל הַנֶּפֶשׁ, וַאֲשֶׁר אוֹר הַזֶּה הוּא מְרַפֵּא כְּלָלִי לְכָל הַנְּטִיּוֹת המזויפות יַחַד, וּמִנְקוּדַת הִבְחִינָה שֶׁגַּם הַהַטָּפָה הַפְּרָטִית הַנְּטוּיָה לִמְּדָה פְּרָטִית אֵין כֹּחָהּ לְהַרְפּוֹת אֶת הַנְּטִיָּה הַטִּבְעִית רַק לְהַלְהִיב אֶת אוֹר הַצַּחְצָחוֹת וּכְּתוֹלָדָה מחויבת הִיא רִפְיוֹן הַטִּבְעִי, וְכַאֲשֶׁר אִישׁ הַנִּלְבָּב שׁוֹנֶה מִשְּׁנַת נוֹחַ לִכְעוֹס וְנוֹחַ לִרְצוֹת כוּ' לוֹטֵשׁ בְּקֶרֶב לִבּוֹ אֶת הַמַּרְאֶה וּמְעוֹרֵר אֶת הַתַּעֲנוּג הַנַּפְשִׁי אֲשֶׁר הוּא לְמַעְלָה מִכָּל חַיֵּי הַבְּשָׂרִים, וְנַפְשׁוֹ תִּתְהַלֵּל בְּמִדַּת הַרִיצּוּי וַתָּגֵנָּה אֶת מִדַּת הַכַּעַס.
וּבִשְׁבִיל זֶה רַבּוֹת הֵנָה הַחֲלִיפוֹת בקצבות הַתּוֹעֶלֶת שֶׁל לִימוּד הַמּוּסָר בֵּין הַלּוֹמְדִים, פַּעַם הַתּוֹעֶלֶת מְהִירָה גְּלוּיָה וְנִכֶּרֶת, וּפַעַם הַנְּטִיּוֹת הַטִּבְעִיּוֹת לֹא יָזִיזוּ מִמְּקוֹמָן, וְסִיבַּת הדבר  - חָזָק הָאוֹר שֶׁלָּהֶם אֵינוֹ עַל מִשְׁקַל שָׁוֶה, וַאֲשֶׁר אֵצֶל אֶחָד הוּא אוֹר בָּהִיר קָרוֹב לְעִירוֹן נַפְשִׁי, וּלְמִשְׁנֵהוּ אוֹר כֵּהֶה רָחוֹק מְצֻחְצָחוֹת.
מֵחוֹבַת הַחִינּוּךְ לְהִתְעַמֵּק בְּכָל יָחִיד וּלְחַקּוֹת עַל שָׁרְשׁוֹ, כִּי מִבְּחִינַת הַסַּמִּים שֶׁאִם לֹא יוֹעִילוּ יַזִּיקוּ, וְגַם לִימּוּד בְּחִינַת הַמִּדּוֹת אִם אֵינוֹ מִתְרַגֵּשׁ עֲלֵיהֶם וְנַפְשׁוֹ לֹא תַּרְגִּישׁ בָּם, כִּי אָז טִבְעוֹ לוֹקַחַת אֶת מִשְׁנָתוֹ לִלְטוֹשׁ חַרְבּוֹ לִקְרַאת רֵיעָיו, וְלִרְאוֹת עַל יָדָם מוּמֵי בְּנֵי אָדָם ומשחתותם וְנַפְשׁוֹ זַכָּה בְּעֵינָיו מִכָּל בְּנֵי גִילוֹ.
כְּהִיַּת הָאוֹר הַנַּפְשִׁי קְרָאוּהָ שִׁפְלוּת הַנֶּפֶשׁ. שִׁפְלוּת הִיא כְּדֶלֶת סוֹגֶרֶת אֶת הַשַּׁעַר וְאֵין מָקוֹם לַמּוּסָר נַפְשִׁי, הָאוֹכֵל בַּשּׁוּק אֵין עוֹסְקִים עִמּוֹ בְּזִמְרַת עֲדָנִים, וּמִי שֶׁדַּרְכּוֹ לִרְכּוֹב בָּעִיר לֹא יִרְכַּב עַל בָּמֳתֵי שְׁמֵימִיִּים.
שִׁפְלוּת הַנֶּפֶשׁ יְסוֹדָהּ בַּנֶּפֶשׁ וְלֹא בְּמַעֲשֵׂה, וְהַמַּעֲשִׂים הַשְּׁפָלִים הֵם זֶרַע הַשִּׁפְלוּת הַנַּפְשִׁי וְהַמַּעֲשִׂים הַמְּעִידִים עַל הַשִּׁפְלוּת, שׁוֹנִים, מֵהֶם גַּסִּים וְגַשְׁמִיִּים כַּאֲכִילָה בַּשּׁוּק וּרְכִיבָה עַל הַסּוּס בְּקִרְיַת חוּצוֹת, וּמֵהֶם בִּלְתִּי נִיכָּרִים כָּל כָּךְ כְּמוֹ הַדִּיבּוּר בּבּיטוּיָם גַּסִּים ובניבול, נוֹחַ לַחֹרֶף, לְקַלֵּל, חָדַל הַבּוּשָׁה וְקַל לְדַבֵּר עַזּוּת, אֵינוֹ חָשׁ לְכַחֵשׁ וּלְשַׁקֵּר וְאֵינוֹ אַחֲרַאי בְּעַד אִמְרֵי פִּיו, אֲנָשִׁים כָּאֵלֶּה אֵינָם רְאוּיִם לְלִימּוּד שֶׁל בְּחִינוֹת הַמּוּסָר הַמְיוּסָד עַל דַּקּוֹת וַעֲדִינוֹת, וּלְעוֹלָם לֹא יִמְצְאוּ אֵלֶּה מָזוֹר למשחתותם בְּלִימוּד הַמּוּסָר.
שִׁפְלוּת הַנֶּפֶשׁ אֵינָהּ דָּבָר מַמָּשִׁי וְחִיּוּבִי רַק אֲפַיְּסָה וּשְׁלִילָה, נְטוּל הָאוֹר שֶׁל צַחְצָחוֹת הַנֶּפֶשׁ, וַאֲשֶׁר רְפוּאָתָהּ בְּטוּחָה בַּעֲמָלָהּ שֶׁל תּוֹרָה, וְאוֹר הַתּוֹרָה מְחַיֵּהוּ.
כְּלָלוֹ שֶׁל דָּבָר מִי שֶׁחָשׁ בְּשִׁפְלוּת יַעֲסוֹק בַּתּוֹרָה הַרְבֵּה עַד שֶׁיֶּשְׁנָן שֶׁכֻּלּוֹ וְיִלְאֶה גּוּפוֹ, וְכַאֲשֶׁר יִקְנֶה תּוֹרָה הַרְבֵּה, וְהַשִּׁפְלוּת תֶּמֶס תְּהַלֵּךְ, וָשָׁב וְרָפָא לוֹ, וְאָז יוֹסִיף לֶקַח בְּסִפְרֵי הַיִּרְאָה לַעֲלוֹת לְמַעְלָה לְמַשְׂכִּיל.
<h3>יֶג.</h3>
 וְרָאוּי לִקְבּוֹעַ הַדִּיבּוּר בְּמִדַּת הָאֱמֶת הַמְתֻוקָּנָה וּבְמִדַּת הַשֶּׁקֶר המקולקלה, כִּי חז"ל הֶחְמִירוּ בָּזֶה מְאֹד וְקִלְקוּלָהּ מָצוּי מְאֹד וּהַפְּסַדְיָה עֲצוּמִים.
וְהִנֵּה שִׁינּוּי הַדִּיבּוּר מֵאֲמִתַּת הַמדוֹבֵּר בְּשֵׁם שֶׁקֶר יִקְרָא, וּגְנוּת הַשֶּׁקֶר אֵינוֹ בִּשְׁבִיל הַמִּרְמָה שֶׁבּוֹ שֶׁמִּשְׁתַּמֵּשׁ בְּשִׁקְרוּ בִּשְׁבִיל רֶיוַח הַמְקַוֶּוה לוֹ ברמותו אֶת רֵעֵהוּ, אֶלָּא אַף הַשִּׁינוּי שֶׁאֵינוֹ מְשַׁמֵּשׁ לְגוֹרֵם שֶׁל אוֹנָאָה, בּסיפּוּר דְּבָרִים שֶׁל מַה בְּכָךְ, בְּשֵׁם שֶׁקֶר יְכוּנֶה, וּבִכְלַל עָוֹן הַשֶּׁקֶר הוּא, וּכְמוֹ שֶׁאָמְרוּ ב"מ כ"ג ב', בְּהַנֵּי תְּלַת מִילֵי עָבִידֵי רַבָּנָן דִּמְשַׁנּוּ בּמִילַיְהוּ בְּמַסֶּכְתָּא כוּ', הִנֵּה הוּתַּר הַדָּבָר רַק מִשּׁוּם שֶׁכָּאן הִגַּדְתָּ הָאֱמֶת יֶשׁ בּוֹ מִן הַגְּנוּת וְנִבְחַר כָּאן הַשִּׁינוּי והנליזה מִן הָאֱמֶת, אֲבָל בִּדְבָרִים אֲחֵרִים כַּיּוֹצֵא בָּהֶן אַף שֶׁהֵן דְּבָרִים שֶׁל מַה בְּכָךְ וְאֵינוֹ גּוֹרֵם בְּשִׁקְרוּ שׁוּם הִטְעָה לַחֲבֵרוֹ בִּכְלָל שֶׁקֶר הוּא.
וּכְבָר הִפְלִיגוּ חֲכָמִים בַּדָּבָר בפרק חֵלֶק צ"ז א', אָמַר לֵיהּ הָהוּא מֵרַבָּנַן כוּ' דְּאִי הֲווֹ יָהֲבֵי לֵיהּ כָּל חַלְלֵי דְּעָלְמָא לָא הֲוָה מְשַׁנֵּי בְּדִבּוּרֵי', זִימְנָא חֲדָא אִיקְּלַעִי לְהַהוּא אַתְרָא וְקוּשְׁטָא שְׁמִי' וְלֹא הֲווֹ מִשְּׁנֵי בדיבורייהו וְלָא הֲוָה מַיִית אִינִישׁ מֵהָתָם בְּלֹא זִימְנֵי' נָסִיבִי אִתְּתָא מִנְּהוֹן וַהֲווֹ לִי תַּרְתִין בָּנִין מִינָהּ יוֹמָא חַד הֲוָה יָתְבָא דְּבִיתְהוּ וְקָא חייפא רֵישֵׁהּ אָתָאִי שִׁיבְבָתָא טָרְפָא אַדָּשָׁא סָבַר לָאו אוֹרַח אַרְעָא אֲמַר לֵהּ לֵיתָא הָכָא שְׁכִיבוּ לֵיהּ תַּרְתִין בָּנִין כוּ', הֲרֵי שִׁינּוּי קַל עוֹנְשׁוֹ מִיתָה רַחֲמָנָא לִיצְלָן.
וְאָמְרוּ שָׁם צ"ב א' כָּל הַמַּחֲלִיף בּדיבּוּרוֹ כּאילוּ עוֹבֵר עכו"ם כְּתִיב הָכָא וְהָיִיתִי בְעֵינָיו כִּמְתַעְתֵּעַ וּכְתִיב הָתָם הֶבֶל הֵמָּה מַעֲשֵׂה תַּעְתּוּעִים, וּמְבוֹאָר דְּדִבְרֵי יַעֲקֹב אָבִינוּ ע"ה לוּלֵא שֶׁהוּתְּרוּ עַל פִּי רוּחַ הַקּוֹדֶשׁ שֶׁשָּׁרְתָה עַל רִבְקָה, הָיָה בְּדָבָר חֵטְא שֶׁהֶחְמִירוּ בּוֹ כּאילוּ עוֹבֵד עכו"ם. וְאָמְרוּ שָׁם ק"ב ב' צֵא מִמְּחִיצָתִי שֶׁכֵּן כְּתִיב דּוֹבֵר שְׁקָרִים לֹא יִכּוֹן לְנֶגֶד עֵינַיי וְאָמְרוּ חֲגִיגָה י"ד ב' כְּשֶׁאַתֶּם מַגִּיעִים לְאַבְנֵי שַׁיִשׁ טָהוֹר אַל תֹּאמְרוּ מַיִם מַיִם מִשּׁוּם שֶׁנֶּאֱמַר דּוֹבֵר שְׁקָרִים וְגוֹ'.
וְהָא דְּמָצִינוּ בגמרא שְׂשִׂינוּ בדיבורם כְּמוֹ שֶׁאָמַר עוּלָא ב"ק י"א לָא מַנִּי', הוּא בִּכְלָל הָנֵי תְּלָת מִילֵּי שֶׁהָיוּ חוֹשְׁשִׁים שֶׁאֵינוֹ לְפִי מִדַּת הדרך ארץ לְהַתְרִים נֶגֶד חָכָם פְּלוֹנִי, וּשֶׁחָשְׁשׁוּ שֶׁהֶחָכָם שֶׁגַע בָּהֶן וְיָבוֹא הַדָּבָר לִידֵי הַקְפָּדָה וּמָצְאוּ דַּרְכֵי שֶׁלּוֹ' לְשַׁנּוֹת בִּשְׁבִיל זֶה.
וְהַדָּבָר מוּכְרָח שֶׁהֲרֵי יֵשׁ כָּאן שְׁאֵלָה לָמָּה הִשְׁתַּמְּטוּ הֲלֹא חוֹבַת הֶחָכָם לְהַגְדִּיל תּוֹרָה וּלְהַאֲדִירָהּ, וְאָסוּר לִמְנוֹעַ בַּר, וּמִי הִתִּיר לְהִשְׁתַּמֵּט, ועל כן שֶׁמָּצָא בַּגָּוֶן הַזֶּה חֲשָׁשׁוֹת שֶׁאָדָם צָרִיךְ לְהִתְרַחֵק מֵהֶן וְלֹא לְהִכָּנֵס בַּנִּסְיוֹנוֹת, וְאִם הוּתַּר לוֹ לִמְשׁוֹךְ יָדוֹ מִפִּלְפּוּלֵהּ שֶׁל תּוֹרָה כְּדֵי לִשְׁמוֹר עַל מִדַּת הַזְּהִירוּת וְהַזְּרִיזוּת, הוּתַּר גַּם כֵּן לְשַׁנּוֹת.
וְאִם שָׂנְאוּי הוּא הַשֶּׁקֶר הַקַּל שֶׁאֵינוֹ פּוֹגֵעַ בַּחֲבֵרוֹ בְּשִׁקְרוּ, מִשְׁנֶה תּוֹעֵבָה הִיא הַמִּרְמָה שַׁחַץ שָׁחוּט לְשׁוֹנָם דַּבֶּר מִרְמָה שֶׁכּוֹנֵן כְּזָבָיו כְּדֵי לְהוֹלִיךְ אֶת רֵעֵהוּ שׁוֹלָל, וְקָרְאוּ חז"ל לָחֳלִי הַזֹּאת גְּנֵבַת דַּעַת, וְאָמְרוּ בגמרא חוּלִין צ"ד א' אָסוּר לִגְנוֹב דַּעַת הַבְּרִיּוֹת אֲפִילוּ דַּעְתּוֹ שֶׁל עוֹבֵד כּוֹכָבִים וּמַזָּלוֹת וְהֶאֱרִיכוּ שָׁם בגמרא בִּפְרָטִים הַרְבֵּה.
וְכָתַב הרמב"ן בְּפֵירוּשׁ הַתּוֹרָה בְּרֵאשִׁית ל"ד י"ג דְּאַנְשֵׁי שְׁכֶם הָיוּ נִדּוֹנִים לְמִיתָה מִן הַדִּין שֶׁלֹּא הָיוּ שׁוֹמְרִים ז' מִצְווֹת וְלֹא קָבְעוּ דִּינִים וַהֲרֵי תָּפְשׂוּ אֶת דִּינָה וְעֵינוֹ אוֹתָהּ, וּמִכָּל מָקוֹם לֹא הִסְכִּים יַעֲקֹב אָבִינוּ עִמָּהֶם מִפְּנֵי שֶׁשִּׁימְּשׁוּ בִּגְנֵבַת דַּעַת אַחֲרֵי שָׁלָב אַנְשֵׁי שְׁכֶם הָיָה בָּטוּחַ בֶּאֱמוּנָתָם וּבְיִשְׁרַת לִבָּם שֶׁלֹּא יַעֲשׂוּ עִמָּהֶם רַע.
וּמֶה עָצְמוּ פְשָׁעַי נוּכַל שֶׁבְּרֹב שְׁקִידָתוֹ לְחַקּוֹת אֶת הַתַּלְמִיד חָכָם בִּלְבוּשׁוֹ וּבְדִבּוּרוֹ וּבִתְנוּעוֹתָיו עַד שֶׁרָכַשׁ לִבּוֹת בְּנֵי עִירוֹ לִבְטוֹחַ בּוֹ וּלְהַאֲמִינוֹ, וּבְבִטָּחוֹן זֶה עוֹשֶׂה סְחוֹרָה לְהָפִיחַ כְּזָבִים לְתוֹעַלְתּוֹ, וּלְהַרְבּוֹת הַוּוֹת לְמַלֵּא כִּיסוֹ, וּבַחֲלָקוֹת יְכַסֶּה עָרְמוּ, מֵשִׂים עַצְמוֹ כְּתָמִים לֹא יָדַע מִרְמָה, וּכאילוּ כָּל דְּרָכָיו מֵישָׁרִים, הוֹלֵךְ תָּמִים וְדוֹבֵר צֶדֶק.
אִם מְגֻוָּנוֹת הֵן מִדּוֹת מֻשְׁחָתוֹת לִשְׁעָתָן, מָה רַבּוּ משחתותם כְּשֶׁהֵן מַתְמִידוֹת, הַהַתְמָדָה מְשֻׂרְטֶטֶת בְּצוּרַת הַנֶּפֶשׁ שִׂרְטוּט יַצִּיב וְקִיֵּים, וּמַרְאֶה הַפַּרְצוּף וְתַבְנִיתוֹ מַשְׁאִיר אַחֲרָיו הַתְמָדַת הַמַּעֲשִׂים הַטּוֹבִים וְהָרָעִים שֶׁל בְּעָלֶיהָ.
בֶּן אָדָם שֶׁדִּיבֵּר שֶׁקֶר לִשְׁעָתוֹ צוּרָתוֹ צוּרַת אָדָם, וְיֵשׁ בּוֹ חֵטְא, אַךְ הַמַּתְמִיד בִּשְׁקָרָיו צוּרָתוֹ שַׁקְרָן, וְאִישִׁיּוּתוֹ נֶעְדֶּרֶת, וְאֵיך יֻקַּח מוּסַר שֶׁיְּסוֹדוֹ אֱמֶת וְחוֹתָמוֹ אֱמֶת, אַךְ גַּם בְּמוּסָרוֹ יְתַעְתַּע בְּתַעְתּוּעֵי מִרְמָה חֹלִי אָנוּשׁ וְלֹא יָחוּשׁ.
<h3>יד</h3>
 רִפְאוּת הַמִּדּוֹת אֵינָהּ בְּסַמִּים גְּשָׁמִים, וּכְשֵׁם שֶׁהַחוֹלִי אֵינֶנּוּ גוּף כָּךְ רְפוּאָתוֹ אֵינָהּ מִן הַגּוּפִים, הַחוֹלִי הוּא הָרֶגֶשׁ נַפְשִׁי, וְהָרְפוּאָה הָרֶגֶשׁ נַפְשִׁי.
סֵפֶר הַמִּדּוֹת שֶׁהֵכִינוּ הֶחָכָם בְּחָכְמָתוֹ, הַקְּרִיאָה בספרו  - מַרְפֵּא לַנֶּפֶשׁ, וְהַהַתְמָדָה בעיונו  - תִּיקּוּן הַמִּדּוֹת, וְאָמְנָם אֵין הַקְּרִיאָה בְּסִפְרֵי הַמּוּסָר רְפוּאָה וַדָּאִית כְּמוֹ שֶׁאֵין רְפוּאָה בְּטוּחָה לְחוֹלֵי הַגּוּפִים, וְהַכֹּל לְפִי חוֹזֶק הַמַּחֲלָה וְקִלְקוּל הַגּוּף, כֵּן חוֹלֵי הַנְּפָשׁוֹת וּמְרוֹרוֹת הַמִּדּוֹת אֵין תַּעֹלָתָם וַדָּאִית כִּי גַּם כֵּן גּוֹרָלָם שֶׁל הָרְטִיּוֹת בְּחוֹזֶק הַמַּחֲלָה תָּלוּי.
וְאָמְנָם הַחֹלִי הָאָנוּשׁ הוּא הַשִּׁפְלוּת, הַמִּדָּה הַשְּׁפָלָה אֵין לָהּ מָזוֹר בִּקְרִיאַת דִּבְרֵי מוּסָר, וְצָרִיךְ הַבְרָאַת נַפְשׁוֹ בְּשָׁרְשׁוֹ וְלַהֲרִימוֹ מִטִּיט הַיָּוֵן, וּתּיקוּנוֹ הוּא בקניית חָכְמָה, כִּי בְּנֶפֶשׁ כָּל הָאָדָם אֲסָמִים בְּנוּיִם לִרְוָחָה, אוֹצְרוֹת פְּנוּיִם בִּשְׁבִיל חָכְמָה דֵּעָה בִּינָה וְהַשְׂכֵּל וְנֶפֶשׁ כָּל חַי מִשְׁתּוֹקֶקֶת לְמַלֹּאתָם, וְאָמְנָם מִן הַתַּאֲווֹת הַגּוּפָנִיוֹת הפנאה לִתְשׁוּקוֹת אֲחֵרוֹת אֲשֶׁר לֹא יַעַזְבוּ שֹׁרֶשׁ וְעָנָף לִתְשׁוּקַת הַחָכְמָה, וְהַשְּׁמִיעָה בְּלִימּוּדִים וּהַהַאֲזָנָה בְּמֻדָּע הִיא הַמְנַצַּחַת הַבְּטוּחָה עֲלֵי תַּאֲווֹת הַהַגְשָׁמָה וּנְטִיּוֹת הַזָּרוֹת, כִּי אָמְנָם אֵין תִּיקּוּן הַמִּדּוֹת שׁוֹלָל מֵהָאָדָם אַהֲבַת עַצְמוֹ, כִּי מְצִיאוּת הַנְּטִיּוֹת לִכְבוֹד ולעונג הִיא מְצִיאוּת חִיּוּבִית בְּהֶרְכֵּב הַמְּכוֹנָה שֶׁל זֶה הַחַי הַנִּקְרָא אָדָם, וְאֵין שְׁלִילַת הַנְּטִיּוֹת הָאֵלֶּה בִּנְיָן בְּנֶפֶשׁ אָדָם אֶלָּא סְתִירַת הֲוָיָתוֹ, הַמּוֹסֵר אוֹמֵר לָאָדָם אֱהוֹב אֶת עַצְמְךָ וּרְכוּשׁ כָבוֹד, אֲבָל דַּע לְךָ מַה אָשְׁרְךָ עֲלֵי חָלֶד, וּמַה כְּבוֹדְךָ, אֵין כָּבוֹד אֶלָּא תּוֹרָה, אֵין כָּבוֹד אֶלָּא עֲנָוָה, אֵין כָּבוֹד אֶלָּא עֲזִיבַת הַכָּבוֹד, אֵין אוֹשר רַק לְהִשְׁתַּחְרֵר מִנְּטִיּוֹת טִבְעִיּוֹת, וְלִהְיוֹת נִכְנָע לְה' וּלְתוֹרָתוֹ - תַּכְלִית הַחַיִּים בָּעוֹלָם הַזֶּה וּבָעוֹלָם הַבָּא.
<h3>טו</h3>
 וּבְּהִתְוַסֵּף בּוֹ חָכְמָה יוּזְלוּ בְּעֵינָיו הַגּוֹרְמִים הַזּוֹלְלִים לִכְבוֹד מִדּוּמָה וְלִכְעֹס וּלִשְׁאָרֵי הַתַּאֲווֹת, כִּי הַחָכְמָה תְּחַיֶּה בְעָלֶיהָ לְחַיִּים שֶׁל אוֹרָה, לְחַיִּים שֶׁל רוֹמְמוּת הַנֶּפֶשׁ, לְחַיִּים שְׁמֵימִיִּים, וַעֲזִיבָתוֹ השפלים  - תַּוָלֵרָה מחויבת מִקִּנְיַן הַחָכְמָה.
וְאִם הַתּוֹרָה מְתַקֶּנֶת הַמִּדּוֹת בַּעֲמָלָהּ וּבְקִנְיָן הַחָכְמָה כְּמִשְׁפַּט חָקוּק בְּחֹק הַנֶּפֶשׁ, עוֹד יֵשׁ בַּתּוֹרָה סְגוּלַת אוֹר אֲשֶׁר לֹא יוּשג בְּשֵׂכֶל אֱנוֹשִׁי, וַאֲשֶׁר אוֹר הַמְגוּלֶּה הַזֶּה מֵאִיר וּמְזַכֵּךְ אֶת נֶפֶשׁ בְּעָלָיו לִרְאוֹת אוֹר נוּגֶה וְנוֹעַם טוּב טַעַם וָדַעַת, וְאוֹהֵב אֶת הָעֲנָוָה בְּטִבְעוֹ, וְשׂוֹנֵא אֶת הַגַּבְהוּת בְּטִבְעוֹ, אוֹהֵב אֶת הַחֶסֶד בְּטִבְעוֹ, וְשׂוֹנֵא אֶת הָאַכְזָרִיּוּת בְּטִבְעוֹ, אוֹהֵב אֶת הַסַּבְלָנוּת וְשׂוֹנֵא אֶת הַכַּעַס, כִּי כָּל יִשְׁעוֹ וְחֶפְצוֹ שֶׁל הֶחָכָם לְתַקֵּן מִדּוֹתָיו וּמִצְטַעֵר עַל נְטִיּוֹתָיו הָרָעוֹת תַּכְלִית הַצַּעַר, וְאֵין כְּאֵב לְחָכָם כּכְּאֵבוֹ עַל הִכָּשְׁלוֹ בְּמִדָּה שֶׁל גִּנּוֹת, וְאֵין שִׂמְחָה לְחָכָם כְּשִׂמְחָתוֹ עַל תִּיקּוּן מִדּוֹתָיו, וְכַמַּעֲשֶׂה שֶׁל הֶחָסִיד שֶׁשָּׁכַב בְּזָוִית הַסְּפִינָה וְלֹא הִקְפִּיד עַל זֶה שֶׁהִטִּיל עָלָיו הַשּׁוֹפְכִין וְשָׂמַח שִׂמְחָה גְּדוֹלָה כְּשֶׁהִרְגִּישׁ בְּנַפְשׁוֹ שֶׁלֹּא הִקְפִּיד.
<h3>טז</h3>
 מִן הַמַּפְסִידִים הַיּוֹתֵר עיקריים הֱיוֹת מְלַמֵּד לָרַבִּים בִּלְתִּי שָׁלֵם בְּמִדּוֹתָיו, הַמְחַנֵּךְ הַבִּלְתִּי שָׁלֵם הֶפְסֵדוֹתָיו כְּפוּלִים, בְּצַד אֶחָד אֵינוֹ יוֹדֵעַ תּוֹרַת הַמּוּסָר וְאֵינוֹ יוֹדֵעַ עַל מַה לְּהַקְפִּיד, וּמְשַׁגְּרָם בְּהַנְהָגוֹת מִגּוֹאֲלוֹת עַל פִּי תּוֹרַת הַמִּדּוֹת מִבְּלִי מֵשִׂים, וְאַף אִם לִקְחוֹ טוֹב וְנָכוֹן, אַחֲרֵי שֶׁאֵין תּוֹכוֹ כְּבָרוֹ, אֵין דְּבָרָיו נִכְנָסִין אֶל לֵב הֶחָנִיךְ, וְלֹא עוֹד אֶלָּא שֶלּוֹמֵד מִמַּעֲשָׂיו יוֹתֵר מִשִׁיעוּרָיו, וְהִתְיַחֲסוּת הָרַב לְתַלְמִידָיו דּוֹרֶשֶׁת תְּכוּנוֹת תְּרוֹמִיּוֹת וּמִצּוּי הַמִּדּוֹת, וְכַאֲשֶׁר מְיַסֵּר אֶת תַּלְמִידוֹ בּבּיטוּי גַּס וְזַעֲקַת רוֹגֶז עַל הָעָוֶל אֲשֶׁר עָשָׂה, מִתְעָרֵב כָּאן רַע וְטוֹב, אִם יֵשׁ כָּאן תּוֹעֶלֶת תּוֹכֵחָה וְהֶחָנִיךְ מִתְעוֹרֵר עַל חֶטְאוֹ וְגוֹמֵר בְּלִבּוֹ שֶׁלֹּא לְשַׁנּוֹת חֵטְא זֶה, יֵשׁ כָּאן עִנְיָן רַע שֶׁהֶחָנִיךְ מִתְרַגֵּל בְּגַסּוּת וּבְקַפְּדָנוּת הַמְקַבֵּל מֵרַבּוֹ שֶׁרוֹאֵהוּ מְשַׁמֵּשׁ בּמְגֻוָּנוֹת אֵלּוּ בִּשְׁעַת תּוֹכַחְתּוֹ, וְגָדוֹל שימושה יוֹתֵר מלימודה, וְהַתַּלְמִיד מְחַקֶּה תָּמִיד אֶת רַבּוֹתָיו, וְעַל הָרוֹב גַּם הַתּוֹכֵחָה לְקוּיָה כְּשֶׁמִּתְלַוֶּה עִמָּהּ מִמִּדּוֹת הַלֹּא טוֹבוֹת, וְכַאֲשֶׁר יַתְמִיד הֶחָנִיךְ לַעֲמוֹד לִפְנֵי מְחַנֵּךְ בִּלְתִּי שָׁלֵם יַתְמִיד לִנְחוֹל מִדּוֹת הָרָעוֹת מִן הַמְחַנֵּךְ, וּבִהְיוֹת הַמְחַנֵּךְ מַחֲזִיק עַצְמוֹ לְאִישׁ הַשָּׁלֵם, כְּלִיל מִדּוֹת הַטּוֹבוֹת, וְכָל גנותות שֶׁעוֹשֶׂה הֵן נַעֲשׂוֹת בְּגַאֲוָה וָבוּז, גַּם חֲנִיכוֹ מִתְרַגֵּל בּתַּעְתּוּעָיו לַעֲשׂוֹת תּוֹעֵבוֹת עַל טָהֳרַת תְּרוּמָה, וְהַמְחַנֵּךְ הַזֶּה יִפְרֶה וְיִרְבֶּה תּוֹלְדוֹתָיו כִּדְמוּתוֹ וּכְּצַלְמוֹ, וּבִהְיוֹת הַמְחַנֵּךְ רֵיק מֵחָכְמַת הַתּוֹרָה בַּעֲמַל הַהֲלָכָה וְנִכְשַׁל עַל יְדֵי עֵץ בְּצִלְלֵי הִתְנַגְּדוּת לְבַעַל הָלְכָה נוֹחֵל וּמַנְחִיל גַּם לַחֲנִיכָיו פְּרִי עֲוֹנוֹ.
<h3>יז</h3>
 נֶפֶשׁ הָאָדָם רְחָבָה מִנִּי יָם, אֲצוּרָה אוֹרוֹת אֵין קֵץ, בַּעַל תְּנוּעָה מַתְמֶדֶת בְּהִגָּיוֹן סֶלָה, וְאָמְנָם רַבּוֹת כֹּחוֹתֶיהָ לֹא יוּצְאוּ לַפְּעוּלוֹת מִפְּנֵי מוֹנְעִים מַכְרִיעִים בִּיסוֹד הָרֶכֶב הַנֶּפֶשׁ בַּגּוּף, וְאֵין אָדָם תַּחַת הַשֶּׁמֶשׁ שֶׁיֵּצֵא יְדֵי חוֹבָתוֹ בְּעוֹלָמוֹ לְשַׁמֵּשׁ בְּכֹחוֹ הַטָּמִיר שִׁימּוּשׁ חָסִיל וְגָמוּר, בְּכָל זֹאת אֵין אָדָם שֶׁאֵין בּוֹ מֶרֶץ הַמֵאֹכֶף עָלָיו לַעֲשׂוֹת מַה, וּמֵהֶם בַּעֲלֵי מֶרֶץ כַּבִּיר לֹא יָדְעוּ שֶׁלּוֹ וְרִדָּם, וְאֵלֶּה בַּעֲלֵי מֶרֶץ שֶׁפָּשְׁעוּ בָּהֶם רַבּוֹתֵיהֶם בִּימֵי חָרְפָּם וְלֹא גֶדָלוּם בַּעֲמַל הַתּוֹרָה, רַב מִרְצָם יַמְצִיא לָהֶם בְּהֶכְרֵחַ הַמְצָאוֹת בְּדוּיוֹת שִׂכְלִיּוֹת וּמַדָּעִיּוֹת כְּדֵי לִרְווֹת צִמְאוֹנָם הַמַרְצִי כְּטַבַּעַת נֶפֶשׁ שׁוֹקֶקֶת לְמַדַּע וּלְנוֹעַם הֶגְיוֹנִי, וֶהֱיוֹת שֶׁשִּׂכְלָם חָזָק וְחָכְמַת הַתּוֹרָה אֵין בָּהֶם יִבָּרְאוּ בּהֶגְיוֹנָם תּוֹרָה חֲדָשָׁה וּמִצְווֹת חֲדָשׁוֹת, וְאָמְנָם לְפִי דַעְתָּם הַנַּ הֵנָּה הַמִּצְווֹת וְהִיא הִיא הַתּוֹרָה, וְהֵם שְׂמֵחִים מִשְׁנֵה שָׂשׂוֹן עַל שֶׁזָּכוּ להְאָיִר עֵינַיִם בַּתּוֹרָה, כִּי אָמְנָם לֹא יוּשג אֲמִתַּת אוֹר הַתּוֹרָה בְּצִיּוּר הַמַּחֲשָׁבָה, רַק לָעֲמֵלִים בָּהּ, וּטוֹעֲמֵי מָתְקָה, יָדוּעַ צוּף מֵעִמָּהּ, וּכְגוֹדֶל הָאָדָם בְּכִשְׁרוֹנוֹתָיו המגולות כֵּן יִגְדַּל הַהֶפְסֵד הַמְרוּבֶּה בְּמַה שֶּׁנִּשְׁאַר חוּץ לְכוֹתְלֵי בֵּית הַמִּדְרָשׁ שֶׁל הַתַּלְמוּד, שֶׁאֵין לְךָ מִדָּה גְּדוֹלָה מִזּוֹ, וְתַחַת אֲשֶׁר חָסַר לְנַפְשׁוֹ חָכְמָה הַשְׂכֵּל וָדַעַת, וְהֶחְסִיר לְדוֹרוֹ חָכָם וְנָבוֹן, עוֹד יוֹסִיף לְהָבִיא שִׁיטוֹת בְּדוּיוֹת וְחָכְמוֹת מזויפות וּמַעֲמִיד לוֹ תַּלְמִידִים לְשִׁכְחַת הַתּוֹרָה ולנליזה מִדֶּרֶךְ מֵישָׁרִים.
<h3>יחַ</h3>
 וְאָמְנָם בְּרֹב מִרְצָם יִבְנוּ דְּבָרִים משוכללים בְּרֹב תְּבוּנוֹת, וְיַנְחִילוּ לְעַצְמָם וּלְתַלְמִידֵיהֶם אֶמְצָעִים חֲשׁוּבִים לְהַטּוֹת לֵב צְעִירִים לְיִרְאָה רוֹמֵמָה, וּלְהַלְהִיב בְּקִרְבָּם שַׁלְהֶבֶת תּוֹרָנִית, וּלְהָפְכָם לִבְנֵי חָיִל דּוֹגְלִים בְּדֶגֶל הַתּוֹרָה בְּמָעוֹז וּמִגְדָּל, אבָל כּוּלם בְּדוּיוֹת לֵב וְלֹא מִמָּקוֹר הַתּוֹרָה נִשְׁאֲבוּ, וְלָכֵן כִּשְׁלוֹנָם בְּטוּחָה, והפסדיהם מוחלטה, כִּי הָעֲבוֹדָה הָרְצוּיָה לְפָנָיו יִתְבָּרַךְ אֵינָהּ מַסְפֶּקֶת בִּמְסִירַת הַלֵּב, אַלֹא בִּשְׁמִירַת פִּקּוּדָיו יִתְבָּרַךְ, כָּל מִצְוָה וּמִצְוָה כּמִשְׁפָּטֶיהָ וְחֻקּוֹתֶיהָ אֲשֶׁר נֶאֶמְרוּ לְמֹשֶׁה ע"ה בְּעַל פֶּה, וַאֲשֶׁר מְסָרָהּ לִיהוֹשֻׁעַ וִיהוֹשֻׁעַ לִזְקֵנִים וְעַד שֶׁזָּכִינוּ לְדַעְתָּהּ וּלְלַמְּדָהּ גַּם בַּדּוֹר אַחֲרוֹן שֶׁאָנוּ חַיִּים.
וּמַה גָּדְלָה אַשְׁמָתוֹ שֶׁל אִישׁ נִלְבָּב לְאַהֲבַת הָעֲבוֹדָה לְפָנָיו יִתְבָּרַךְ, בְּשָׁעָה שֶׁמַּזְנִיחַ אֶת לִבּוֹ מִלְּחַפֵּשׂ אַחַר פְּרָטֶיהָ וְדִקְדּוּקֶיהָ שֶׁל הַמִּצְוָה שֶׁנֶּאֶמְרָה מִפִּי הַגְּבוּרָה לְשׁוּם חוֹבָה עַל כָּל אָדָם מִיִּשְׂרָאֵל לְקַיְּימָהּ דַּוְקָא בִּשְׁלֵימוּת הַדִּקְדּוּק, וּבְּחָסְרוֹ תְּנַאי אַחֵר מִתְּנָאֵי דִּקְדּוּקֶיהָ לֹא קִיֵּים הַמִּצְוָה, וְהָאִישׁ הַזֶּה שֶׁהִנִּיחַ תְּפִלִּין בְּרֹאשׁוֹ וְהַפָּרָשִׁיּוֹת לֹא נִכְתְּבוּ כדין  - חָבֵר הוּא לָזֶה שֶׁלֹּא הִנִּיחַ תְּפִלִּין כְּלָל, וְכֵן בְּכָל מִצְוָה, וְכֵן בְּמִצְוַת לֹא תַּעֲשֶׂה, אִם כִּי הוּא שׁוֹמֵר אוֹתָהּ בִּכְלָלָהּ עֲדַיִין אֵין שְׁמִירָתָהּ שְׁמִירָה בְּעֵת שֶׁלֹּא שֹׁקֵד עַל הַדַּיָּנִים הַמִּסְתַּעֲפִים לְחָקְרָם וּלְדָרְשָׁם, וְאָמְנָם עוֹבֵר עָלֶיהָ עֲבֵירָה מִסֹפֶקֶת בַּחֲלַקְלַקּוּת, וּמְחַלֵּל אֶת הַשַּׁבָּת מִתּוֹךְ נְעִימוּת הַזְּמִירוֹת לִכְבוֹד הַשַּׁבָּת וְקִיּוּמָהּ, וְנוֹטֵל יָדָיו דֶּרֶךְ הַחַלּוֹן הַפָּתוּחַ לִרְשׁוּת הָרַבִּים, וְנוֹטֵל יָדָיו דֶּרֶךְ הַחַלּוֹן הַפָּתוּחַ לְגִּינָּתוֹ, וְרוֹקֵק דֶּרֶךְ הַחַלּוֹן הַפָּתוּחַ לִרְשׁוּת הָרַבִּים, וּבוֹרֵר אֶת עַצְמוֹת הַדָּג מִן הַקְּעָרָה, וְנוֹשֵׂא מַשָּׂא בְּשַׁבָּת בהגררו אַחַר הָאוֹמְרִים שֶׁהָעִיר הַזֹּאת מְתֻוקָּנָה, וְעַל הָרוֹב יֵשׁ בָּזֶה מִכְשׁוֹלִים, וְכֵן הַרְבֵּה מֵהִלְכוֹת הַשַּׁבָּת הַנֶּעְלָמוֹת מִמֶּנּוּ, וְהוּא דָשׁ אוֹתָם בַּעֲקֵבָיו, וְכֵן בִּשְׁאָר עֲבֵירוֹת, בְּמַאֲכָלוֹת אֲסוּרוֹת, בּנְקִימָה וּנְטִירָה, בְּשִׂנְאָה וּקְטָטוֹת, בִּגְנֵיבָה וּגְזֵילָה.
<h3>יֵט</h3>
 וְהַהַתְמָדָה בְּדֶרֶךְ הַדְּבֵיקוּת מִצַּד אֶחָד וּהַהַזְנָחָה בְּתַלְמוּדָהּ שֶׁל הַמִּצְווֹת מִצַּד שֵׁנִי, יוֹצֶרֶת שִׁיטָה שְׁלֵמָה הַנִּרְאֵית לָרַבִּים, וּמִתְבַּלֶּטֶת כִּיצִירָה מסוימה, הַמַּכְרֶזֶת עַל עַצְמָהּ, וְעַל אֵלֶּה הַמִּתְיַחֲסִים אֵלֶיהָ, כּאילוּ אָמְרוּ חָלִילָה הֲרֵינוּ מְקַבְּלִים עָלֵינוּ מַלְכוּת שָׁמַיִם עַל מְנָת שֶׁאֵין עָלֵינוּ דִּקְדּוּק הַדִּין.
וְהַהַכְרָזָה הַזֹּאת הֲלֹא הִיא מֵחֲמוּרָה שֶׁבַּחֲמוּרוֹת, חָבֵר הוּא לְפוֹרְקֵי עָוֶל, וְלֹא עוֹד אֶלָּא שֶׁהַקַּבָּלָה עַל הַדְּבָרִים שֶׁהֵם נִכְנָסִים בִּמְחִיצוֹת קַבָּלָתוֹ מזוּיֶפֶת בְּהֶחְלֵט כַּאֲשֶׁר סְיָג וּצְרוֹרוֹת שֶׁל הַמַּרְאֶה מְעוֹרָבוֹת בָּהּ, עֵירוּב מכוּוָן וּמְבוֹסֵס, מִחוֹשֵׁב וִיסוֹדִי.
<h2>פרק ה</h2>
<h3>א.</h3>
 הַדִּמְיוֹן כּוֹפֵף רֹאשׁוֹ בִּפְנֵי הָעוֹשֶׁר, וּלְעִתִּים בִּפְנֵי הֶעָשִׁיר, נִכְנָע לִפְנֵי הַכֹּחַ, וּלְעִתִּים לִפְנֵי בַּעַל הַכֹּחַ, נִכְנָע לִפְנֵי הַיּוֹפִי, לִפְנֵי הַנּוֹי, לִפְנֵי הֵיכְלֵי שֵׁן, לִפְנֵי אַרְמוֹנִי מְלָכִים, לִפְנֵי מַעֲשִׂים כַּבִּירִים, לִפְנֵי הַמְצָאוֹת חֲדָשׁוֹת, כּוֹרֵת בְּרִית עִם הָעַיִן, הוֹלֵךְ שְׁלוּבֵי זְרוֹעַ עִם הַהֹוֶה.
וְהַשְׂכֵּל אִישׁ רִיבוֹ אוֹהֵב אֶת הַבְּחִינָה הַשִּׂכְלִית, מְחַבֵּב אֶת הַמֹּאזְנַיִם, חוֹמֵד אֶת מִשְׁפְּטֵי הַחֶשְׁבּוֹן, חוֹשֵׁק אֶת חֻקֵּי הַמֶּחְקָר.
טָבָע בֶּן אָדָם לֶאֱהוֹב אֶת הַהִתְחָרוּת, אִם שְׁנַיִם - אֶחָד מִתְחָרֶה אֶת רֵעֵהוּ, אִם עדה  - אֶת חֲבֶרְתָּהּ, אוֹ אִם דּוֹרוֹת הָרִאשׁוֹנִים מְתַחֲרִים עִם דּוֹרוֹת הָאַחֲרוֹנִים, גַּם זֶה מוֹשֵׁךְ אֶת הַלֵּב, וּהַהִתְאַבְּקוּת שֶׁלָּהֶם נְעִימָה לִרְאוֹת עַיִן, וְלִשְׁמֹעַ אוֹזן.
וְהִנֵּה הָרִאשׁוֹנִים אוֹמְרִים אֲנַחְנוּ חַכַּיָּמִים מִמְּכֶם וְהַדּוֹרוֹת הוֹלְכִים וּמִתְמַעֲטִים, לִבָּן שֶׁל רִאשׁוֹנִים כְּפִתְחוֹ שֶׁל הֵיכָל וְלָבָן שֶׁל אַחֲרוֹנִים כּסִדְקֵי מַחַט, וְהָאַחֲרוֹנִים בְּלַעֲגֵי שָׂפָה יִלְחָשׁוּ, הֲלֹא הָרִאשׁוֹנִים הָיוּ בַּטְלָנִים, לֹא הָיָה לָהֶם קֶשֶׁר מְדִינוֹת, וְלֹא יָדְעוּ חֶלְקֵי תֵּבֵל זֶה מִזֶּה, כָּל מְזוֹנָם הָיָה טִבְעִי, וְגָז כְּבָשִׂים לְבוּשָׁם, גַּם מִלְחֲמוֹתָם הָיְתָה בַּחֲרָבוֹת וּרְמָחִים וּבִקְשָׁתוֹת וּמִקְלְעוֹת, וַאֲנַחְנוּ מְסִלּוֹת הַבַּרְזֶל סָלַלְנוּ עַל פְּנֵי כָּל כַּדּוּר הָאָרֶץ, עָשִׂינוּ טֶלֶגְרָף, וְטֶלֶפוֹן, וְרָדָיו, עָשִׂינוּ אֶת הָאִישִׁים כּוּלם לְמִשְׁפָּחָה אַחַת, כָּל חַכְמֵי תֵּבֵל נוֹעֲצוּ יַחְדָּו, הָעוֹלָם עִיר אַחַת גְּדוֹלָה לְפָנֵינוּ, גַּם מְגַדְּלִים פּוֹרְחִים בָּאֲוִיר עָשִׂינוּ, וְקַלִּים הָיִינוּ מִנִּשְׁרֵי שָׁמָיִם, גַּם הִרְבֵּינוּ בָּתֵּי חֲרשֶׁת לַעֲשׂוֹת צְרָכִים מסוגלים, לֹא שְׁעָרוּם אֲבוֹתֵינוּ, גַּם כְּלֵי זיוּן חָרַשְׁנוּ, פְּצָצוֹת מַחֲרִיבֵי עוֹלָמוֹת, מִקָטְלֵי אֲלָפִים וּרְבָבוֹת, וְאֵין תִּפְאַרְתֵּנוּ כְּלָל לְהִתְחָרוֹת עִם הָרִאשׁוֹנִים שֶׁחָסְרוּ כָל אֵלֶּה, הַיִתְחָרֶה הָעֲנָק עִם הַנַּנָּס.
<h3>ב.</h3>
 הַדִּמְיוֹן הִתְעַנְיֵן רְצִינִי בְּאָזְנַיִם קַשּׁוּבוֹת, לִשְׁנֵי הַמִּתְוַכְּחִים הָאֵלֶּה, וּכְדַרְכּוֹ לְהָשִׁיב מִשְׁפָּט עַל אֲתָר, הוּא כּוֹתֵב וְחוֹתֵם פְּסַק דִּינוֹ.
לְכוּ נָא דוֹרוֹת הַקַּדְמוֹנִים לִמְנוּחַתְכֶם אַתֶּם וּצְרוֹר חָכְמַתְכֶם, כְּבָר אֲנַחְנוּ חַיִּים בְּדוֹר חָכָם חֲרָשִׁים, צָעִיר מְחוּכָּם.
וְאָמְנָם הַשֵּׂכֶל כּוֹנֵן לַמִּשְׁפָּט כִּסְאוֹ, מֵיסֵב וּמַעְיָין, וּבַהִגָּיוֹן עָמוֹק הוּא קוֹבֵעַ כִּי יִתְרוֹן הַחָכְמָה הוּא בּלִמּוּדִיּוֹת, וְאֵין לְכָל צַד לְשַׁמֵּשׁ בְּרֹב השימושיות וְלָתֵת אוֹתָן בְּכַף הַמֹּאזְנַיִם, כִּי חֶמְדַּת הַחָכְמָה הִיא הָעֲרֵמָה הָעֲרוּמָה, אֲבָל מַה שֶּׁבְּנֵי אָדָם מְשַׁמְּשִׁים בָּהּ בְּשִׁכְלוּל גִּשְׁמֵיהֶם תַּחַת הַשֶּׁמֶשׁ, לֹא תוֹסִיף כָבוֹד וְרוֹמְמוּת לְנֶפֶשׁ הַחָכְמָה דָּרַת שְׁחָקִים.
וְאָמְנָם הָאַחֲרוֹנִים הִרְבּוּ לְשַׁמֵּשׁ בְּחָכְמָה לְמִצָּרְכֵי בְּנֵי אָדָם, וְהֶעֱשִׁירוּ פְּנֵי תֵבֵל עוֹשֶׁר רַב, אֲבָל לֹא יָגָּרַע בִּשְׁבִיל זֶה מְנָת חֶלְקָם שֶׁל הָרִאשׁוֹנִים אֲשֶר שָׂמוּ כָל מְגַמָּתָם לִקְנוֹת חָכְמָה וּלְהָבִין בִינָה וְלֹא שָׂמוּ לֵב לַשֶּׁמֶשׁ בְּחָכְמָתָם וּלְהַמְצִיא הַמְצָאוֹת חֲדָשׁוֹת בְּאֶרֶץ הַחַיִּים, וְלֹא עוֹד אֶלָּא שֶׁנִּמְנְעוּ מִזֶּה בְּכַוָּנָה חִיּוּבִית, שֶׁחָשְׁשׁוּ שֶׁיָּבוֹאוּ הַדְּבָרִים בִּידֵי אֲנָשִׁים שֶׁאֵינָם מְהוּגָּנִים וְיִשְׁתַּמְּשׁוּ בָּהֶן לַעֲבוֹדוֹת זָרוֹת וְלִשְׁפִיכַת דָּמִים, וּכִּדְאָמְרוּ יוֹמָא ל"ח א' בְּבֵית גָּרְמוֹ וּבְבֵית אַבְטִינָס, שֶׁמָּא יִלְמוֹד אָדָם שֶׁאֵינוֹ מְהוּגָּן וְיֵלֵךְ וְיַעֲבוֹד עכו"ם בְּכָךְ.
וְלֹא עוֹד אֶלָּא שֶׁמֶן הַטֶּבַע לְהַמְצִיא הַרְבֵּה וּלְהַשְׁכִּיחַ הַרְבֵּה, וְאֵין אָנוּ יוֹדְעִים אֶת חֶשְׁבּוֹן הַנִּשְׁכָּחוֹת לָתֵת לָהֶם מִסְפָּר, וּכְמוֹ שֶׁאָמַר הֶחָכָם קֹהֶלֶת א' יֵשׁ דָּבָר שֶׁיֹּאמַר רְאֵה זֶה חָדָשׁ הוּא וְגוֹ' אֵין זִכְרוֹן לָרִאשׁוֹנִים וְגַם לָאַחֲרוֹנִים שֶׁיִּהְיוּ וְגוֹ', וּלְפָנֵינוּ חָכְמַת מִצְרַיִם שֶׁהַחֲנוּטִים שֶׁלָּהֶם קַיָּימִים עַד הַיּוֹם וְנִלְאוּ חַכְמֵי דּוֹר הָאַחֲרוֹן לִמְצוֹא סוֹדָם וּכְתִיב וַיִּמְלְאוּ לוֹ אַרְבָּעִים יוֹם כִּי כֵן וְגוֹ', נִרְאֶה מִזֶּה כִּי הָיְתָה חָכְמָה בַּעֲלַת טיפּוּל מְרוּבָּה וַחֲלִיפַת חוֹמָרִים כִימִיִּים, וְכֵן נִמְצָאִים בְּאַפְרִיקָא וּבְרוֹמִי בִּנְיָנִים שְׂכִיּוֹת הַחֶמְדָּה הַמִּשְׁתַּקֵּף מֵהֶם גִּנְזֵי נִסְתָּרוֹת שֶׁל חָכְמָה וְדַעַת.
וְחָכְמַת הָאַחֲרוֹנִים נוֹסֶדֶת עַל הַמּוּנָחִים שֶׁל הָרִאשׁוֹנִים, שֶׁגִּילוֹ אֶת הַפֶּחָמִי וְאֶת הַחֻמְצִי שֶׁבָּאֲוִיר, וּהַשִׁימוּשׁ בהפרדתן, וְהַמֶּחְקָר עַל הַמֶּחְצָבִים הַמּוֹצְאִים מִן עֹמֶק הָאֲדָמָה הַזָּהָב הַכֶּסֶף וְהַבַּרְזֶל והפרדתן, וְעַל יָסוּר הִתְפַּתְּחוּת הַחָכְמָה, הוֹסִיפוּ הָאַחֲרוֹנִים נִסְיוֹנוֹת רַבּוֹת, וְרַב הַתְּהִלָּה לְהַפּוֹתֵחַ הָרִאשׁוֹן שֶׁלֹּא הָיָה בְּיָדוֹ מַפְתְּחוֹת מוֹרָשָׁה רַק בְּרוֹחַב לְבָבָם וּבְגוּדָל כִשְׁרוֹנָם פָּתְחוּ דְּלָתוֹת שַׁעֲרֵי חָכְמָה, לֹא כֵן הָאַחֲרוֹנִים שֶׁנִּכְנְסוּ לַשְּׁעָרִים פְּתוּחִים, וְרַב הַהַמְצָאוֹת הַחֲדָשׁוֹת הַוּמָצְאוּ עַל יְדֵי נִסְיוֹנוֹת שֶׁל אֲנָשִׁים רְגִילִים בְּמֶרֶץ וְכִשְׁרוֹן נִסְיוֹנִי, וְלֹא לָמְדוּ חָכְמָה בְּבָתֵּי סֵפֶר הַגְּבוֹהִים שֶׁל הַדּוֹר.
<h3>ג.</h3>
 וּזְעֵיר שָׁם זְעֵיר שָׁם אָנוּ מוֹצְאִים שִׁמּוּשִׁים מַפְלִיאִים בַּדּוֹרוֹת הַקּוֹדְמִים, כָּתוּב בְּיָם שֶׁל שְׁלֹמֹה יְבָמוֹת פרק הֶעָרֵל סִימָן י"ב, מָצָאתִי בראבי"ה שֶׁמַּעֲשֶׂה בָּא לְפָנָיו בְּאַחַד שֶׁנָּקַב הַשֶּׁתֶן נִמְשָׁךְ מִמְּקוֹמוֹ וְנֶחְתַּךְ מְבַשֵּׂר הָעֲטָרָה בַּחֲצִי אֶצְבַּע רוֹחַב וְיוֹתֵר כְּשֶׁהָיָה מַשְׁתִּין הָיָה מְקַלֵּחַ כְּלַפֵּי מַעְלָה נֶגֶד פָּנָיו, וְשָׁאֲלוּ ראבי"ה מִמַּה הָיָה לוֹ הַדָּבָר הַזֶּה, וְהֵשִׁיב לוֹ גָּלוּי לְכָל קְהִלָּתֵנוּ, כִּי הָיִיתִי חוֹלֶה וְהוֹלֵךְ עַל מַקְלִי שְׁחוֹחַ וּלְבַסּוֹף נכווצו רַגְלִי וְלֹא הָיִיתִי יָכוֹל לֵילֵךְ יוֹתֵר מִשָּׁנָה אַחַת, וְקָנִיתִי סוּס וְהִשְׂכַּרְתִּי רָץ עַמִּי וְרָכַבְתִּי לבבלונייא לְנָדִיב הַנָּשִׂיא ר' שֵׁשֶׁת הָרוֹפֵא, וּכְבוֹאִי אֵלָיו רְאֵה עִנְיָינֵי וְאָמַר תּוֹלַעַת יֵשׁ בָּעֲטָרָה הִיא הָאוֹכֶלֶת וְגַם מוֹשֶׁכֶת אֵלֶיהָ הַגִּידִים כִּי כוּלָּם נִקְשָׁרִים וַאֲגוּדִים זֶה בָּזֶה, וְאִם תַּחְפּוֹץ אֶחְתּוֹך לְךָ הַבָּשָׂר שֶׁבּוֹ הַתּוֹלַעַת אַךְ סָפֵק יֵשׁ אֵם תּוֹלִיד אִם לָאו, ונתרצתי לוֹ בָּזֶה וַיִּקַּח הַאִיזְמֵל וּיַחְתּוֹךְ מָקוֹם בְּרַקְבּוּבִית עִם הַתּוֹלַעַת וּמִיָּד נִתְפַּשְּׁטוּ גִּידֵי רַגְלִי וְכָל אֶבְרֵי, וַיִּקַּח תַּחְבּוֹשֶׁת וּרְטִיָּה וְיִרְפָּא אוֹתִי וְהִנְנִי בָּרִיא כַּאֲשֶׁר עֵינֶיךָ רוֹאוֹת וַאֲנִי מִתְאַוֶּה לְאִשְׁתִּי כְּכָל אָדָם וּמָקוֹם הַחֲתָךְ הָיָה כִּמְעַט כְּרוֹחַב חֲצִי אֶצְבַּע וּמַגִּיעַ עַד גּוֹבְהָהּ שֶׁל עֲטָרָה עַד וְעַד בַּכְּלָל וּפָגַע וְנָגַע מְעַט וְרוֹב גּוֹבְהָהּ שֶׁל עֲטָרָה קַיֶּימֶת וְכָל פִּי אֲוִיר הָעֶלְיוֹן נֶחְתַּךְ בְּעוֹבִי בָּשָׂר וְלֹא נָגַע אֶלָּא לְמַטָּה בְסִילוֹן הַמְקַלֵּחַ הַשֶּׁתֶן וּגּוּבְתָּא דְּשִׁכְבַת זֶרַע וּמֵחֲמַת שֶׁנִּדְבַּק מְקוֹם הַחֲתָךְ זֶה בָּזֶה עַל יְדֵי רְטִיָּה נַעֲשֶׂה מְקוֹמוֹ צַלֶּקֶת לִמְשֹׁךְ רֹאשׁ הָעֲטָרָה וְלֹא גּוֹבְהָהּ שֶׁל עֲטָרָה וּלְכָךְ הַשֶּׁתֶן מְקַלֵּחַ לְמַעְלָה וּלְפִי הָעִנְיָן שֶׁרָאָה ראבי"ה הִכְשִׁירוּ לָבֹא בַּקָּהָל, וּמִן המפורסמות בגמרא הַנִּתּוּחַ שֶׁל הוֹצָאַת הַוָּלָד דֶּרֶךְ דּוֹפֶן וּלְרַפֵּא הַאִם רְפוּאָה שְׁלֵימָה שֶׁתַּחֲזוֹר וְתִתְעַבֵּר וְתֵלֵד, והר"מ בְּפֵירוּשׁ הַמִּשְׁנָיוֹת פ"ח דִבְכוֹרוֹת כָּתַב, אֲבָל מַה שֶּׁאוֹמְרִים הַמַּגִּידִים שֶׁהָאִשָּׁה חַיָּה אַחֵר שֶׁקּוֹרְעִים דּוֹפְנָהּ וּמִתְעַבֶּרֶת וְיוֹלֶדֶת אֵינִי יוֹדֵעַ לוֹ טַעַם וְהוּא עִנְיָן זָר מְאֹד, אֲבָל לְשׁוֹן הַגְּמָרָא בְּכוֹרוֹת מ"ז ב' שְׁנֵי לְנַחֲלָה לֹא רֵאשִׁית אוֹנוֹ בָּעֵינַן, מַשְׁמַע דְּלָא אַיְירִי בּתֹאֲמִים דְּהָא אָמְרוּ נִדָּה כ"ז א' טִפָּה אַחַת הִיא וּמִתְחַלֶּקֶת לִשְׁנַיִם, וְאִם כֵּן תַּרְוַיְהוּ רֵאשִׁית אוֹנוֹ, אֲבָל י"ל דְּבָעֵינַן וָלָד נוֹלַד שֶׁל רֵאשִׁית אוֹנוֹ, אֲבָל כְּבָר נָתִּפְתַּח בִּזְמַנֵּנוּ הַנִּתּוּחַ שֶׁל הַדּוֹפָן וְהָאֵם מִתְרַפְּאָה וְחוֹזֶרֶת וּמִתְעַבֶּרֶת וְיוֹלֶדֶת, וְאֵין מִן הַנִּמְנָע שֶׁהָיוּ רוֹפְאִים הַבְּקִיאִים ומאומנים בְּנִתּוּחַ זֶה בִּזְמַן הַמִּשְׁנָה.
וּמָצִינוּ שֶׁהָיוּ בְּקִיאִים בְּחָכְמַת הַנִּתּוּחַ כִּדְאָמַר סַנְהֶדְרִין ל"ג א' דְּאָמַר תּוֹדוּס הָרוֹפֵא אֵין פָּרָה וַחֲזִירָה יוֹצֵאת מֵאֲלֶכְּסַנְדְּרִיָּא שֶׁל מִצְרַיִם אֶלָּא אִם כֵּן חוֹתְכִין הָאֵם שֶׁלָּהּ.
הֵנָּה הָיוּ כָּל כָּךְ מוּמְחִים בְּנִתּוּחַ זֶה עַד שֶׁהָיָה מִנְהָג קָבוּעַ לָהֶם לַעֲשׂוֹת נִתּוּחַ זֶה לְכָל אֵלֶּה הַנִּשְׁלָחִים חוּץ לַמְּדִינָה, וּבַּחֲסוּתָם עַל כַּלְכָּלַת מְדִינָתָם שֶׁיִּצְטָרְכוּ לָהֶם אַרְצוֹת שְׁכֵנֵיהֶם תָּמִיד לְהַסְפָּקַת הַבָּשָׂר, הִתְחַכְּמוּ פֶּן יִקְבְּעוּ רֶפֶת וְדִיר בָּאֲרָצוֹת אֲחֵרוֹת וְיֵחָרֵב הַכְנָסָתָם, סִדְּרוּ נְטִילַת הָאֵם עַל פִּי רוֹפְאִים מוּמְחִים לְכָל פָּרָה וַחֲזִירָה הַנִּשְׁלַחַת לַחוּץ.
וְכֵן הָיוּ בְּקִיאִים לַעֲשׂוֹת נִתּוּחַ לִבְנֵי אָדָם וּלְהוֹצִיא אֶת הַטְּחוֹל, וְזֶה גּוֹרֵם קַלּוֹת בִּתְנוּעַת הַגּוּף וְכִדְאָמַר ע"ז מ"ד א' וַחֲמִשִּׁים אִישׁ רָצִים לְפָנָיו מַאי רְבוּתַיְהוּ תָּנָא כּוּלָּם נְטוּלֵי טְחוֹל וַחֲקוּקֵי כַּפּוֹת הָרַגְלָיִם הָיוּ, ופירש רש"י נְטוּלֵי הַטְּחוֹל שֶׁהַטְּחוֹל מַכְבִּיד, וַחֲקוּקֵי כַּפּוֹת הָרַגְלַיִם נִטַּל הַבָּשָׂר מִן הָעֶצֶם וְלֹא הָיוּ מַרְגִּישִׁים בְּקוֹצִים וּבַרְקָנִים, וְהוּא גַּם כֵּן מִפְלְאוֹת הַנִּתּוּחִים.
וְהָיָה לָהֶם סַמִּים הַמַחֲלִימִים אֶת הָעֲצָמוֹת וּמַקְשִׁים אוֹתָם, דִּבְלֹא זֶה חֲקִיקַת הַבָּשָׂר תְּקַלְקֵל אֶת הָעֲצָמוֹת וְתֻרְפָּה אֶת הַפְּסִיעוֹת.
<h3>ד.</h3>
 וברמב"ן בַּמִּדְבָּר כ"א ט', וְיָדוּעַ מִדַּרְכֵי הָרְפוּאוֹת שֶׁכָּל נְשׁוּכֵי בַּעֲלֵי הָאֶרֶס יִסְתַּכְּנוּ בִרְאוֹתָם אוֹתָם אוֹ בִּרְאוֹת דְּמוּתָם עַד כִּי נְשׁוּכֵי כֶּלֶב הַשּׁוֹטֶה וְכֵן שְׁאָר הַבְּהֵמוֹת הַשּׁוֹטוֹת אִם יַבִּיטוּ בְּמַיִם יַרְאֶה לָהֶם שֵׁם בָּבוּאַת הַכֶּלֶב אוֹ הַמַּזִּיק וְיָמוּתוּ כְּמוֹ שֶׁכָּתוּב בְּסֵפֶר הָרְפוּאוֹת וּמוּזְכָּר בַּגְּמָרָא בְּמַסֶּכֶת יוֹמָא, וְכֵן יִשְׁמְרוּ אוֹתָם הָרוֹפְאִים מֵהַזְכִּיר לִפְנֵיהֶם שָׁם הַנּוֹשֵׁךְ שֶׁלֹּא יִזָּכְרוּ אוֹתָם כְּלָל כִּי נַפְשָׁם תִּדְבַּק בְּמַחֲשָׁבָה הַהִיא וְלֹא תִּפָּרֵד מִמֶּנָּה כְּלָל עַד שֶׁתָּמִית אוֹתָם.
וּכְבָר הִזְכִּירוּ דָּבָר מְנוּסָה מִפְלְאוֹת הַתּוֹלָדוֹת כִּי נָשׁוּךְ כֶּלֶב הַשּׁוֹטֶה אַחַר שֶׁנִּשְׁתַּטָּה בְּחָלְיוֹ אִם יקוּבּל הַשֶּׁתֶן שֶׁלוֹ בִּכְלֵי זְכוּכִית יִרְאֶה בָּשְׁתָּן דְּמוּת גּוּרֵי כְּלָבִים קְטַנִּים וְאִם תַּעֲבִיר הַמַּיִם בְּמַטְלִית ותסננה לֹא תִמְצָא מֵהֶם שׁוּם רוֹשֶׁם כְּלָל וכשתחזירם לִכְלֵי הַזְּכוּכִית וְיִשְׁתֵּהוּ שָׁם כְּשָׁעָה תַּחֲזוֹר וְתִרְאֶה שָׁם גּוּרֵי הַכְּלָבִים מִתוֹאַרִים. וְזֶה אֱמֶת הוּא בְּפִלְאֵי כֹּחוֹת הַנֶּפֶשׁ.
<h3>ה.</h3>
 וּבַגְּמָרָא בָּבָא מְצִיעָא פ"ה ב' שְׁמוּאֵל יַרְחִינָאָה אַסְיֵיהּ דְּרַבִּי הֲוָה חָלַשׁ רַבִּי בְּעֵינֵיהּ אָמַר לֵיהּ אִימְלִי לָךְ סַמָּא [בְּתוֹךְ הָעַיִן, רש"י] אֲמַר לֵיהּ לָא יָכֵילְנָא, אַשְׁטַר לָךְ מִשְׁטַר [אֶמְשַׁח לְךָ עַל גַּב הָעַיִן, רש"י] אֲמַר לֵיהּ לָא יָכֵילְנָא, הוֹי מוֹתִיב לֵיהּ בְּגוּבְתָא דְּסַמְנֵי תּוּתֵי בֵּי סַדְיָא וְאִיתַּסִּי, [גּוּבְתָּא, קָנֶה חָלוּל. תּוּתֵי ב"ס, תַּחַת מְרַאֲשׁוֹתָיו וּבוֹקֵעַ כֹּחַ חוֹזֶק הַסַּם וְהוֹלֵךְ דֶּרֶךְ עֶצֶם גולגלתו וּמוֹחוֹ עַד עֵינָיו].
וּבְחוּלִּין נ"ז ב' וַהֲלֹא רָחֵל אַחַת הָיְתָה בִשְׁכוּנָתֵנוּ שֶׁנִּקְדַּר קָנֶה שֶׁלָּהּ [נִיטָּל חֵלֶק מִן הַגַּרְגֶּרֶת] וְעָשׂוּ לָהּ קְרוּמִית שֶׁל קָנֶה [רְחָבָה וּסְתָמוּהָ בָּהּ, רש"י] וְחָיְתָה.
וְשָׁם וְתַרְנְגוֹלֶת הָיְתָה לוֹ לרשב"ח שֶׁנִּשְׁמְטָה יָרֵךְ שֶׁלָּהּ וְעָשׂוּ לָהּ שְׁפוֹפֶרֶת שֶׁל קָנֶה וְחָיָתָה. וּבִפְסָחִים נ"ו א' שֶׁגָּנַז סֵפֶר הָרְפוּאוֹת, ופרש"י לְפִי שֶׁלֹּא הָיָה לִבָּם נִכְנָע עַל חֳלָיִים אֶלָּא הָיוּ מִתְרַפְּאִין מִיָּד, והר"מ בְּפֵירוּשׁ הַמִּשְׁנֶה הֵבִיא שֶׁפֵּירְשׁוּ לוֹ כִּי שְׁלֹמֹה חִבֵּר סֵפֶר הָרְפוּאוֹת כּשֶׁיֶּחֱלֶה שׁוּם אָדָם אוֹ יְקָרֵנוּ שׁוּם חוֹלֵי מִן הַחוֹלִים הָיָה מִתְכַּוִּין לְאוֹתוֹ הַסֵּפֶר וְהָיָה עוֹשֶׂה כְּמוֹ שֶׁכָּתוּב בְּסֵפֶר וְהָיָה מִתְרַפֵּא, וְכַאֲשֶׁר רָאָה חִזְקִיָּה כִּי בְּנֵי אָדָם לֹא הָיוּ סוֹמְכִים עַל ה' יִתְבָּרַךְ הֵסִיר אוֹתוֹ וּגְנָזוֹ, והר"מ שָׁם חֵלֶק עַל פֵּירוּשׁ זֶה דְּלֹא יִתָּכֵן לִשְׁלוֹל מִבְּנֵי אָדָם רְפוּאוֹת כְּמוֹ שֶׁאֵין רָאוּי לִשְׁלוֹל מֵהֶם מְזוֹנוֹת, אֲבָל נִרְאֶה שֶׁפֵּירוּשׁ שֶׁקִּבֵּל הר"מ הוּא מְקוּבָּל אִישׁ מִפִּי אִישׁ, וּפֵירַשׁ הר"מ שָׁם קָשֶׁה דְּלֹא הֲוֵי לְהוּ לוֹמַר בַּגְּמָרָא סְתָם סֵפֶר הָרְפוּאוֹת אֶלָּא הֱווּ מַפְרְשִׁי מַה שֶׁהָיָה בּוֹ מִן הָאִיסּוּר וְהַהֶפְסֵד.
וּמָה שֶׁהֻקְשָׁה הר"מ מַאי שְׁנָא מִמְּזוֹנוֹת צָרִיךְ עִיּוּן שֶׁהָרִי אָמְרוּ בָּבָא קַמָּא פ"ה א' תְּנִי דבר"י וְרַפֹּא יְרַפֵּא מִכָּאן שֶׁנִּתְּנָה רְשׁוּת לָרוֹפֵא לְרַפְּאוֹת, וּבַגְּמָרָא בְּרָכוֹת ס' א' אָמַר ר"א לְפִי שֶׁאֵין דַּרְכָּן שֶׁל בְּנֵי אָדָם לְרַפּאוֹת אֶלָּא שֶׁנָּהֲגוּ, ופרש"י כְּלוֹמַר לֹא הָיָה לָהֶם לַעֲסוֹק בִּרְפוּאוֹת אֶלָּא לְבַקֵּשׁ רַחֲמִים, וְאַבָּיֵי אֲמַר הָתָם דְּלָא לֵימָא אִינָשׁ הָכִי מִשּׁוּם שֶׁנִּיתַּן רְשׁוּת לְרַפְּאוֹת, וַהֲרֵי מְבוֹאָר דְּאֵין רְפוּאוֹת כִּמְזוֹנוֹת שֶׁהֲרֵי אֵין צָרִיךְ קְרָא לְהַתִּיר מְזוֹנוֹת, אַלֹא רְעָבוֹן אֵינוֹ עוֹנֶשׁ וַאֲכִילָה הִיא עֲבוֹדָה לְפָנָיו יִתְבָּרַךְ, כִּי שֻׁלְחָנוֹ שֶׁל צַדִּיק כַּמִּזְבֵּחַ כְּדִתְנַן אָבוֹת פ"ג ג' שֶׁאָכְלוּ כוּ' כּאילוּ אָכְלוּ משש"מ, אֲבָל חוֹלֵי הוּא עוֹנֵשׁ וְרָאוּי לְהִתְחַזֵּק בִּתְשׁוּבָה וּבְבַקָּשַׁת רַחֲמִים אֶלָּא שֶׁנִּתְּנָה רְשׁוּת לְהִתְרַפֵּא כִּי בְּנֵי עֲלִיָּה מוּעָטִים.
וְהִנֵּה דּוֹרוֹ שֶׁל חִזְקִיָּהוּ שֶׁאָמְרוּ סַנְהֶדְרִין צ"ד ב' בָּדְקוּ מִדָּן וְעַד בְּאֵר שֶׁבַע וְלֹא מָצְאוּ עַם הָאָרֶץ, מִגְּבַת וְעַד אַנְטִיפְּרַס וְלֹא מָצְאוּ תִּינוֹק וְתִינוֹקֶת אִישׁ וְאִשָּׁה שֶׁלֹּא הָיוּ בְקִיאִין בְּהִלְכוֹת טוּמְאָה וְטָהֳרָה, וְאָמְרוּ בַּגְּמָרָא שָׁם כ' א' שֶׁקֶר הַחֵן זֶה דּוֹרוֹ שֶׁל מֹשֶׁה וְהֶבֶל הַיּוֹפִי זֶה דּוֹרוֹ שֶׁל יְהוֹשֻׁעַ יִרְאַת ה' הִיא תִתְהַלָּל זֶה דּוֹרוֹ שֶׁל חִזְקִיָּהוּ, רָאוּי הָיָה לַעֲמוֹד בְּמִגְדָּל עוֹז בֶּאֱמוּנָה וּבִטָּחוֹן וְשֶׁלֹּא לְהִשְׁתַּמֵּשׁ בְּרוֹפְאִים.
וּכְבָר כָּתַב הרמב"ן פָּרָשַׁת בְּחֻקּוֹתַי כִּי הַשְּׂרִידִים המזורזים וּמְקוּדָּשִׁים בַּעֲבוֹדַת ה' אֵינָם מְשַׁמְּשִׁים בְּרוֹפְאִים אֲבָל זוֹ מַדְרֵגָה שֶׁל בְּנֵי עֲלִיָּה כְּרַבִּי שִׁמְעוֹן בֶּן יוֹחַאי וַחֲבֵרָיו.
וּכְתִיב מְלָכִים א' ה' י' וַתֵּרֶב חָכְמַת שְׁלֹמֹה מֵחָכְמַת כָּל בְּנֵי קֶדֶם וּמִכֹּל חָכְמַת מִצְרָיִם, וְשָׁם י"ג וַיְדַבֵּר עַל הָעֵצִים מִן הָאֶרֶז אֲשֶׁר בַּלְּבָנוֹן וְעַד הָאֵזוֹב אֲשֶׁר יֹצֵא בַּקִּיר וַיְדַבֵּר עַל הַבְּהֵמָה וְעַל הָעוֹף וְעַל הָרֶמֶשׂ וְעַל הַדָּגִים, ופירש רש"י מָה רְפוּאַת כָּל אַחַת וְעֵץ פְּלוֹנִי יָפֶה לְבִנְיַן פְּלוֹנִי וּלְנוֹטֵעַ בְּקַרְקַע פְּלוֹנִית וְכֵן עַל הַבְּהֵמָה מָה רְפוּאָתָהּ וְעִיקָר גִּדּוּלֶיהָ וּמַאֲכָלָהּ.
וברמב"ן בִּפְתִיחַת הַתּוֹרָה כָּתַב, וְרָאִיתִי הַסֵּפֶר הַמְתוּרְגָּם הַנִּקְרָא חוּכְמָתָא רַבְּתָא דִּשְׁלֹמֹה וְכָתוּב בּוֹ וְלֹא מִמָּקוֹם הֲוָת תּוּלְדָתָא חביבתא לְמֶלֶךְ אוֹ לְשַׁלִּיט דְּחֻדָּיו מַעֲלָנָא דְּכָל בַּר נָשׁ לְעָלְמָא וּמַפְּקָנָא שָׁוִיאַת חַבְּיוּ מְטוּל כֵּן צְלִיַּת וְאִיתִיְהִיבַת לִי רַוְחָא דְחָכְמְתָא וְקִרְיַת וַאֲתֵית לִי רַוְחָא דְּאִי דַּעְתָּא צְבִיַּת בָּהּ יַתִּיר מִן שִׁבְטָא וכרסוותא, יֵאָמֵר כִּי לֹא מְדֻבָּר תִּהְיֶה תּוֹלְדֹת מְיוּחֶדֶת לְמֶלֶךְ אוֹ לְשַלִּיט אַחֵר הוּא בִּיאַת כָּל אִישׁ בָּעוֹלָם וִיצִיאָה שָׁוֶה לְכוּלָּם יַחַד וּבַעֲבוּר כֵּן הִתְפַּלַּלְתִּי וְנָתַן לִי רוּחַ חָכְמָה וְקָרָאתִי וּבָא לִי רוּחַ דַּעַת בָּחַרְתִּי בָּהּ יוֹתֵר מִן הַשֵּׁבֶט וְהַכִּסֵּא, וְנֶאֱמַר שָׁם וְהוּא דְּיָהִיב אַיַדְעַתָא דְּלָא דְּגָלוּתָא לְמֵידַע הֵיכָן קָם עָלְמָא וּעוֹבַדְיָהוּ רמזלתא שׁוּרָיָא ושולמיא ומצעתהון דְּזְמַנִּי שולחפי דזנבותה יַד וּדְּהֵיכָן עַבְדֵי זְמַנִּי ריהטיהון בִּשְׁמַיָּא וקבעיהון דְּכוֹכָבַיָּא מַהְנָא דִּבְעִירָא וְחֵימָתָא דחיוואתאי, עוזיהון דְּרוּחֵי וּמַחְשַׁבְתְּהוֹן דִּבְנֵי אֱנָשָׁא גינסי דְּנְצֶבְתָּא וְחֵילֵיהוֹן דעיקרי כָּל מִדַעַם דְּכַסֵּי וְכָל מַדָּעָם דִּגְלֵי יְדָעִית, וְאָמַר שֶׁהָאֱלֹהִים הוּא הַנּוֹתֵן דַּעַת שֶׁאֵין בּוֹ שֶׁקֶר לֵידַע אֵיךְ קָם הָעוֹלָם וּמַעֲשֶׂה הַמַּזָּלוֹת הָרֹאשׁ וְהַסּוֹף וּאֶמְצָעוּת הַזְּמַנִּים ואלכסונות הַזְּנָבוֹת וְאֵיךְ יַעֲשׂוּ הַזְּמַנִּים מְרוּצַת הַשָּׁמַיִם וּקְבִיעוּת הַכּוֹכָבִים לֻחוֹת הַבְּהֵמוֹת וַחֲמַת הַחַיּוֹת תּוֹקֵף הָרוּחוֹת וּמַחֲשָׁבוֹת אָדָם יֶחֱמֵי הָאִילָנוֹת וְכֹחוֹת הַשָּׁרָשִׁים כָּל דָּבָר מְכוּסֶּה וְכָל דָּבָר מִגּוֹלָה יָדַעְתִּי.
וּכְתִיב מְלָכִים א' י' כ"א כ"ב וְכֹל כְּלֵי מַשְׁקֵה הַמֶּלֶךְ שְׁלֹמֹה זָהָב וְגוֹ' כִּי אֳנִי תַרְשִׁישׁ לַמֶּלֶךְ בַּיָּם עִם אֳנִי חִירָם אַחַת לְשָׁלֹשׁ שָׁנִים תָּבוֹא אֳנִי תַרְשִׁישׁ נֹשְׂאֵת זָהָב וְגוֹ' ות"י אֲרִי סְפִינְתָּא אַפְרִיקָא כוּ' חָדָא לִתְלַת שְׁנִין אַתְיָא סְפִינַת אַפְרִיקָא מֵעֵינָא דְהַב כוּ', וְגַם הַיּוֹם יְדוּעוֹת חֲפִירַת שְׁלֵמָה שֶׁהוֹצִיא מִשָּׁם הַזָּהָב, וְהַיּוֹם דְּרוּשׁוֹת הַרְבֵּה מִן הַחָכְמוֹת הַשִּׁמּוּשִׁיּוֹת לְהוֹצָאַת הַזָּהָב בְּאַפְרִיקָא.
וּבִגְמָרָא עֲבוֹדָה זָרָה מ"ד א' אָמְרוּ דַעֲטָרָה שֶׁמִּשְׁקָלוֹ כִּכַּר זָהָב הָיְתָה בְּרֹאשׁ דָּוִד וְלֹא הָיְתָה מַכְבִּידָה מִפְּנֵי שֶׁאֶבֶן שׁוֹאֶבֶת הָיְתָה בָּהּ, ופירש רש"י שֶׁטֶּבַע הָאֶבֶן הָיָה לְהַגְבִּיהַּ לְמַעְלָה וְהָיְתָה הָאֶבֶן קְבוּעָה בָּהּ וְהָיְתָה מוֹשֶׁכֶת הָעֲטָרָה לְמַעְלָה, וְהָיְתָה אֶבֶן מְכֻוֶּונֶת בּשיווּי הַמִּשְׁקָל שֶׁל כִּכַּר זָהָב בְּאֹופֶן שֶׁלֹּא הָיְתָה הָעֲטָרָה מוּגְבָּהַת מֵעַל רֹאשׁ דָּוִד וְגַם לֹא הָיְתָה מַכְבִּידָה עַל רֹאשׁוֹ, וּבְתוס' פֵּירְשׁוּ שֶׁהָאֶבֶן הָיְתָה קְבוּעָה בְּתִקְרַת הַבַּיִת כְּנֶגֶד כִּסֵּא הַמְּלוּכָה וְהָיְתָה הָאֶבֶן שׁוֹאֶבֶת אֶת הָעֲטָרָה שֶּׁלֹּא תִּכְבַּד עַל רֹאשׁוֹ, וְגַם הָיְתָה בּשיווּי הַמִּשְׁקָל שֶׁלֹּא תָּרִים אֶת הָעֲטָרָה לְמַעְלָה, וּלְכָל הַפֵּירוּשִׁים הוּא מִפְלְאוֹת הַטֶּבַע.
<h2>פרק ו</h2>
<h3>א.</h3>
 וְאָמְנָם הָאֱמֶת בְּסוֹד הָעוֹלָם כִּי מְצִיאוּתוֹ יִתְבָּרַךְ מְמַלֵּא אֶת כָּל הָעוֹלָם וּמֵאֲמִתַּת מְצִיאוּתוֹ יִתְבָּרַךְ נִמְצָא הָעוֹלָם וְהוּא יִתְבָּרַךְ מְהַוֶּה אֶת הַכֹּל בְּכָל רֶגַע, וּבְכָל גֶּשֶׁם הַנִּמְצָא תַּחַת הַשֶּׁמֶשׁ וּמֵעַל הַשֶּׁמֶשׁ נִמְצָא רְצוֹנוֹ יִתְבָּרַךְ וְהָרָצוֹן הַזֶּה הוּא הַגּוֹרֵם שֶׁל הֲוָיָתוֹ, וְכָל הַתְּנוּעוֹת הַמִּתְהַוּוֹת בְּכָל קִנְיְנֵי הָעוֹלָם הַדּוֹמְמִים הַצְּמָחִים וְהַחַיִּים וְהָאִישִׁים, הַכֹּל מִידִיעָתוֹ יִתְבָּרַךְ וּמֵרְצוֹנוֹ וְהַסְכָּמָתוֹ, וּמֵהַסּוֹדוֹת שֶׁנִּתְגַּלּוּ לִבְנֵי אָדָם כִּי יֵשׁ כֹּחַ בְּבֶן אָדָם לְעַדֵּן נַפְשׁוֹ וּלְזַכֵּךְ דַּעְתּוֹ בְּהַכָּרַת בּוֹרְאוֹ יִתְבָּרַךְ עַד שֶׁשּׁוֹרָה עָלָיו רוּחַ מְרוֹמָם וְהַרְגָּשָׁה עִילָאָה, וְאָז מַשְׁפִּיעַ עָלָיו הַבּוֹרֵא יִתְבָּרַךְ מַעְיַן קֶשֶׁר בֵּינוֹ וּבֵין בּוֹרְאוֹ, וְהוּא רָאוּי לִשְׁמוֹעַ צַוָּאוֹת מִפִּי עֶלְיוֹן כַּאֲשֶׁר שׁוֹמֵעַ אִישׁ שְׂפַת רֵעֵהוּ, ומררגה זוֹ אָנוּ קוֹרְאִין אוֹתָהּ נְבוּאָה.
אֵין אָנוּ יוֹדְעִין אֶת אֵיכוּת הַקּוֹל הַנְּבוּאִי, אֲבָל עָלֵינוּ לְצַיֵּיר בְּמַחְשַׁבְתֵּנוּ לְפִי הַקּוֹל הַיָּדוּעַ לָנוּ וּלְפִי שְׁמִיעַת הָאוֹזֶן הַיָּדוּעַ לָנוּ כַּכָּתוּב.
וְאָמְנָם אֵין לְיַחֵס לְהַבּוֹרֵא יִתְבָּרַךְ שָׂפָה מְדֻבֶּרֶת כִּשְׂפַת בְּנֵי אָדָם אֲבָל הַקּוֹל הוּא נִבְרָא לְשָׁעָה זֹאת לְהַרְגִּישׁ אֶת אוֹזן הַנָּבִיא, וְלִפְעָמִים בָּאָה הַנְּבוּאָה בְּלֵב הָאָדָם ומצטייר בְּלִבּוֹ כָּל מַה שֶּׁהֵעִיר הַבּוֹרֵא אֶת רוּחוֹ וְנַפְשׁוֹ לַעֲשׂוֹת אֶת אֲשֶׁר צִוָּהוּ ה', אוֹ לְדַבֵּר לְמִי שֶׁנִּצְטַוָּה לְהַגִּיד נְבוּאָתוֹ.
<h3>ב.</h3>
 קֶשֶׁר נְבוּאִי בֵּין הַיּוֹצֵר לִיצוּרָיו הוּא אֶחָד הַיְסוֹדוֹת שֶׁל בְּרִיאַת הָעוֹלָם, וּמַחֲשָׁבָה זוֹ עָלְתָה לְפָנָיו יִתְבָּרַךְ לִבְרוֹא אֶת הָאָדָם, וְלָתֵת לוֹ חָכְמָה רָעַת וּתְבוּנָה, וְלִהְיוֹתוֹ מִוְכָשֵׁר לִשְׁמוֹעַ אִמְרֵי הַיּוֹצֵר בָּרוּךְ הוּא, שְׁמִיעַת נְבוּאִי, כִּי תַּכְלִית הָאָדָם שֶׁנִּבְרָא בַּשֵּׁנִי יְצָרִים יֵצֶר טוֹב וְיֵצֶר רָע, רָצָה לוֹמַר נְטִיָּה טִבְעִית לְהֶעָרֵב לִשְׁעָתוֹ, וְהֶעָרָה מִכֹּחַ הַשֵּׂכֶל, לַחָכְמָה, לְחֶסֶד, וְלִשְׁאָר מַעֲשִׂים טוֹבִים, וְהָרָצוֹן לְפָנָיו יִתְבָּרַךְ הֱיוֹת הָאָדָם מְמָאֵס בָּרָע וּבָחֹר בַּטּוֹב, וְלֹא נִיתָּן כָּל הַטּוֹב לָדַעַת בְּשׁוֹרֶשׁ הַשֵּׂכֶל לְבַד, רַק בְּשָׁרְשׁוֹ לְבָחוּר בַּטּוֹב עַד שֶׁיִּהְיֶה מְסֻוגָּל לְכֹחַ הַנְּבוּאִי, וְאָז יְצַוֶּנּוּ ה' אֶת הָאִסּוּר לִפְרוֹשׁ הֵימֶנּוּ, וְאֶת הַמַּעֲשֶׂה הַטּוֹב אֲשֶׁר יִתְחַייֵב לַעֲשׂוֹתוֹ.
וּכְשֶׁנִּבְרָא אָדָם הָרִאשׁוֹן נִבְרָא בְּכֹחַ נְבוּאִי, וְאָז נִצְטַוָּה מִכֹּחַ הַנְּבוּאָה שֶׁבַע מִצְווֹת בְּסוּר מֵרָע, וְעוֹד מִצְווֹת בְּקוּם וַעֲשֵׂה, הַבּוֹרֵא הֶעֱמִידוֹ עַל אֲמִיתַּת סוֹד הָעוֹלָם, כִּי נִמְצָא מַמְצִיא נֶעְלַם אֲשֶׁר בּאֲמִיתַּת מְצִיאוּתוֹ בָּרָא אֶת הָעוֹלָם הָאָרֶץ וְכָל צְבָאָהּ, הַשָּׁמַיִם וְכָל צְבָאָם, וְהַשְׁגָּחָתוֹ יִתְבָּרַךְ מַתְמֶדֶת בְּכָל הַיְצוּר, וְצִוָּהוּ לְהִשָּׁמֵר מֵהַעֲלוֹת עַל הַדַּעַת פתרונות זוּלַת הָאֱמֶת, וְלִבְדּוֹת עֲבוֹדוֹת זָרוֹת לִצְבָא הַשָּׁמַיִם אוֹ לִשְׁאָר כֹּחוֹת כּוֹזְבוֹת, וְעוֹד מִצְווֹת מַעֲשִׂיּוֹת, הוּזְהָר עַל הַגֶּזֶל וְעַל שְׁפִיכַת דָּמִים וְעַל עֲרָיוֹת וְעַל אמ"ה.
<h3>ג.</h3>
 וְאָדָם הָרִאשׁוֹן שֶׁנִּבְרָא, הָיָה אָדָם הַשָּׁלֵם בִּשְׁלֵימוּת הָאֶפְשָׁרִי בְּמִסְגֶּרֶת הָאִישִׁית, וְהָיָה שׁוֹמֵעַ אִמְרֵי ה' בְּכֹחַ נְבוּאִי בְּכָל עִנְיָנָיו, גַּם קַיִן בְּנוֹ אִם כִּי נִתְלַכְלְכוּ כַּפָּיו בְּדַם אָחִיו הַנִּרְצָח, עֲדַיִין לֹא פָּגָה צִחְצַחְתְּ נַפְשׁוֹ לְהַקְשִׁיב רַב קֶשֶׁב מִמְּרוֹמִים, וְאָזְנוֹ שׁוֹמַעַת אֵי הֶבֶל מְצַלְצֵל בְּקוֹל. עֲשָׂרָה דּוֹרוֹת מֵאָדָם עַד נֹחַ בְּמַצָּב יָרוֹר, וְהַשֶּׁמֶשׁ חוֹזֶרֶת לְהָאִיר עַל הָאָרֶץ בְּדוֹרוֹ שֶׁל נֹחַ, תַּכְלִית הַבְּרִיאָה, אֲשֶׁר הוּא מֻבְחַר הַיְצוּרִים, זֶה הָאָדָם שֶׁנִּבְרָא לְהַכִּיר אֶת בּוֹרְאוֹ יִתְבָּרַךְ יָרַד אֲחוֹרַנִּית וּפָנָה אֶל רְהָבִים וְשָׂטֵי כָזָב עֲשָׂרָה דּוֹרוֹת, אֲבָל אָזַר כְּגִבּוֹר חֲלָצָיו לַעֲלוֹת מִבּוֹר תַּחְתִּיּוֹת לִמְרוֹמֵי קָרֶת בְּכֹחוֹ שֶׁל צַדִּיק תָּמִים אֲשֶׁר נַפְשׁוֹ קְשׁוּרָה בִּידִיעַת ה' בּוֹרְאוֹ וּמַצִּילוֹ מִכָּל צָרָה.
וְהִנֵּה עָבַר דּוֹרוֹ שֶׁל נֹחַ וְדוֹרוֹת שֶׁלְּאַחֲרָיו פָּקוּ פְּלִילִיָּה חָסְרוּ בִּינָה חָדְלוּ הַשֵּׂכֶל כַּבְּהֵמוֹת נִדְמוּ. עֲשָׂרָה דוֹרוֹת מִנֹּחַ וְעַד אַבְרָהָם שֶׁהָיוּ מַכְעִיסִים וּבָאִים, לֹא מָלְאוּ חוֹבַת הָאָדָם בְּעוֹלָמוֹ, וְכָל הָעוֹלָם כְּלִי רֵיק כְּדָבָר שֶׁאֵין בּוֹ חֵפֶץ צָפוּי לָשׁוּב לְתוֹהוּ וָבוֹהוּ, עַד שֶׁבָּא אַבְרָהָם אָבִינוּ ע"ה, וְהֵאִיר אֶת הַמִּזְרָח, רַחֵץ בְּנִקְיוֹן אֶת פְּנֵי הַדּוֹר, הֵסִיר אֶת הַקִמְשׁוֹנִים וּהַחֲרוּלִים מֵעַל פָּנָיו, נָתַן לוֹ פָּנִים יָפוֹת, מְפִיקִים נוּגָה, חָכְמַת הַדּוֹר תָּאִיר פָּנָיו, כּוּלם מַכִּירִים בְּסוֹד הָעוֹלָם, סוֹד נִשְׁמַת הָאָדָם הַנִּבְרָא בְּצֶלֶם אֱלֹקִים בִּדְמוּת תַּבְנִיתוֹ, עוֹזְבִים תַּעֲנוּגֵי בְּנִי אָדָם, מִתְעַנְּגִים עַל זִיו הַחָכְמָה, לוֹמְדִים אַרְבַּע מֵאוֹת פְּרָקִים בְּמַסֶּכֶת עֲבוּרָהּ זָרָה שֶׁחֵלֶק לָהֶם אַבְרָהָם מֵחָכְמָתוֹ, אַבְרָהָם מְגַיֵּיר אֶת אֲנָשִׁים וְשָׂרָה מְגַיֶּירֶת אֶת הַנָּשִׁים.
וּמֵאָז לֹא פָּסְקָה יְשִׁיבָה מִיִּשְׂרָאֵל, אַבְרָהָם מָסַר לְיִצְחָק וְיִצְחָק לְיַעֲקֹב וְיַעֲקֹב לָמַד י"ד שָׁנָה בְּמִדְרָשׁוֹ שֶׁל שֵׁם וָעֵבֶר וּמָסַר תּוֹרָתוֹ לְבָנָיו וְיַעֲקֹב אָבִינוּ וּבָנָיו יָרְדוּ לְמִצְרַיִם וּשְׁכִינָה עִמָּהֶם [כִּדְאָמַר מְגִילָה כ"ט א'] רָצָה לוֹמַר שֶׁיִּשְׂרָאֵל זָכוּ לְגִּילּוּי שְׁכִינָה לְהִתְרוֹמֵם מִאָטַם הַהֶרְגֵּל וְלַחֲזוֹת בְּנוֹעַם ה'.
אָמַר הַכּוֹתֵב, פֶּרֶק זֶה לֹא זָכִינוּ בַּעֲווֹנוֹתֵינוּ הָרַבִּים לְסִיּוּמוֹ.
