<h1>פירוש הגר"א על שיר השירים</h1>
רבנו אליהו מווילנא זצללה"ה
<span style="color:Gray;"><small><small>© נערך ונסדר על ידי ח"א שליט"א מהעיר העתיקה תובב"א [מלכתחילה נסדרו שני פירושים מרבנו הגר"א על שיה"ש, ונדפסו בכמה מהדורות. במהדו' וארשא תר"ב הופיעו שניהם זה לצד זה. כך הביאם גם הג"ר שלמה ברעוודה זצ"ל (עם פירוש נרחב בשם 'איפה שלמה', תשנ"ז ואילך), וכך הופיעו במהדורה מוגהת ומתוקנת ע"י מוהר"ק תשס"ח. בוארשא תרמ"ז הדפיס ר"ש לוריא זצ"ל על־פי העתקה אחרת בה נתחברו ונתערבו שני הפירושים יחד. במתכונת זו הופיע פי' רבנו לשיה"ש גם בסידור הגרנ"ה זצ"ל, וברוב הדפוסים הבאים אחריהם, והוא הנוסח הנסדר כאן]</small></small></span>
<h2>פרק א</h2>
<h3>א.</h3>
<b>שיר השירים וגו'.</b> פירוש, כי שלמה המלך ע"ה שר חמשה ואלף שירים, כמו שכתוב <small>(מ"א ה, יב)</small> וַיְדַבֵּר שְׁלֹשֶׁת אֲלָפִים מָשָׁל וַיְהִי שִׁירוֹ חֲמִשָּׁה וָאָלֶף וַיְדַבֵּר עַל הָעֵצִים וכו', ולמעלה מן האלף וחמשה שיריו חיבר שיר השירים שהוא מובחר מכולם, וחיבר משלי שהוא מובחר מן שְׁלֹשֶׁת אֲלָפִים מָשָׁל, ומובחר מן וַיְדַבֵּר עַל הָעֵצִים וכו' חיבר קהלת. כנגד ג' דברים שנתן לו ה' יתברך, כמו שנאמר <small>(שם ט)</small> וַיִּתֵּן אֱלֹהִים חָכְמָה לִשְׁלֹמֹה וכו'. ולכן כתב שיר השירים, המובחר שבשירים אשר שר שלמה כל ימי חייו, וזהו <b>אשר לשלמה</b>. ובזהר חדש כתב שיר השירים תתר״ו סימן. כי השירים במלואו הוא תתר״ה, ואותו השיר הוא למעלה מן התתר״ה שירים.
ונמשל השיר הזה בדבר כנסת ישראל עם הקב״ה, למלך גדול שרצה לישא אשה ורצו כל מלכי עולם ליתן לו בנותיהם, ולא רצה המלך ליקח בת מלכים בכדי שלא תזוח דעתה עליה, ולקח נערה אחת שפלה משועבדת בין שאר שפחות, בת טובים כולה זרע אמת. ויקנאוה כל רעותיה וכל המלכים. אך כל זמן שהיתה בבית המלך טובה לא יכלו לעשות לה מאומה מכל מלכי ארץ, כי הוא מלך גדול אשר אין כמוהו. אך כאשר בגדה בו ורעה בעיני אדוניה ושלחה מביתה והיתה לאכול וכו', כי הסתיר פניו ממנה, וכל מלכי ארץ השונאים אותה אומרים יום אשר קוינו ראינו. רק כתב לה בכתובתה שאף אם יעזבנה שיחזירנה לאחר שתשוב ותתחנן אליו. וזכרה בימי עניה ומרודיה כל מחמדיה אשר היה מימי קדם כאשר היתה טובה בעיני המלך, וגם עתה היא קוראת כתובתה מה שהבטיחה, ומתנחמת ומבקשת פני אדוניה שישוב וינשקנה מנשיקות פיהו כבימי קדם, כי דודיו טובים לה מכל תענוגי עולם. והנמשל מובן מאליו, וזהו שאמרה:
<h3>ב.</h3>
<b>ישקני מנשיקות פיהו וכו'.</b> נשיקה אחת שהיא שתים, כי אַחַת דִּבֶּר אֱלֹהִים שְׁתַּיִם זוּ שמענו, אנכי ולא יהיה לך בדבור אחד נאמרו. ושמענו שתי דברות הראשונות מפי הגבורה והשאר מפי משה. לכן כתב בשני דברות הראשונות לשון מדבר בעדו, אָנֹכִי וכו' עַל פָּנָי וכו', ובשאר דברות אֲשֶׁר צִוְּךָ ה' אֱלֹהֶיךָ, כי משה אמר מפי הגבורה. ואיתא במדרש רבה <small>(שיה"ש א, ד)</small> בשעה שאמר הקב״ה אנכי נתקעה התורה בלבם, ובשעה שאמר לא יהיה לך נעקר יצר הרע מלבם. ואלו השתי דברות הם שתי נשיקות, כמו שנושק הבעל לחשוקתו, אחת על מה שמתחברת עמו והשניה על מה שאינה מתחברת באחר. וכן הוא אנכי ולא יהיה לך, כי שתי דברות הראשונות הם כלל כל התורה.
וידוע ששבעים פנים לתורה, ובכל מקום שחושב שבעים להם שנים כוללים, כמו שבעים אומות עם עשו וישמעאל. וכן להבדיל שבעים שמות הכוללים אנ״י וה״ו שהם ראשים וכוללים לכולם. וכן בשבעים סנהדרין, נוסף עליהם שנים שהם הראשים. והם מנויים <small>(ירמיה נב כד, כה)</small> וַיִּקַּח רַב טַבָּחִים וכו' וְאֶת שְׁלֹשֶׁת שֹׁמְרֵי הַסַּף וכו' סָרִיס אֶחָד וכו' וְשִׁבְעָה אֲנָשִׁים וכו' שַׂר הַצָּבָא וכו' וְשִׁשִּׁים אִישׁ וכו', הם שבעים ושנים סנהדרין ושנים מהם ראשים. וכן שבעים אומות, חוץ מאדום וישמעאל שהם הראשים והכוללים. וכן שבעים פנים לתורה ושני דברות הראשונים הם כוללים כל המצות, אנכי כולל כל מצות עשה ולא יהיה לך כולל כל מצות לא תעשה. ולכן מחמת אנכי נתקעה התורה בלבם, והוא חלק העשה, ומחמת לא יהיה לך פסק היצר הרע והוא חלק הלא תעשה. והם נגד ו' ה', אנכי ו' ולא יהיה לך ה'.
והנה כל מצות עשה כלילין בו', וכן כל מצות לא תעשה כלילין בה', ולכן ה' משמש לנקבה ו' משמש לזכר, כמו לו לה אותו אותה וכדומה. ולכן כל מצות לא תעשה נשים חייבות ולא מצוה עשה. וזהו שאמרו <small>(מכות כד, א)</small> בא דוד והעמידן על אחת עשרה, והם ו' ה'. ולא שח"ו פטר מכל המצות, רק אלו האחת עשרה הם יסוד של כל מצות עשה ולא תעשה, שכל התורה נכללין בהם. והם מכוונים במזמור <small>(תהלים טו)</small> ה' מִי יָגוּר בְּאָהֳלֶךָ וכו' הוֹלֵךְ תָּמִים וכו', שלש מצות עשה נגד שלש מצות לא תעשה, ואחר כך שלש עשה נגד שני לא תעשה, והם ו' מצות עשה וה' מצות לא תעשה. והם נגד חמשה חומשי תורה שבכתב, ותורה שבע"פ ששה סדרי משנה.
וזהו שאמר <b>ישקני</b>, מי יתן שתדבר עמנו גם שאר המצות, כמו ה<b>נשיקות</b> של <b>פיהו</b> שאמרת בעצמך, והם אנכי ולא יהיה לך, שהיא האהבה הגדולה שאין למעלה מזה. כמו הנשיקה שמורה על האהבה גדולה ותשוקה נפלאה, כמו שנושק הבעל לחשוקתו על שני דברים הנ״ל.
<b>כי טובים.</b> אותם הדברים ששמעתי מפיך. <b>מיי"ן.</b> שהם שבעים פנים אשר לתורה ששמענו שלא על ידו. וכאן איירי הכל בסוד התורה שבע"פ, ולכן רמז תחלה ה' שהם חמשה חומשי תורה שבכתב, ואחר כך וא"ו ששה סדרי משנה, וזהו שאמר 'מנשיקות' ו'פיהו', ופירש רש״י ז״ל כמו שנושק חתן אל כלה. כי אנכי יסוד כל מצות עשה ולא יהיה לך יסוד כל מצות לא תעשה, והם החתן והכלה כנ״ל. שו' הוא לשון זכר וה' לשון נקבה, וכאן 'פיהו', פיה פיו נכללין בתיבה אחת, וזהו שכתב רש״י כחתן אל כלה.
<h3>ג.</h3>
<b>לריח שמניך וכו'.</b> פירוש, כי שלשה שמנים היו במשכן, שמן המאור ושמן המשחה ושמן המנחות. וזהו <b>לריח שמנים טובים</b>, לשון רבים, הוא השני שמנים, דהיינו שמן המאור ושמן המנחות. ו<b>שמן תורק שמך</b> הוא שמן המשחה. ו'תורק' הוא מלשון תַמְרוּקֵי הַנָּשִׁים <small>(אסתר ב, יב)</small>.
<b>על כן עלמות אהבוך.</b> 'עלמות' הן עכומ"ז, ונקראים עלמות, שעלמות הם הפנויות שאין להם בעלים, וכמו כן הם האומות שישליכו אִישׁ אֱלִילֵי כַסְפָּם וכו' וְנָהֲרוּ אחרי אלהי ישראל. ומה שאמר '<b>לריח</b>', מפני שהריח הוא בעצם דק ומריחין אותו מרחוק, לכן גם הרחוקים נהנים מזה ונמשכים אחר ריחו הערב. והנה באדם יש ארבעה חושים הידועים, ובחטא אדם הראשון נחסרו שני החושים לגמרי, ההנאה מן הראיה והשמיעה. ולא נשארו כי אם שנים אחרים, מעט הריח ולא כולו כדי חיוני, והטעם כולו. וחוש הריח הוא דק יותר מחוש הטעם, ולכן אין נהנין בו כמו מחוש הטעם. והשני חושים הם כדמיון שמים וארץ, שמשמים אינם יכולים ליהנות רק בבחינת הריח שהוא דק, אבל מארץ הנאתה קרובה ונהנין ממנה כמו חוש הטעם, שכל שמדרגתו פחותה הנאתו מורגשת יותר. והבן בדמיון מהנאת אכילה ושתיה והנאת החושים, וכן הנאת הגופני והנאת הרוחני. ועוד, כי בתחתון נכלל גם עליון.
ומפני שבאדם הוא רוח הבהמיות ונפש הבהמיות, הרוח הוא מן השמים והנפש הוא מן הארץ, כמו שנאמר <small>(בראשית א, כד)</small> תּוֹצֵא הָאָרֶץ נֶפֶשׁ חַיָּה. ושמים הוא כולל כל הבריות, כמו שנאמר <small>(נחמיה ט, ו)</small> וְאַתָּה מְחַיֶּה אֶת כֻּלָּם, בין ישראל ובין האומות. אבל מן הארץ הם נפרדים, כי ישראל לבדם נפשותם מן ארץ ישראל והם דבוקים בה, אבל עכומ״ז אינם מקבלין רק מן השמים בכללות, מפאת רוחם, וישראל לבדן נוטלין גם ביחוד מן הארץ. ולכן האומות מונין לחמה וישראל ללבנה, וכן האומות אין לומדין תורה שבע"פ, כי תורה שבע"פ היא ביחוד לישראל לבדן, ובתורה שבכתב מחמת שהיא גבוה נכללין בזה גם שאר האומות. וכן הוא בריח נכללין גם כן אף העומדים מרחוק, אבל בטעם אינו כי אם מי שאוכל. ולכן אנו בני ישראל שמקבלים מן הארץ, והארץ לית לה מגרמה כלום, רק כשזורעין לתוכה אז נותנת, ולכן אנו צריכין למצות.
ובזה מתורץ ג"כ מה שהקשו כל הקדמונים מה שלא נאמר בתורה שכר עולם הבא, כי עיקר עולם הבא הוא להשיב הנשמה למקורה לדבק בשכינה, ובודאי יותר טוב מזה כשהשכינה דבקה למטה כאשר היתה כוונת הבריאה כידוע, ושכר זה כתוב בתורה עד אין מספר, וְשָׁכַנְתִּי בְּתוֹכָם, וְלֹא תִגְעַל נַפְשִׁי וכו'. ונבוא אל הענין, שתורה שבכתב ותורה שבע"פ הם בחינת שמים וארץ כידוע, והם שתי בחינות טעם וריח, ולכן מתורה שבכתב נהנין ממנה העכו״ם בבחינת הריח, אבל מתורה שבע"פ שהוא בחינת טעם כנ״ל אין יכולין ליהנות לגמרי כי אינם משרשם.
וז"ש בגמרא דברכות <small>(ז, א)</small> שלשה דברים ביקש משה וכו' שתים נתנו לו ואחד לא ניתנה לו, ביקש שתשרה שכינה על ישראל וניתנה לו, ביקש שלא תשרה שכינה כו' וניתנה לו. והשאלה השניה אינה מובנת, כי בתחילה בשאלה הראשונה מאי קסבר. אך הענין הוא, בתחילה ביקש שיתן הטעם לישראל וכו', ואח״כ ביקש שלא יתנו הריח לעכו"ם כידוע ודו״ק. וזהו <b>לריח</b>, בשביל הריח שנהנים גם כן קצת מרחוק <b>על כן עלמות אהבוך</b>, כמה דאת אמרת <small>(במדבר יד, טו)</small> <small>(כאשר)</small> [אֲשֶׁר] שָׁמְעוּ אֶת שִׁמְעֲךָ כו'. וזהו, שהנשיקות פיהו הוא ישקני לבדי, אבל לריח שמניך גם העלמות אהבוך, שמן הריח גם הם נהנים ממנו, ובבית המקדש היו מקריבים שבעים פרים בסוכות שמזה נהנו גם העכומ״ז.
<h3>ד.</h3>
<b>משכני אחריך נרוצה וכו'.</b> אומרת ומתחננת משכני אותי, ואז אחריך נרוצה אני ונערותי שהן עלמות הנ"ל, בשבילי ירוצו גם הם ליהנות לבל הפחות מהריח כו'. והמשל הוא, כשהעלמות השפחות רוצים ליראות את המלך, אז עובד[ו]ת את המלכה, וכשהמלכה הולכת אל בית המלך אז בתולותיה רֵעוֹתֶיהָ אַחֲרֶיהָ מוּבָאוֹת לה להחזיק בגדיה ולהגביהם, ואז רואין את המלך. והנמשל מובן, שכן אצל ישראל נאמר לעתיד לבוא <small>(זכריה ח, כג)</small> אֲשֶׁר יַחֲזִיקוּ עֲשָׂרָה אֲנָשִׁים כו' וְהֶחֱזִיקוּ בִּכְנַף אִישׁ יְהוּדִי, וְאָמְרוּ לְכוּ וְנַעֲלֶה כו' <small>(ישעיה ב, ג)</small>, פירוש, אתם לכו ועל ידכם גם כן נעלה. לכן התחיל כאן בלשון יחיד וסיים בלשון רבים, נרוצה ונגילה, הכל על דרך הנ״ל.
ומה שהתחילה הביאני כו' וסיימה נגילה כו', רצה לומר אף שהביאני חדריו ששם תענוגים גדולים ויופי גדול, מכל מקום עיקר ביאתם לכאן עמי בחדרי המלך שנגילה ונשמחה בך, ששם יראוך. ונזכירה דדיך מיין, אף שטעם יין נשאר בפה אף לאחר השתיה ומחמת זה נזכרת כמה שעות, נזכירה דודיך יותר מזה. וזה מבקש על לעתיד לבוא, והוא, כי שיר השירים נגד גדולת ישראל ביציאת מצרים, כמה דאת אמרת <small>(ישעיה ל, כט)</small> הַשִּׁיר יִהְיֶה לָכֶם כְּלֵיל הִתְקַדֶּשׁ חָג.
<b>ישקני</b> נגד מתן תורה, שהיה באותן שעות הנשיקות כו', <b>לריח שמניך טובים</b> הוא בנין בהמ"ק כמו שנאמר <small>(מלכים א ח, מא)</small> וְגַם אֶל הַנָּכְרִי כו' וּבָא מֵאֶרֶץ רְחוֹקָה. וזהו בחינת <b>שמן תורק שמך</b>. <b>משכני</b> לעתיד לבוא כמו שנאמר <small>(עמוס ט, יא)</small> אָקִים אֶת סֻכַּת דָּוִיד הַנֹּפֶלֶת וכו', וזהו <b>נזכירה דודיך מיין</b>, נגד היין שאמרה לעיל כי טובים דודיך מיין, שנזכיר אז אותו האהבה כִּי עַיִן בְּעַיִן יִרְאוּ בְּשׁוּב וכו' <small>(ישעיה נב, ח)</small>, כמו שהיה קודם שאמרנו <small>(שמות כ, טז)</small> דַּבֵּר אַתָּה עִמָּנוּ וְנִשְׁמָעָה וכו'.
ונגד העלמות אמרה <b>מישרים אהבוך</b>. כמו שנאמר <small>(ישעיה נו, ו)</small> וּבְנֵי הַנֵּכָר הַנִּלְוִים עַל ה' לְשָׁרְתוֹ וּלְאַהֲבָה אֶת שֵׁם ה' לִהְיוֹת לוֹ לַעֲבָדִים. ולמעלה קרא אותם בשם 'עלמות' וכאן 'מישרים', כי בפעם הראשון היה ערב רב, ואמרו <small>(יבמות מז, ב)</small> קשים גרים לישראל, וכאן לא ישארו כי אם 'מישרים' בשפה ברורה. דבר אחר, <b>משכני.</b> פירוש משכני היא בעת לכתם במדבר, כמו שנאמר <small>(ירמיה ב, ב)</small> לֶכְתֵּךְ אַחֲרַי בַּמִּדְבָּר. <b>אחריך נרוצה.</b> בעת שהלכו בירדן, כמו שנאמר <small>(יהושע יד, י)</small> וַיְמַהֲרוּ הָעָם וַיַּעֲבֹרוּ.
<b>הביאני המלך חדריו.</b> הוא מועד ביאתן לארץ ישראל. וענין חדריו הם חדרי התורה, כי עיקר התורה הוא בארץ ישראל, כמו שנאמר <small>(איכה ב, ט)</small> מַלְכָּהּ וְשָׂרֶיהָ. <b>נגילה ונשמחה בך.</b> הוא בנין בהמ"ק ראשון שהשכינה היתה שורה. <b>נזכירה דדיך מיין.</b> הוא בנין בהמ"ק שני שלא חזרה השכינה, אלא נזכירה דדיך. <b>מישרים אהבוך.</b> הוא לעתיד לבוא שיטו שכם אחד לעבדך והיו הרכסים למישור.
דבר אחר, <b>משכני.</b> נגד קיבוץ גלויות. <b>הביאני.</b> נגד בית המקדש, כמו שנאמר <small>(תהלים קמז, ב)</small> בּוֹנֵה יְרוּשָׁלִַם. <b>נגילה ונשמחה בך.</b> נגד גילוי שכינה, כמו שנאמר <small>(ישעיה ל, כ)</small> וְהָיוּ עֵינֶיךָ רֹאוֹת אֶת מוֹרֶיךָ, וכמו שאמרו סוף תענית, עתיד הקב״ה לעשות מחול. <b>נזכירה דדיך מיין.</b> נגד ביאור התורה לעתיד מפה אל פה, כמו שנאמר <small>(ישעיה יא, ט)</small> כִּי מָלְאָה הָאָרֶץ דֵּעָה. <b>מישרים אהבוך.</b> כמו שנאמר <small>(צפניה ג, ט)</small> כִּי מָלְאָה הָאָרֶץ דֵּעָה. וד' פסוקים אלו הם נגד ד' זמנים שהיו לישראל. הראשון נגד יציאת מצרים, שבאותו לילה שרו שירה כמו שנאמר <small>(ישעיה ל, כט)</small> הַשִּׁיר יִהְיֶה לָכֶם כְּלֵיל הִתְקַדֶּשׁ חָג. ופסוק שני נגד מתן תורה כנ״ל. ופסוק השלישי הוא נגד בנין המשכן שהקריבו שבעים פרים נגד העכומ״ז כנ״ל. ופסוק רביעי הוא נגד ביאת הארץ שאז נשלם הכל. וגם הם נגד ארבעה רגלים. האחד נגד פסח שאמרו שירה. והב' נגד שבועות שהוא מתן תורה.
והג' הוא נגד סוכות שהוא זכר להיקף ענני כבוד שהיה תלוי בבנין המשכן כידוע. ובזה יתורץ מה שהקשו למה אנחנו עושים סוכות בתשרי, כיון שהוא נגד היקף ענני כבוד היה ראוי לעשות בניסן, כי בניסן היה תחילת היקף העננים. אבל נראה, לפי שכשעשו את העגל נסתלקו העננים ואז לא חזרו עד שהתחילו לעשות המשכן, ומשה ירד ביום הכפורים, ובמחרת יו"כ וַיַּקְהֵל מֹשֶׁה וצוה על מלאכת המשכן, וזה היה בי״א תשרי, וכתיב <small>(שמות לו, ג)</small> וְהֵם הֵבִיאוּ אֵלָיו עוֹד נְדָבָה בַּבֹּקֶר בַּבֹּקֶר, שני ימים, הרי י״ג בתשרי, ובי״ד בתשרי נטלו כל חכם לב ממשה את הזהב במנין ומשקל, ובט״ו התחילו לעשות, ואז חזרו ענני כבוד, ולכך אנו עושין סוכות בט״ו בתשרי.
והד' משכני אחריך הוא נגד שמיני עצרת שהוא לישראל לבדו. והם נגד הד' חושים. 'שיר השירים' הוא נגד דיבור. 'ישקני' הוא נגד שמיעה. 'לריח' הוא נגד ריח. 'משכני אחריך' הוא ראיה.
<h3>ה.</h3>
<b>שחורה אני ונאוה.</b> אומרת לבנות ירושלים שהם י"ב, ג' לכל צד, לפי שמדמה את המלכות לירושלים שהיא מטרפול[י]ן קורא גם כן לעלמות בנות ירושלים. <b>שחורה אני ונאוה כו'.</b> על דרך שאמרו רז״ל שחורה אני במראה ונאוה אני בחיתוך אברים. מפני שיש באדם יפה תואר ויפה מראה, יפה מראה הוא הגוון הוא זך צח ואדום, ויפה תואר הוא החיתוך אברים כמדתן, לשון וּבַמְּחוּגָה יְתָאֳרֵהוּ <small>(ישעיה מד, יג)</small>. וזהו שאמרו שחורה אני במראה, ונאוה אני בחיתוך אברים שהאברים נאים במדתן. <b>כאהלי קדר.</b> אע״פ שאני שחורה כאהלי קדר שהם שוכנים בחוץ והם שחורים מן השמש, אבל באברים אני נאה. <b>כיריעות שלמה.</b> אשר הם בבית שלמה, הם הטובים והנאים שבעולם.
והנמשל מובן הוא, על דרך שאמרו רז״ל <small>(מכות כג, ב)</small> דרש ר' שמלאי תרי״ג מצות נאמרו למשה. רמ״ח מצות עשה נגד אבריו של אדם, ושס״ה לא תעשה נגד ימות החמה. והנה הרמ״ח מצות עשה אנו מקיימין כמו אבותינו הקדמונים, אך הכוונה שהוא המראה אין לנו. וזהו שאמר <b>שחורה אני</b> מכוונה הפנימיות שהוא זיו קלסתר פנים, אבל <b>ונאוה</b> אני בחיתוך האברים, מחמת קיום הרמ״ח מצות עשה שהאברים נאים כמידתן. ואף גם בזאת הכוונה הפנימיות שאמרתי שחורה אני כאהלי קדר מבחוץ שאין לה זיו, אבל עכ"פ אעפ״כ כיריעות שלמה אני, מבפנים לבי לשמים. והנמשל הוא, מפני שבמצות יש שני חלקים המעשה והפנימיות, ואמר אע״פ שאני שחורה בפנימיות של מצוה אבל אני נאוה במעשה המצוה וכנ״ל. <b>כאהלי קדר.</b> פירוש, מפני שהנהגת האדם וההכרחי לו הם שני דברים, שהם מדות שבין אדם למקום, ומדות שבין אדם לחברו. ומה שבין אדם למקום הוא מבפנים, ובין אדם לחברו הוא בחוץ.
וזהו שאמרו בגמרא <small>(שבת קיד, א)</small> איזהו תלמיד חכם היודע להפוך חלוקו כדרכו. והענין, כי המדות הן מבחוץ, והם כמו לבוש להמצות, והם עיקר התורה, כמו שאמרו <small>(זוהר בראשית כז, ב)</small> כל הכועס כאילו עובד עבודה זרה, וכל המתגאה וכו', <small>(סוטה ד, ב)</small>, והם אינם כתובים בתורה מפני שהם כללי התורה, וכמו שכתבתי במגילת אסתר <small>(י, ג)</small> עיי"ש. והרוצה לכבוש איזה מדה פחותה ההכרחי להטות עצמו אל קצה ההפכי, כמו מכעס מצטרך אל החמלה, ומגאוה אל הענוה, ואחר כך יבוא אל הדרך הממוצע, וזהו שאמרו איזהו תלמיד חכם היודע להפוך חלוקו שהן מדותיו, כמו שנאמר <small>(ויקרא ו, ג)</small> וְלָבַשׁ מִדּוֹ בַד, ואמרו <small>(ספרא שם)</small> 'מדו' כמדתו. ויעמיד אותו כדרכו כמו שצריך להיות, והיינו בדרך הממוצע. וזהו שאמר כאהלי קדר, פירוש, אע״פ שבמדות שבין אדם לחברו שנראה אני כאהלי קדר, אעפ״כ כיריעות שלמה, במדות שהן מלגאו.
<h3>ו.</h3>
<b>אל תראני וכו'.</b> פירוש, אל תראוני שאני שחור מאד. והן שתי תיבות שחר חרת, כי חרת הוא השחור שבכולם כמו שאמרו רז״ל פרק ב' דנדה <small>(כ, א)</small>. <b>ששזפתני השמש.</b> אינני כן מיום הולדי אך השמש זפתני, ואף על פי שאני שחור מעולה אנכי מכם, שאתם כן מיום הלידה, כמו שאמרו במדרש <small>(שיה"ש רבה א, ו ג)</small> משל למלכה וכושית שהלכו בדרך והכה השמש על פני מלכה, אמרה הכושית עתה אלי תשוב המלוכה ויגרש אותך המלך, אמרה לה המלכה שוטה שבעולם, אני שחורה מן השמש לפי שעה, יגרש אותי ויקח אותך השחורה מן הבטן.
<b>בני אמי נחרו בי.</b> פירוש, על ידם אני שחורה, כי <b>שמני נטרה את הכרמים וכו'.</b> אם הייתי נוטר את כרמי שסמוך לביתי הייתי יושב בביתי ולא היה השמש זפתני, אפס עכשיו שאני נוטר כרמיהם הוכרחתי להרחיק נדוד מבית ולישב בחוץ, ולכן שזפתני השמש עד שאני שחורה. והנמשל, כי רז״ל הסכימו <small>(מגילה טז, א)</small> שאין מזל לישראל ואם הם עושים רצונו של מקום עולים עד לשמים, וכשהם יורדין יורדין עד לעפר. והטעם לזה, כי ידוע שנפשות של ישראל מן הארץ, כמו שאמרו <small>(הקדמת הזהר יג, א)</small> וַתּוֹצֵא הָאָרֶץ וכו'. והארץ לית לה מגרמה כלום עד שנותנין לה מן השמים וגם כשזורעים, לכן אין להם לישראל כלום רק על ידי מעשה, אבל האומות שנפשותם מן השמים אינם צריכים למעשים. ולכן הכוכבים ומזלות מתנגדים לנו, שעל פי המזל אברהם אינו מוליד, עד שהגביהו למעלה מן המזלות ואמר לו צא מאצטגנינות שלך <small>(שבת קנו, א)</small>. ולכן כשהם עולין הם עולין עד למעלה מן הרקיע כמו שכתוב <small>(בראשית טו, ה)</small> הַבֶּט, ואין הבטה אלא מלמעלה למטה, וכשהן יורדין וכו', שאין להם חלק במזלות.
וזהו שאמר אף <b>שאני שחרחרת</b> הוא מחמת <b>ששזפתני השמש</b>, שהביט בי השמש. כי כשהלכתי במישרים הייתי למעלה מן השמים וכוכביהם, אבל עכשיו הוא להיפוך, ולכן שחורה אני. ואף זאת, <b>בני אמי נחרו בי.</b> ונקראו בני אמי מצד הגוף הבא מן הארץ, והארץ נקראה 'אם', כמו שנאמר <small>(איוב א, כא)</small> עָרֹם יצתי יָצָאתִי מִבֶּטֶן אִמִּי וְעָרֹם אָשׁוּב שָׁמָּה, להארץ. ואם הייתי נוטר כרמי היה הבית המקדש קיים והייתי אצל ביתי, והיה מסכך ומגין עלי מן השמש, שהייתי למעלה מן המזלות, אבל עכשיו בעניו וַיְגַל אֵת מָסַךְ יְהוּדָה <small>(ישעיה כב, ח)</small> גלי מאי דכסי, וזה גורם שבא עלי השמש ונחרו בני אמי, שהם אחים בני אם אחת מהגופים וכנ״ל, אבל לא בני אב אחד כידוע בסוד יַעֲקֹב חֶבֶל נַחֲלָתוֹ.
<h3>ז.</h3>
<b>הגידה לי.</b> אמרה כנסת ישראל להקב״ה, כל זמן שאתה היית רועי לא חסרתי כלום, ועכשיו שנסתרת ממני צריך אני לרעות עצמי ואין אני יודע המקום, לכן <b>הגידה לי שאהבה נפשי.</b> פירוש, דבר שנפשי אוהבת, והוא <b>איכה תרעה</b>, ו<b>איכה תרביץ בצהרים</b> אחר המרעה, בשעה שאין יכולין לרעות. <b>שלמה אהיה כעטיה.</b> פירוש, מעופף ועובר ממקום למקום, כמו <small>(שמואל א יד, לב)</small> וַיַּעַט אֶל הַשָּׁלָל, וגם בלא עטיפה ולבוש לבקש מנוחה, ואינני מוצא. <b>על עדרי חבריך.</b> פירוש בין אותן שהיו רועים עמך. ונקראים 'חבריך' על שם מי שיש לו השתוות עם זולתו באיזה דבר נקרא חבר באותו דבר.
והנמשל הוא, שכנסת ישראל אומרין עכשיו בגלות היכן הייתה מרעה עמך בישובן, וגם היאך היית מרביצן. פירוש, כי בזמן שבית המקדש קיים היה לנו שני דברים, מזון ודירה, על ידי בית המקדש, כי ממנו ישקו כל העדרים, ומקום מנוחה היא ארץ ישראל. כי הרועה בטוב צריך לשני דברים, לרעות הצאן במרעה טוב ודשן, ולהרביצם בנאות דשא. וזה היה לנו על ידי התורה הנקראה 'לחם', לְכוּ לַחֲמוּ בְלַחֲמִי <small>(משלי ט, ה)</small>, היה לנו מזון. ועל ידי המצות היה לנו מקום בארץ ישראל, כמו שנאמר <small>(תהלים קה, מד מה)</small> וַיִּתֵּן לָהֶם אַרְצוֹת גּוֹיִם וכו' בַּעֲבוּר יִשְׁמְרוּ חֻקָּיו וְתוֹרֹתָיו יִנְצֹרוּ. ועתה בעוונותינו הרבים אין לנו 'שארה', פירוש מזון, ולא 'עונתה', פירוש דירה, כמו שאמרו רז״ל <small>(ברכות ג, א)</small> בת קול יוצאת מהר חורב וכו' ואומרת אוי שהחרבתי את ביתי והגליתי את בני, זו הדירה. 'אוי להם לבנים שגלו משולחן' וכו', זו היא המזון. ולכן שאלתי <b>הגידה לי איכה תרעה</b>, פירוש, היאך זנת אותם ואיכה הרבצת אותם לבטח על אדמתם, כדי שאדע גם כן איך לי להיות ניזונת ונרבצת בגלות.
<b>שלמה אהיה כעטיה.</b> מלשון 'עַיִט'. פירוש, שאין אנו מוצאים מנוח לכף רגלינו מפריחות ממקום למקום, מבבל למדי וממדי ליון וכו'. <b>על עדרי חבריך.</b> ונקראים חברים כביכול להקב״ה, שכל אחד מפרנס אומתו, כמו שנאמר <small>(דברים ד, יט)</small> אֲשֶׁר חָלַק אֹתָם וכו', ונקראו חברים בדבר הנהגה. ומשיב להם הקב״ה:
<h3>ח.</h3>
<b>אם לא תדעי לך וגו'.</b> שאף שאמרת שחורה אני, אף על פי כן <b>היפה בנשים.</b> כי יפה את נגד כל הנשים. <b>צאי לך בעקבי הצאן.</b> צאי ולמדי בדרכי אבותיך והלכת בדרכיהם ובמעשיהם. ועל לימוד התורה <b>ורעי את גדיותיך.</b> פירוש, תינוקות של בית רבן שאין להם אלא תורה, שגם הקטנים צריכין הרגל בתורה, דדרשינן מַה טֹּבוּ אֹהָלֶיךָ יַעֲקֹב וכו' <small>(במדבר כד, ה)</small>, ואמרו בגמרא <small>(סנהדרין קה, ב)</small> אלו בתי כנסיות ובתי מדרשות שבבבל. <b>על משכנות הרעים.</b> הם בתי כנסיות ומדרשות שבגלות, כמה דאת אמרת <small>(יחזקאל יא, טז)</small> וָאֱהִי לָהֶם לְמִקְדָּשׁ מְעַט, פירוש, וְהָיָה כְּאַלֻּף בִּיהוּדָה כו' <small>(זכריה ט, ז)</small>, ורצה לומר, אפילו במשכנות שהם בגלות של רועים, כי אהיה להם גם כן רועה ומנוחה, כי כשהקול קול יעקב כו'.
או <b>איכה תרעה</b> הוא על פשטי התורה, כמו שנאמר <small>(משלי ט, ה)</small> לְכוּ לַחֲמוּ בְלַחֲמִי. <b>איכה תרביץ.</b> הוא על מצות וחוקים שבעבורם יקומו בגלות, כמו שנאמר <small>(תהלים קה, מה)</small> בַּעֲבוּר יִשְׁמְרוּ חֻקָּיו וכו'. <b>שלמה אהיה כעטיה.</b> פירוש, בלא עטיפה דלבוש, שהן המדות. לכן השיבה <b>צאי לך בעקבי הצאן.</b> שהייתי רועה, ותלך על אותו הדרך עד שתבוא למקום מרעה, ותרעה את גדיותיך בתוך משכנות הרועים. והנמשל הוא באה לתשובה, אשר אמרת שנעלם ממך מדות התורה והמצות איך לעשותן. <b>צאי לך בעקבי הצאן</b> שתלך בדרך הקדושים אשר בארץ המה שהיו לפניך, ולא תזוז מן הדרך אשר הלכו בה הראשונים, דהיינו בסוף של ראשונים, וזהו בעקבי הצאן. <b>ורעי את גדיותיך,</b> היינו הקטנים. זה תשובה על שאלתך איכה תרעה, איעצך שתרעה הקטנים שלך <b>על משכנות</b>, פירוש, בתוך בתי מדרשות שאצל <b>הרועים</b>, דהיינו בחוץ לארץ שהם תחת השרים. כי כאשר תרגיל הקטנים בתוך בתי מדרשות ירגילו עצמן לתורה. כמו שאמרו על ר' יהושע אשרי יולדתו <small>(אבות ב, ח)</small>, כי תיכף כשעיברה אמו לא זזה מבית המדרש כדי שישמע תמיד דברי תורה <small>(ירושלמי יבמות פ"א ה"ו)</small>. ואף בחוץ לארץ, כי עתידין בתי מדרשות שבחוץ לארץ להיות נקבעין בארץ ישראל <small>(מגילה כט, א)</small>, וכאשר עסקינן תמיד בבתי מדרשות שבחוץ לארץ אזי הם דומין כאילו הם בארץ ישראל, אף שהם בחוץ לארץ בתוך השרים, ולכן אמר רבי יוחנן <small>(ברכות ח, א)</small> היינו דאהני להו וכו', וזה יגרום לכם שתתקיימו תחת האומות והשרים.
<h3>ט.</h3>
<b>לססתי ברכבי פרעה.</b> פירוש, לסוסתי הוא סוס נקיבה, והיו״ד נוסף, כמו <small>(תהלים קכג, א)</small> הַיֹּשְׁבִי בַּשָּׁמָיִם וכו'. והוא, כי מוצא הסוסים המעולים והיפים הם יוצאים ממצרים, כמו שנאמר <small>(מלכים א י, כט)</small> וַתֵּצֵא מֶרְכָּבָה מִמִּצְרַיִם, ובפרט אצל המלך הוא המובחר. ואמר סוס נקבה, כי סוס זכר הורג במלחמה, ואוסרין סוס נקבה ברכבן ומקשטין אותה. וכמו שסוס פרעה הוא המובחר ומקושט על אופן היותר נאה יותר מכולם, כן <b>דמיתיך</b> אני <b>רעיתי</b> שקשטתיך בתכשיטים נאים יותר מכל העכו"ם. ואמר רעיתי, פירוש, שאתה רעי מכבר מימות האבות אברהם יצחק ויעקב. ועכשיו חושב הקישוטין ועדיים שקישט אותה. וזהו:
<h3>י.</h3>
<b>נאוו לחייך בתורים.</b> פירוש <b>תורים</b> הוא תכשיט העשוי כראש תור בעלי שלש קרניים. <b>חרוזים.</b> הוא תכשיט הממולא מאבנים ומרגליות נפרדים ומחובר ומקובץ יחד מחתיכות קטנים. ועל הפנים נושאים תכשיט מקשה אחד, ועל הצואר נושאים חרוזים, כמו שנאמר <small>(משלי א, ט)</small> כִּי לִוְיַת חֵן הֵם לְרֹאשֶׁךָ וַעֲנָקִים לְגַרְגְּרֹתֶיךָ. ביאורו, מפני שהקב״ה נתן לנו תורה ומצות, והגיון התורה מיוחד לאברי הראש, האזניים לשמוע, והעיניים לראות אותיות מחכימות, והפה לדבר בו. וקיום המצות תלוי באברי הגוף בידיים ורגלים ושאר אברים, כל אחד עשייתו בפני עצמו כי אינם דומין זה לזה, כמו פסח סוכה ציצית, מה שאין כן הגיון התורה יכול ללמוד כולן בבת אחת ובזמן אחד.
וז"ש כי לוית חן הם לראשך, תכשיט העשוי מעצם אחד ומחובר ונלוה מאבנים טובים הרבה, אפס הם מחוברים ומקשה אחת על ראשך, וזה חלק הגיון התורה בראש. וענקים לגרגרותיך, פירוש, המרגליות הנפרדים על חרוז אחד, וכל חרוז נפרד מזולתו, זו היא חלק קיום המצות בהגוף, ובאברים נפרדים ובעיתים שונות. ועיקר הגוף הוא הצואר, כמו שנאמר <small>(בראשית כז, מ)</small> עול בצוארי, כי על הצואר נשענים לישא עולו.
וענין השני תכשיטין הנ״ל הם תורים וחרוזים שנושאים על הראש ועל הצואר הוא, זה שנושאת על הראש משום מעלתה שהיא בעלת שכל, ועל הצואר שהוא תחילת הגוף מקושטת לפי מעשיה שעושה בגוף. ולכן אשת רבי עקיבא עשה לה רבי עקיבא על צוארה ירושלים דדהבא וקינאה אותה אשת רבן גמליאל, והשיב לה שלא עשית מעשים כמותה <small>(ירושלמי שבת פ"ו ה"א)</small>. ולכן תכשיט הראש הוא מקשה אחת נגד השכל שהוא אחד, אבל תכשיט הצואר עשוי מחתיכות חתיכות, כי יש כמה מיני מעשים, ומה שנוהג היום אינו נוהג מחר, לכן עשויים חתיכות חתיכות, כמו שנאמר כי לוית חן וכו', רצה לומר רביד, אבל ענקים וכו'.
והנמשל מובן, שאמר לה הקב״ה לססתי וכו', שמקשט אותה יותר מכל הסוסים, כדרך פרעה מלך מצרים שכל כסף וזהב מכל הארצות נלקט לבית פרעה, כמו שנאמר <small>(בראשית מז, יד)</small> וַיְלַקֵּט יוֹסֵף וכו', כן קשטתיך יותר מכל המרכבה שלי, הם המלאכים שביקשו תנה הודך על השמים <small>(שבת פח, ב)</small>. וזהו שאמר <b>נאוו לחייך</b>, שהם בראש, בתורים, והוא נגד שתי תורות שהם משולשין, כמו שאמר <small>(שם)</small> אורייתא תליתאה. תורה שבכתב תורה נביאים כתובים. ותורה שבע"פ הוא משנה וברייתא וגמרא. וכל אחד היה חיבור לאחד מראשו ועד סופו כמו תכשיט הלחיים. <b>צוארך בחרוזים</b>, קשטתיך בתכשיטין קטנים, כי המצות הם אברים וגוף התורה, וגם מפוזרים, אף שכל התורה הוא חיבור אחד כנ״ל.
<h3>יא.</h3>
<b>תורי זהב וכו'.</b> אמר כי השני תורים <b>נעשה לך עם נקודות הכסף</b>. רצה לומר, כי שורש כל המצות תלויים בנקודות, יֹאכַל יֵאָכֵל <small>(פסחים כא, ב)</small> חָלב חֵלב <small>(סנהדרין ד, ב)</small> וכן כולם. וכל דבר הדבור על אופניו הם כמו תַּפּוּחֵי זָהָב בְּמַשְׂכִּיּוֹת כָּסֶף, שאין הזהב נראה כי אם לדקי הראות, כן אין הנקודות נראות אלא לדקי הראות.
<h3>יב.</h3>
<b>עד שהמלך במסבו.</b> עכשיו מספרת המלכה שקרה לה עם המלך בעת שבא המלך אצלה וישב במסבו, כי כן המנהג בעת בא המלך אל מקום אחד במקרה עושים לו כבוד גדול במסיבה גדולה. וכה אמרה תיכף כשבא המלך, <b>נרדי.</b> בשמי שנתבשמתי <b>נתן את ריחו</b> אל המלך, והריח המלך את ריחו וערב לו.
<h3>יג.</h3>
<b>צרור המר דודי לי כו'.</b> ואחר כך נדבק אלי בצרור שנתבשם בין שדי והבושם נקשר בגופו. כן הוא דודי <b>בין שדי ילין</b>, כמו הבושם, אבל לא בקביעות.
<h3>יד.</h3>
<b>אשכול הכפר.</b> אחר כך היה <b>דודי לי</b> כמו אשכול הכפר הגדל בכרמי <b>בכרם עין גדי</b>, הגדל תמיד בקביעות, כן הוא דודי לי קבע דירתו. וחשב מור ונרד ואשכול, כי חלקי אילן הם שלש, אילן הוא הגוף, והשורש, והענף עם הפרי. 'נרד' הוא שורש אילן המריח, ו'מור' הוא גוף האילן, וה'אשכול' הוא ענף האילן עם הפרי. והם לעומת שלשת חלקי עולם שמים וארץ ואויר.
והכוונה של הג' פסוקים הוא על דרך שאמרו רז״ל <small>(בראשית רבה יט, ז)</small> שקודם חטא אדם הראשון היה שכינת עוזו מלא כל העולם כולו מסוף העולם ועד סופו, ולאחר שקלקלו דור אנוש ודור המבול נסתלקה השכינה ועלתה וישבה עד למעלה משבעה רקיעים. עד שבא אברהם אבינו ע״ה והורידה עד הששי, וכן יצחק ויעקב ולוי וקהת ועמרם, ומשה הורידה לארץ. כמו שאמרו במדרש שיר השירים על פסוק באתי לגני <small>(שיה"ש רבה ה, א)</small> חטא אדם הראשון נסתלקה השכינה לרקיע הראשון, חטא קין נסתלקה להשני, חטא אנוש נסתלקה להשלישי, דור המבול נסתלקה להרביעי כו', חטאו אנשי סדום נסתלקה לרקיע הששי, חטאו ארץ מצרים בימי אברהם נסתלקה לרקיע השביעי. וכנגדן עמדו צדיקים שבעה והורידוה לארץ רבה אברהם הורידה משביעי לששי, עמד יצחק והורידה לחמישי, יעקב לרביעי לוי לשלישי קהת לשני עמרם לראשון משה לארץ, הדא הוא דכתיב <small>(תהלים לז, כט)</small> צַדִּיקִים יִירְשׁוּ אָרֶץ וְיִשְׁכְּנוּ לָעַד עָלֶיהָ. ולכן היה מעלת משה גבוה מכולם, שעל ידו נתגלה לארץ שלשה פעמים אחד בהר סיני, שני במשכן, שלישי כשנכנסו לארץ.
וזהו אומרו <b>עד שהמלך במסבו</b>, כאשר ירר על הר סיני הציע השמים על הר סיני, וזהו שאמרו רז״ל <small>(מכילתא שמות יט, כ)</small> כתוב אחד אומר וַיֵּרֶד ה' עַל הַר סִינַי וכתוב אחד אומר מִן הַשָּׁמַיִם דִּבַּרְתִּי, מלמד שהרכין הקב״ה את השמים על הר סיני וירד. תיכף <b>נרדי נתן ריחו</b>, שאמרו נעשה ונשמע, נעשה את המצוות ונשמע את התורה. והתורה הוא חמשה ספרים והששי הוא הכולל, דהיינו מעשה בראשית הוא ספר בפני עצמו כמו שאמרו בזוהר <small>(משפטים קיט, ב)</small>. וזהו שכתוב נרדי נתן ריחו, הנרד שלי, רצה לומר רמ״ח מצות עשה וששה ספרים הנ״ל שהם בגימטריא נר״ד, נתן ריחו.
<b>צרור המור דודי לי</b>. אחר כך כשעשו המשכן ירדה השכינה לאויר העולם, כי במתן תורה היתה על השמים שהציע על הר סיני ובמשכן ירדה ושכנה בין בדי הארון שהיה דומין לדדי אשה, וזה בין שדי ילין. <b>אשכול הכופר כו'</b> הוא בביאתן לארץ ישראל. ו<b>עין גדי</b> הוא תחילת ארץ ישראל, כמו שכתוב ביהושע <small>(טו, סב)</small> שעין גדי הוא בגבול יהודה אצל הירדן ממש, ושם היה דודי קבוע אצלי כמו אשכול הכופר הגדל שם בקביעות, כי תיכף כשנכנסו לארץ ישראל ירדה שכינה לארץ ממש מהאויר ונקרא <small>(שם ג, יא)</small> אֲדוֹן כָּל הָאָרֶץ.
<h3>טו.</h3>
<b>הנך יפה.</b> אומר לה יפה ב' פעמים, ע״ד שאמרה כנסת ישראל שחורה אני במעשי ונאוה אני במעשה אבותי, משיבה <b>הנך יפה</b> רעיתי מצד האבות, שהם רעים ואהובים למקום. ו<b>הנך יפה</b> מעצמך.
<b>עיניך יונים.</b> פירוש, שבעינים כשאינם שוים, היינו אחת גדולה ואחת קטנה או אחת למעלה ואחת למטה או שאר שינוי קצת נקרא מום, וכמו שאמרו <small>(תענית כד, א)</small> כל כלה שעיניה יפות אין כל גופה צריך בדיקה. ועיניך דומים אחת אל אחת כמו היונים שאוחזות בבן זוגה ואינם הולכים קודם אחת לחברתה רק הולכים בשוה. כן הוא הנמשל, כאשר אמרו נעשה ונשמע היו שוין כוונת העשיה והשמיעה, כי יש נאה דורש ואין נאה מקיים או להיפך, או שחכמתו מרובה ממעשיו כו', ועיניך הם כיונים לחכמה וליראה, כי חכמה בלא יראה בטלה ואינה מתקיימת וכן יראה בלא חכמה גם כן, וצריך להיות שניהם שוין. וקורא 'עינים' כמו שנאמר <small>(זכריה ט, א)</small> כִּי לַה' עֵין אָדָם כו', וכמו שנאמר <small>(תהלים כה, טו)</small> עֵינַי תָּמִיד אֶל ה', וכמו שאמרו <small>(ירושלמי ברכות א, ה)</small> אם אתה נותן כו' אנא ידעי כו'.
<h3>טז.</h3>
<b>הנך יפה דודי כו'.</b> אומרת שאתה יפה ונעים, כי יש שתי מעלות באדם שהוא יפה, ואם אין לבו טוב לעבור על מדותיו אינו מעלה, רק אם הוא נעים בודאי הוא מעלה גדולה, ויש אדם שהוא טוב רואי אפס אינו נעים מחמת קולו שהוא עב או בסיבת כעסו, אבל אתה <b>הנך יפה</b>, היינו צח ואדום שהוא גוון המובחר, <b>אף נעים</b>.
<b>אף ערשנו.</b> שהוא מקום החיבור, פרוסה ומרווחת כעץ שהוא רענן רחב מאד ויכולין רבים לישב תחתיו. והענין, כמו שנאמר דודי צח ואדום, ורצה לומר שהוא טוב לצדיקים, וזהו צח. ואדום, שהוא משלם לרשעים כפעלם, וזה מעלה גדולה, כי אף באדם אם הוא אינו מרגיש ואין לו כעס כלל אינו מעלה כידוע, כמו שנאמר <small>(תהלים קמט, ז)</small> לַעֲשׂוֹת נְקָמָה וכו' הָדָר הוּא וכו'. וכן אומר כאן <b>הנך יפה</b>, רצה לומר שהוא צח ואדום, רצה לומר שאתה מתנהג במדת הרחמים ובמדת הדין.
ואמרה <b>אף נעים</b>, שאף שהיא מעלה גדולה כנ״ל אינו שווה לאדם, שאֵין צַדִּיק בָּאָרֶץ כו' ואז יענש. וכן אמרה אף נעים, שאנו יכולים להתקיים עמך, ואף שאנו מורדים ופושעים נגדך אתה מקבלנו בתשובה. ואמרה <b>אף ערשנו וכו'</b>, רצה לומר, כי עתה אף שהקב״ה מקבלו בתשובה, עון עצמו אינו נמחק. וזאת היתה מעלה גדולה בבנין הבית מכח הקרבנות שלא נשאר רושם כלל מהעונות. וז"שה <b>אף ערשנו רעננה</b> קאי על בית המקדש, כמו שאמרו <small>(אבות ה, ה)</small> לא היה אדם אומר צר לי המקום שאלין בירושלים, וזה מקום התחברות עמך היה מרווח מאד.
<h3>יז.</h3>
<b>קורות בתינו ארזים וכו'.</b> שתקרת הבית העשוי לצל מזרם וממטר הוא משני דברים שונים. האחד, הם הקורות העבים שעליהם מצ<small>(י)</small>פים הנסרים, והם מעטים במספר. והשני, הם הנסרים הדקים שהם המרובין במספר, לפי ההכרח לחפות הבית. ואמר <b>קורות</b>, הם ארזים חזקים שהם עיקר הבית, לכן הם חזקים כארזים שיוכלו להתקיים בגובהם. ו<b>רהיטנו</b>, הם הנסרים מה שעל הקורות המכסים כל הבית, וזו היא מעלתן, אבל אינם חזקים כמו הקורות לכן הם של ברושים הדקים.
ושני פסוקים אלו יתבארו על דרך שתקנו אהבה רבה אהבתנו וכו' חמלה גדולה ויתרה וכו'. פירוש, דתחילה בימי האבות ומועד צאתנו ממצרים היה אהבתך רבה עלינו, ואחר כך כשעשו העגל אמרת אכלה אותם כרגע. ואחר כך חמלת עלינו וסלחת לעוננו, כי החמלה הוא אחר הכעס. ואמר גדולה ויתירה, פירוש, שהשפעת עלינו עוד יותר טובה מבראשונה, שנתת לוחות וצוית לעשות המשכן להיותך שוכן בינינו, שלא היה לנו מקדם. וזה שנאמר מתחילה <b>הנך יפה</b>, קודם העגל הוצאתנו ממצרים וקרבתנו להר סיני, אבל כשעשינו העגל <b>נעים</b> אתה לנו, שמחלת לנו והשפעת לנו רב טוב, שנתת לנו הלוחות. ו<b>אף ערשנו רעננה</b>, עוד זאת שהוספת לנו עשיית המשכן ושכינת עוזך, כמו שנאמר <small>(שמות כה, ח)</small> וְעָשׂוּ לִי מִקְדָּשׁ וְשָׁכַנְתִּי בְּתוֹכָם, פירוש, בתוך ישראל, כמו שאמרו <small>(ברכות ל, א)</small> תל פיות וכו', כי שריית השכינה היתה בתוך לב ישראל, רק שהם צריכים מקום מיוחד להתכנס יחד, ולכן בחר מקום מובחר ארץ ישראל, ששם הוא מוכן להשראת שכינה. ואיך יתייחדו כל הלבבות של כל ישראל ביחד, לכן צוה הקב״ה <small>(שמות כה, ב)</small> וְיִקְחוּ לִי תְּרוּמָה וכו' אֲשֶׁר יִדְּבֶנּוּ לִבּוֹ וכו', וכל אחד התנדב כפי נדבת לבו על המשכן ונתחברו שם הלבבות.
ואהבת ה' צריך שיהיה בשלשה דברים, בכל לבבך ובכל וכו' ובכל וכו'. וב' היו בכלל ישראל, שנתנו תרומה כל אחד נדבת לבו, והם שניים הנ״ל לבבך ומאדך. והשלישי בגוף היה בחכמי לב עושי המלאכה, כמו בצלאל ואהליאב, ועליהם נאמר <small>(שמות לא, ו)</small> וּבְלֵב כָּל חֲכַם לֵב נָתַתִּי חָכְמָה וכו'. והם היו במעלה שלימה יותר מכל ישראל, וכמו שאמרו <small>(ברכות נה, א)</small> יודע היה בצלאל וכו'.
וזה אמרו <b>קורות בתינו</b>, כל העוסקים במלאכת המשכן בגופן ובחכמתן, הם הקורות שעליהם נשען הגג והם עיקר הבנין. והם היו <b>ארזים</b>, כינוי לחכמים גדולים, כמו ארזי הלבנון אדירי התורה. ו<b>רהיטנו</b> הוא שאר העם שהיו עוסקים במאודם וברכושם, שהיו נודבים ממון ושאר הדברים המנויין שם, והם דמיון לרהיטים, לא נחשבו כמעשה עושים בעצמן אך הם רבים, והם חיפו המשכן כולו והם דקים כמעשיהם.
פירוש אחר. <b>קורות בתינו ארזים וכו'.</b> מפני ש<b>ערשנו רעננה</b> נאמר על המשכן, שהוא חיבור וזיווג לכל העולמות. ותועלת האשה לשני דברים <b>א'</b>, לאישות, ו<b>ב'</b>, לראות ולצפות הליכות ביתה הדברים הכרחים לבית. לכן אמר רבי יוסי <small>(שבת קיח, ב)</small> אני לא קראתי לאשתי אשתי, שהוא לשון מגונה המורה על האישות, אלא בית, המורה על השני שהיא עקרת הבית.
וזהו ההבדל עצמו שבין המשכן לבית המקדש, שבית המקדש היה בערך המפרנסת את ביתה ולא היה גלוי הדביקות, מה שאין כן במשכן היה גלוי הדביקות. ולכן נקראו 'בית מקדשות', כמו בית כנ״ל. וההבדל שבין בית ראשון לשני, הראשון דומה לקורות שהוא עיקר הבית, והשני דומה לרהיטים שהם מסככים אפס הם דקים. וכן כתיב <small>(הושע ב, יח)</small> וְלֹא תִקְרְאִי לִי עוֹד בַּעְלִי, לשון בעל הבית, אלא לשון אִישִׁי, שיהיה אישות גלוי לכל כאשר יהיה דבקים בו בהקב״ה, כמו שנאמר <small>(ח, א)</small> אֶמְצָאֲךָ בַחוּץ אֶשָּׁקְךָ גַּם לֹא יָבוּזוּ לִי, מרוב הדביקות.
<h2>פרק ב</h2>
<h3>א.</h3>
<b>אני חבצלת השרון וכו'.</b> פירוש, 'חבצלת' ו'שושנת' ביאורם, שהם עצם אחד, אפס יבדלו לפי מקומות מושבותיהם. אם היא עומדת בשרון, שהוא מקום מיושר ומגולה לעין השמש, אז היא יבשה ותשתנה לירקון, שהיא 'גֶעל' [צהובה] משרב השמש. וכשהיא עומדת בעמקים, ואין מגיע לה השמש, אז היא לחה ומליאה ועומדת במראיתה, וגוונה צח ואדום שזהו עיקר גוונה. וכן כנסת ישראל, כשהיא יבשה משפע אלהים, אז נשתנה מראיתה ונקראת חבצלת השרון, וכשהם מקבלים מן העמקים עמוק עמוק מי ימצאנו, שהם חכמה ובינה, אזי היא מלאה ונקראת שושנה.
ועתה אומרת הנערה <b>אני חבצלת השרו</b>ן, רצה לומר שמפאת עצמי אני היפה שבכל הנערות כ<b>שושנת העמקים</b>, רק קדרותי באה מן השמש כחבצלת השרון. וגם זאת היא מעלה גדולה, שהגופות העבים אינם משחירים כל כך לפני השמש. רק הגופים הזכים והיפים נעשים כתמים על פניהם מן השמש. וכן בהיפוך לענין היופי, שהגופים הזכים כשיתענגו בתענוגים, מקבלים תועלת ביופים בלובן ואודם, ועולה כמין אור על פניהם, מה שאין כן בגופים העבים.
וידוע שכפי ההעדר כן המעלה, ולכן האדם כשנולד נעדר מכל דבר, משכל ודיבור ושאר דברים, מה שאין כן בשארי בעלי חיים שנולדים בלתי העדר ונשארים כן. ולכן חומר היולם וצורת היולם הם המובחרין, ובלעדיהם אין דבר בעולם, מפני שנעדרים מכל ואפילו מד' יסודות. וכן בד' יסודות דומם צומח חי מדבר, מי שיש לו העדר גדול הוא יותר במעלה כידוע. ולכן צריך האדם שיהיה תמיד נעדר, ולכן נקרא תלמיד חכם, וכמו שנאמר <small>(משלי כו, יב)</small> רָאִיתָ אִישׁ חָכָם בְּעֵינָיו תִּקְוָה לִכְסִיל מִמֶּנּוּ.
וזהו שאמרה כנסת ישראל אני חבצלת השרון כשאני עומדת תחת השמש כנ״ל, וכמו שאמרו <small>(מגילה טז, א)</small> כשהן יורדין יורדין עד לעפר. ואני כשושנת העמקים כשיש לי טל ומטר מן השמים, שהיא השפעת ה' יתברך חכמה ובינה. וז"שה בלשון הווה, כאילו אומרת שאני תמיד כחבצלת, אף בעת שאני כשושנת העמקים. וכמו שאמר דוד <small>(תהלים סג, ב)</small> צָמְאָה לְךָ נַפְשִׁי בְּאֶרֶץ וכו', וכמו שאמרו בזוהר <small>(פר' ויחי רכא, א)</small> עד דלא אשתלם נקראת חבצלת כו' כיון דאשתלם ברזא דנשיקין נקראת שושנה, כמו שנאמר שפתותיו שושנים.
<h3>ב.</h3>
<b>כשושנה בין וגו'.</b> פירוש, השושנה שעומדת בין החוחים היא יקרה מאד, מחמת שאין שם אחרת כמותה, וגם יותר משעומדת בין שאר אילני פירות שאז ריח הפירות מבטלין את ריחה ואינה נותנת ריחה, אבל כשהיא עומדת בין החוחים אין מי שיבטל את ריחה וריחה ניכר מאד, ולא כן העומדת בפרדס שעיני הרואות ישוטטו על אילני המאכל ולא יביטו אליה בעינא פקיחא.
ועוד שדימה אותה לשושנה, כי שאר הפירות העומדים בין החוחים והחוחים דוקרים בהם ונעשה בהם נקב או חבורה, אבל שושנה אע״פ שדוקרין בה חוזרת לכמו שהיתה מחמת רכותה שהיא רכה ולא איכפת לה. וזהו שדימה אותה לשושנה. ואמר כן רעיתי בין האומות, כן ישראל לא היו מביטים למצוקות ותלאות, ולא יחושו על זה לסור <small>(מאומנתם)</small> [מאמונתם] קצת.
<h3>ג.</h3>
<b>כתפוח בעצי היער וגו'.</b> אומרת, יש לי ב' מעלות כשאני יושבת תחת צל כנפיו כתפוח בעצי היער. כי יש לו שתי מעלות לישב בצילו יותר משאר אילנות, וליהנות מפריו. וכן הוא הענין בגמרא תענית <small>(ה, ב)</small> משל לאיש אחד שהיה מהלך בדרך והיה עיף ויגע ורעב וצמא, ומצא אילן שפירותיו מתוקים ועליו נאים ומעין עובר תחתיו כו', אף אתה בתורה כו' אם בעושר כו'. כי במשל המעין הוא נגד התורה, כמו שנאמר <small>(ישעיה נה, א)</small> הוֹי כָּל צָמֵא לְכוּ לַמַּיִם. והפירות הם הבנים. והעלין נגד עושר, כמו שאמרו <small>(חולין צב, א)</small> יבעון רחמי אתכליא על עלייא דאלמלא כו', וכמו שאמרו בגמרא בבא מציעא <small>(קיד, ב)</small> הני טרפי דגן עדן, וכן הוא קקיון דיונה <small>(יונה ד, י)</small> שֶׁבִּן לַיְלָה הָיָה כו'. וכן הוא בפסוק <small>(תהלים א, ג)</small> וְהָיָה כְּעֵץ שָׁתוּל עַל פַּלְגֵי מָיִם שהוא נגד התורה, אֲשֶׁר פִּרְיוֹ יִתֵּן בְּעִתּוֹ הוא נגד בנים, וכמו שאמרו רז״ל על פסוק זה <small>(כתובות סב, ב)</small> זה המשמש מסתו מליל שבת לליל שבת, וְעָלֵהוּ לֹא יִבּוֹל נגד עושר כו' כנ״ל, ונשאר רק הברכה שבירך לאילן במשל שיהיה כל צאצאיו כמותו, וז"ש וְכֹל אֲשֶׁר יַעֲשֶׂה יַצְלִיחַ.
וזהו שאמרה כנסת ישראל שיש לי ב' מעלות לישב בצלו, שיש לי מעלה לחסות בצל כנפיו מתחת השמים של מעלה, כמו שנאמר <small>(תחלים צו, ה)</small> כִּי כָּל אֱלֹהֵי הָעַמִּים אֱלִילִים, שאין להם להשפיע כי אם מה שמקבלין, מה שאין כן אני יש לי שתי מעלות. <b>בצלו חמדתי וישבתי.</b> קאי על יציאת מצרים, שחמדתי וישבתי, כי יש שתי מעלות, כשנופל לאדם חלק טוב בלי חימוד לה אינו מעלה, וכן להיפך אם חומד ואינו מגיע גם כן אין טוב, וכמו שנאמר <small>(תהלים טז, ו)</small> חֲבָלִים נָפְלוּ לִי בַּנְּעִמִים אַף נַחֲלָת שָׁפְרָה עָלָי. וכן הוא כאן חמדתי, וישבתי, ופריו מתוק לחכי וכו'.
<b>כתפוח בעצי היער וגו'.</b> פירוש, כי באילן של תפוח צל מועט, והכל בורחין ממנו לישב בצלו, כן דודי היה בין הבנים. פירוש, שהקב״ה רצה ליתן תורה לעכו״ם ולא רצו לקבל וברחו ממנו. ואמרינן בגמרא <small>(שבת פח, ב)</small> אנן דמסגינן בשלמותא כתיב תומת ישרים תנחם, אבל אתון דסגיתון בעלילותא כתיב וסלף בוגדים ישדם.
והענין, כי הדברות היו כתובים בב' לוחות חמשה מול חמשה, דהיינו אנכי ולא יהיה לך כו' בימין ולא תרצח ולא תנאף כו' בשמאל, וכשבא לעובדי כוכבים ומזלות ואמרו מה כתיב בהם, משמע שאם חמורות לא יקבלו, לכן הראה להם מה שכתוב בשמאל תחילה, ולכן ברחו. אבל ישראל לא שאלו, אלא השיבו תיכף נעשה ונשמע, לכך הראה להם מה שכתוב בימין, והתחיל באנכי כמו שנאמר <small>(דברים לג, ב)</small> מִימִינוֹ אֵשׁ דָּת לָמוֹ.
וזהו שכתוב <b>כן דודי בין הבנים</b> שלא רצו לקבל התורה, אבל <b>אני בצלו חמדתי וישבתי</b>, פירוש, שחמדתי מתחילה לישב בצלו, וזכיתי לישב בענני כבוד. ומה שדימה אותה לתפוח, כמו שאמרו בזוהר <small>(פר' נשא קלג, ב)</small> שבתפוח יש שלש גוונים, וכן הוא בהקב״ה, והיינו כמו שכתוב בישעיה <small>(מו, ט)</small> זִכְרוּ רִאשֹׁנוֹת וכו' כִּי אָנֹכִי אֵל וְאֵין עוֹד אֱלֹהִים וְאֶפֶס כָּמוֹנִי וכו'. כי בשלש מכות הראשונות כתיב <small>(שמות ז, יז)</small> בְּזֹאת תֵּדַע כִּי אֲנִי ה', ובשלש אמצעיות כתיב <small>(שם ח, יח)</small> לְמַעַן תֵּדַע כִּי אֲנִי ה' בְּקֶרֶב הָאָרֶץ, ובהראשונה מן הארבע אחרונות כתיב <small>(שם ט, יד)</small> כִּי אֵין כָּמֹנִי. וזהו שאמר <b>כי אנכי אל</b> פירוש למעלה, <b>ואין עוד</b> באויר. <b>ואפס כמוני</b> פירוש בארץ, שאין מי ידמה לו כלל, כמו שנאמר <small>(דברים ד, לט)</small> בַּשָּׁמַיִם מִמַּעַל כו', וזה השלשה גוונים שאמרו, ולכן נמשל לתפוח.
<b>ופריו מתוק לחכי.</b> פירוש, אחר כך כשבאו למרה וְלֹא יָכְלוּ לִשְׁתֹּת מַיִם מִמָּרָה וַיּוֹרֵהוּ ה' עֵץ וַיִּמְתְּקוּ הַמָּיִם, ואמרו <small>(ערכין טו, ב)</small> אין עץ אלא תורה, שנאמר <small>(משלי ג, יח)</small> עֵץ חַיִּים כו', ושם נצטוו על השבת ושארי דינים, וזהו ופריו מתוק לחכי.
<h3>ד.</h3>
<b>הביאני אל בית היין.</b> לעיל אמרה שזכתה לישב בצלו ולאכול מפירותיו, ואין חסר מהמשל הנ״ל כי אם שתיה, ועתה מתהללת בשתיה שהביאני כו'. גם שונאי אינן יכולים לעשות לי מאומה מחמת אימת דגלו. והענין, כי 'בצלו' קאי על יציאת מצרים, ו'פריו' קאי על מתן תורה. <b>הביאני אל בית היין</b> זה המשכן, <b>ודגלו</b> קאי על הדגלים, כמו שאמרו במדרש <small>(במד״ר ב, ג)</small> שהדגלים היתה הגדולה שבאהבות והמפורסם יותר על כל העולם.
וגם יש ע' פנים לתורה שבע"פ, ומ״ט פנים לתורה שבכתב. וזהו שנאמר <small>(תחלים ח, ו)</small> וַתְּחַסְּרֵהוּ מְּ'ע'ַט' מֵאֱלֹהִים, כי לא ניתן למשה רק מ״ט שערי בינה, והמלאכים יודעים כולם, ו'אלהים' קאי על המלאכים, והצירוף של אלהים הוא ק״ך. וזהו שאמר כאן יי"ן ודגל"ו, שבעים ומ״ט. וזכר כאן שלשה דברים, כמו שאמרו <small>(ב"מ פו, ב)</small> בזכות שלש זכו לשלש, בזכות יוקח נא מעט מים כו', בזכות פת לחם זכו למן, בזכות תחת העץ זכו לסוכה כו', וזהו שזכר כאן שלשה דברים צל, אכילה ושתיה. וזהו <b>ודגלו עלי אהבה</b>, שהוסיף לי אהבה.
<b>הביאני אל בית היין ודגלו עלי אהבה.</b> פירוש, הביאני אל היין זה הר סיני, ששם קיבלו את התורה שהיא בשבעים פנים. ודגלו עלי אהבה, פירוש, כשירד הקב״ה על הר סיני ירד עם ארבעת דגליו, והם קולות וברקים ולפידים וההר עשן, כמו שנאמר <small>(שמות כ, טו)</small> וְכָל הָעָם רֹאִים אֶת הַקּוֹלֹת וְאֶת הַלַּפִּידִם וְאֵת קוֹל הַשֹּׁפָר וְאֶת הָהָר עָשֵׁן. ודגל"ו עולה מ״ט, הוא מ״ט פנים שלמעלה.
<h3>ה.</h3>
<b>סמכוני באשישות.</b> כמו שעושין לחולה. והם כוסות מלאות יין ושאר משקין המסעדין את הלב. <b>רפדוני בתפוחים.</b> סבבו את רפידתי בתפוחים, שאחזק את לבי מריחם. <b>כי חולת</b> מחמת <b>אהבה אני</b>. והענין קאי על זמן שנגמר המשכן קודם חנוכתו, וחמדתי אל האהבה שהוא פרטיות מכל התורה, כמו שנאמר <small>(ויקרא א, א)</small> וַיִּקְרָא אֶל מֹשֶׁה וַיְדַבֵּר ה' אֵלָיו מֵאֹהֶל מוֹעֵד. ו'אשישות' ו'תפוחים' הם הקרבנות שהקריבו קודם ירידת השכינה אל אוהל מועד. ו'אשישות' הם הנסכים וריח התפוחים הוא ריח המנחות.
ענין אחר, <b>באשישות</b> הן תרין אשין, כמ"ש <small>(דברים ד, יא)</small> וְהָהָר בֹּעֵר בָּאֵשׁ עַד לֵב הַשָּׁמַיִם. וכתיב <small>(שם ד, יב)</small> וַיְדַבֵּר ה' אֲלֵיכֶם מִתּוֹךְ הָאֵשׁ. וזהו באשישות. <b>רפדוני בתפוחים.</b> זהו חֹשֶׁךְ עָנָן וַעֲרָפֶל כמ"ש בפרשה ואתחנן <small>(שם)</small>, וכמ"ש <small>(תהלים יח, יב)</small> יָשֶׁת חֹשֶׁךְ סִתְרוֹ. <b>כי חולת אהבה אני.</b> פירוש שזכיתי מחמת שהוחליתי מחמת גודל אהבתו עלי לראות אותו, שאמרנו <small>(שיה"ש רבה א, יד)</small> רצונינו לראות את מלכינו.
<h3>ו.</h3>
<b>שמאלו תחת לראשי.</b> פירוש דאמרינן <small>(מכילתא שמות יט, כ)</small> כתוב אחד אומר וַיֵּרֶד ה' עַל הַר סִינַי וכתוב אחד אומר מִן הַשָּׁמַיִם דִּבַּרְתִּי עִמָּכֶם, ומשני שהקול היה מן השמים והדיבור היה יוצא מן הארץ. וכן מפורש בפרשת ואתחנן מִן הַשָּׁמַיִם הִשְׁמִיעֲךָ אֶת קֹלוֹ וכו' וְעַל הָאָרֶץ וכו' וּדְבָרָיו שָׁמַעְתָּ מִתּוֹךְ הָאֵשׁ וכו'. הרי הקול מן השמים והדיבור מן הארץ. ושמים הוא ימין והארץ הוא שמאל, כמ"ש <small>(ישעיה מח, יג)</small> אַף יָדִי יָסְדָה אֶרֶץ וִימִינִי טִפְּחָה שָׁמָיִם. וקול הוא ימין ודיבור הוא שמאל, וזהו <b>שמאלו תחת לראשי</b> שהוא הדיבור מן הארץ, <b>וימינו</b> שהוא הקול <b>תחבקני</b> מן השמים.
<b>שמאלו כו'.</b> ואיזה אהבה אני מתאוה עד שחליתי מחמתה, שיהיה <b>שמאלו תחת לראשי</b>. עוד אני מתאוה, שי<b>מינו תחבקני</b>. והענין קאי על שמונת ימי המילואים, כי בשבעת הימים לא שרתה השכינה עדיין עד יום שמיני שהקריב אהרן בעצמו. וקראו למשה שמאל מדרגיה דלוי, וזה מתחת לראשי, ועדיין לא שרתה השכינה. ואהרן מדרגיה דכהן בימין, וזהו תחבקני. אז הגדילה האהבה מאד, שירדה השכינה וּכְבוֹד ה' מָלֵא אֶת הַמִּשְׁכָּן.
<h3>ז.</h3>
<b>השבעתי אתכם וכו'.</b> אומרת אחר זכירתה את כל הגדולות לרעותיה <b>השבעתי אתכם</b>, שלא תעירו אותי ולא תעוררו את מאהבי אל האהבה, <b>עד שתחפץ</b> מעצמה. כי יהיה לי צער גדול ולמאהבי שיעשה זאת קודם העת.
והענין, כמו שאמרו <small>(כתובות קיא, א)</small> שלשה שבועות השביע הקב״ה שלא יקרבו את הקץ בענותם את ישראל. והנה ב' שני מיני עינויים, <b>א'</b>, שהעינוי גדול, רק שנותנים לו ריוח בין כל עינוי ועינוי. ו<b>ב'</b>, שאין העינוי גדול כל כך, רק שהיא תכופה זה אחר זה. וכמו שנאמר <small>(שמות ו, ט)</small> מִקֹּצֶר רוּחַ וּמֵעֲבֹדָה קָשָׁה, כי תחילה קודם לקיטתן הקש היה העבודה קשה לבדה בְּחֹמֶר וּבִלְבֵנִים וכו', רק היה להם קצת חיות, ואח"כ אף שאין לקיטת תבן מלאכה כבידה, רק קוצר רוח הוא.
ובגלל שני מיני עבודות הנ״ל, כינה אותם <b>בצבאות או באילות השדה</b>. כי ידוע הוא החילוק שבין מרוצת צבי לאיל, כי הצבי קל במרוצה ואינו מתייגע, מה שאין כן האיל שהוא מתייגע. כי האיל קופץ בפעם אחת למרחוק, שרגליו שוות, כמו שנאמר <small>(שמואל ב כב, לד)</small> מְשַׁוֶּה רַגְלַי כָּאַיָּלוֹת. וזהו שאמר <b>השבעתי אתכם וכו' בצבאות</b>, רצה לומר, שאתם מתדמין בענין העינוי לצבאות, שהוא העינוי השני כנ״ל, <b>או באילות השדה</b>, שאתם מתדמין נגד העינוי הראשון הנ״ל.
<b>אם תעירו כו'.</b> ו'אם' הוא לשון שבועה בכל מקום, ו<b>אם תעירו</b> הוא למטה, שיהיו מוכרחין לעשות תשובה, כמו שאמרו <small>(סנהדרין צז, ב)</small> אני מעמיד להם כו' כהמן. ו<b>אם תעוררו</b> הוא למעלה, לבקש שלא ידחקו את הקץ, אלא עד שתחפוץ את האהבה מעצמם, כמו שאמרו במדרש <small>(פרשת בחוקותי)</small> [ילקוט תהלים רמז תרלה] משל למלך שנשבע לזרוק על בנו אבן גדולה, ואחר כך נתחרט, ומפררו לחתיכות קטנות, כדי לקיים השבועה.
<h3>ח.</h3>
<b>קול דודי וכו'.</b> פירוש, שמעתי קול דודי הנה זה בא תיכף, והוא בעת ששלח משה להודיע שבא מהרה. והנה יש ארבעה עולמות, עולם הזה ועולם הבא וימות המשיח ותחיית המתים, כמו שתקנו אנשי כנסת הגדולה אין בערכך בעולם הזה, ואין זולתך לחיי העולם הבא, אפס בלתך לימות המשיח, ואין דומה לך לתחיית המתים. ויציאת מצרים היתה התחלת כל הגאולות, אלו ארבעה עולמות הנ״ל. וכאן רמז אל כל אלו, <b>קול.</b> רמז על תחיית המתים, כמו שנאמר <small>(יחזקאל לז, ז)</small> וַיְהִי קוֹל כְּהִנָּבְאִי וְהִנֵּה רַעַשׁ וַתִּקְרְבוּ עֲצָמוֹת עֶצֶם אֶל עַצְמוֹ. <b>הנה.</b> רמז לימות המשיח, כמו שנאמר <small>(ישעיה מא, כז)</small> רִאשׁוֹן לְצִיּוֹן הִנֵּה הִנָּם. <b>זה.</b> רמז לעולם הזה. <b>בא.</b> רמז לעולם הבא.
<b>מדלג וכו' מקפץ וכו'.</b> אמרו ז"ל <small>(ר"ה יא, א)</small> מדלג על ההרים בזכות אבות שנקראו הרים, על הגבעות בזכות אמהות. ומלת 'על' אינו מובן לפירושם. אך הענין הוא, שההבדל בין דילוג לקפיצה מפורש בירושלמי <small>(ביצה פ״ה ה״ב)</small> שדילוג הוא ברגל אחת וקיפוץ הוא בשני רגלים ביחד. ולכן נאמר אצל הרים 'מדלג', שהם חדין ואינם רחבים בשטחיותיהם, ויכולים לדלג עליהם בפסיעה רחבה ברגל אחת, אפס גבעות ראשיהן רחבים, ואין יכולים לדלג עליהם רק בשתי רגלים יחד בכח גדול. וההבדל בין צבי לאיל הוא, שהצבי רץ מאד, אבל האיל אינו יכול לרוץ אלא מקפץ מהרה. וזהו שאמר <b>לצבי</b> שהוא רץ על ההרים מהרה, <b>או לעפר האילים</b> והוא גור האילים שקופץ הרבה על הגבעות.
ופירוש הגמרא הוא כן, בזכות אבות דולג על ההרים, והם השרים שלמעלה שעכבו מלפדות את ישראל. וקופץ על הגבעות שהם אינם גבוהים כל כך, והם מצרים שתרגם יונתן <small>(בפסוק זה)</small>, והם בערך נוקבא שמקבלת מזכר שלמעלה שהם השרים, ולכן היה זה בזכות אמהות. וכן היה שני מיני דילוג וקיפוץ, אחד בדורות כמו שנאמר <small>(בראשית טו, טז)</small> וְדוֹר רְבִיעִי יָשׁוּבוּ הֵנָּה, וזה נקרא 'קיפוץ', כי הדור הולך זה אחר זה, והזמן נקרא 'דילוג' כי הזמן בפעם אחת. וכאשר חשב הקב״ה לקרב את הקץ על ידי דורות, נבלע ע' שנה יחד, ועל ידי הזמן חשב מזמן קודם, ורצין השנים מהר. והקב״ה אמר לאברהם שני קיצים שונים, <b>א'</b>, ארבע מאות שנה, <b>ב'</b>, ודור רביעי וכו'. והקב״ה קיצר קצים הראשונים, שארבע מאות שנה חשב משנולד יצחק, וגם קץ הדורות היה ראוי שיהיה שלמון מיוצאי מצרים, שהרי חצרון מיורדי מצרים היה, והיה נחשון מיוצא מצרים. וז"ש:
<h3>ט.</h3>
<b>לצבי או לעפר האילים.</b> נהג עמם במהירות וקפיצות בבחינות חיות אלו. ומה שאמר <b>משגיח מן החלונות מציץ</b> כו', כי ידוע שהעונות הם מסך מבדיל בין הקב״ה ובין האדם, כמו שנאמר <small>(ישעיה נט, ב)</small> עֲוֹנֹתֵיכֶם מַבְדִּלִים וכו'. וזהו אומרו <b>הנה זה עומד אחר כתלינו.</b> שהקב״ה מזומן לגאלינו, אבל הכותל מפסיק. אך כשהאדם עושה תשובה תשוב ההשגחה גם כן, ומפרק הכותל. ויש שני מיני תשובה, תשובה בלב ותשובה במעשים, וכן כנגד זה חשיב גם כן ההשגחה מדה כנגד מדה. וכמו שכתוב תשובה שני פעמים בנצבים <small>(ל, א ב ג)</small>, וַהֲשֵׁבֹתָ אֶל לְבָבֶךָ וכו' וְשַׁבְתָּ עַד ה' וכו', ושני וְשָׁב ה' אֱלֹהֶיךָ וכו' וְשָׁב כו'.
והענין, שאמר הכתוב נגד שתי תשובות הנ״ל בלב ובמעשה, ונגד תשובה בלב אמר וַהֲשֵׁבֹתָ אֶל לְבָבֶךָ וכו', ונגד תשובה במעשה אמר וְשַׁבְתָּ וכו' וְשָׁמַעְתָּ בְקֹלוֹ כְּכֹל אֲשֶׁר אָנֹכִי מְצַוְּךָ. וכנגד זה פתח במה דמסיים וְשָׁב ה' אֱלֹהֶיךָ וְרִחֲמֶךָ, והוא שיתן בלב נוגשיך להקל מעליך, וכנגד הראשונה אמר וְשָׁב וְקִבֶּצְךָ והוא במעשה. וכן באבותינו במצרים היה שתי תשובות בלב, נגד זה אמר <b>מציץ מן החרכים</b>, כי החרכים הם קטנים, מה שמציצים בנקבים הבטה דקה מה שעושים בסתר, והמחשבה שבלב אינו ידוע רק להקב״ה. והיה גם כן מדה כנגד מדה שבטלה עבודה תחילה, ואחר כך כשעשו תשובה במעשה השגיח מן החלונות. כי מן החלון רואים מה שעושין בגלוי, ועשה הקב״ה גם כן בפועל והוציא אותם. וזאת התשובה במעשה היה נראה ונעשה חלון גדול, ונגד זה אמר <b>משגיח מן החלונות</b>.
והיה כאן ד' סבות לגאולה, דחוק מצרים, וזכות אבותם, וזכות אמהות, והתשובה ששבו אל ה'. וכולם כתובים בתורה בפרשת שמות <small>(ב, כד)</small> וַיִּשְׁמַע אֱלֹהִים אֶת נַאֲקָתָם הוא דחיקת מצרים. וַיִּזְכֹּר אֱלֹהִים אֶת בְּרִיתוֹ אֶת אַבְרָהָם כו', וידוע כי בכל מקום "את" רומז על הנקבה ולכן כתב ביעקב וְאֶת יַעֲקֹב, ונוסף וא"ו נגד רחל ולאה. וַיַּרְא אֱלֹהִים אֶת בְּנֵי יִשְׂרָאֵל נגד התשובה במעשה שרואין הכל, וַיֵּדַע אֱלֹהִים קאי על תשובה במחשבה, והוא מציץ מן החרכים בלב וכנ"ל.
<h3>י.</h3>
<b>ענה דודי ואמר לי וכו'.</b> פירוש, שהקב״ה אמר למשה ואמר לאהרן, שהרי אהרן היה מתורגמן למשה. דבר אחר <b>ענה דודי</b> לפרעה שישלח את בני, ואחר כך <b>אמר</b> גם כן <b>לי, קומי לך וכו'</b>. והענין הוא שתי הגאולות הנ״ל, אחת גאולה משעבוד שהיא היתה בתשרי, וזהו קומי לך משעבוד, והשניה הגאולה מהגלות שהיא היתה בניסן, וזהו ולכי לך. ואמר <b>רעיתי יפתי</b> על דרך <small>(משלי כז, י)</small> רֵעֲךָ וְרֵעַ אָבִיךָ אַל תַּעֲזֹב, וידוע שקאי על הקב״ה <small>(ויק"ר פר' ויקרא ו, א)</small>, וזהו בזכות אהבת אבות נקרא רעיתי. ויפתי שאתה בעצמך יפה ולכן לכי לך, כי מחמת זכות אבות לבד אינו מספיק וגם מחמת זכות עצמן לבד, וכמו שכתוב בסוף <small>(דברים)</small> [ואתחנן] <small>(ז, ח)</small>, כִּי מֵאַהֲבַת ה' אֶתְכֶם וּמִשָּׁמְרוֹ אֶת הַשְּׁבֻעָה כו' לַאֲבֹתֵיכֶם הוֹצִיא וכו'. וזהו שאמר אחר כך <small>(שם ז, יב)</small>, וְהָיָה עֵקֶב תִּשְׁמְעוּן כו' וְשָׁמַר כו' אֶת הַבְּרִית וְאֶת הַחֶסֶד כו', ושניהם כאחד צריכין להצטרף. וזהו שאמר רעיתי ויפתי.
<h3>יא.</h3>
<b>כי הנה הסתיו עבר וכו'.</b> פירוש, שהוא עת טוב מאד שאינו לא קור ולא גשם, וכמו שנאמר <small>(תהלים סח, ז)</small>, מוֹצִיא אֲסִירִים בַּכּוֹשָׁרוֹת. והענין, כמו שכתב האלשיך על פסוק <small>(משלי כז, ג)</small> כֹּבֶד אֶבֶן וְנֵטֶל הַחוֹל כו', שיש ב' מיני משאות, אחת שהיא כבידה בעצמה, כמו אבן, ואחת היא בעצמה קלה, כמו החול, כל אחת ואחת, רק משא הוא מקובץ. וככה בצרות, יש שהיא בעצמה גדולה, ויש שהיא קלה בעצמה רק שהוא מוטרד כל היום תמיד אחת אל אחת.
וההבדל שבין הגשם להסתיו, כי הקור הוא קשה מהגשם לסבול, שאין מצערין את האדם אלא מחמת שנוטפין על בשרו ונפשו קצה בזה. וזהו כוונת הכתוב <small>(משלי כז, טו)</small> דֶּלֶף טוֹרֵד וכו' וְאֵשֶׁת מִדְיָנִים וכו'. ביאורו, כי רעת האשה קשה מרעת זולתו, אם יש לו שונא. כי השונא שמבקש רעתו יכול להתגבר עליו או להשלים אתו, אפס אשת מדנים אינו פועלת לו רעה גמורה, אך מחרפתו תמיד. כמו הגשם שאינו פועל רעה בעצמו, אפילו כאשר דלף טורד, ולפעמים יש גשם גדול ועובר לאחר זמן, אך ביום סגריר הולך בנחת, רק טורד כל היום. וזהו אֵשֶׁת מִדְיָנִים נִשְׁתָּוָה, שאין צערה קשה כמו משונא אחר, רק היא מתמדת מאין מנוחה ממנה.
וכן נגזר על ישראל ב' מיני פורעניות, שיהיו גרים בארץ לא להם, וגם שיעבוד ועינוי. והגרות אינו קשה מאד, אבל נפש האדם קצה להיות גולה ולהיות נע ונד, אבל מחמת תמידתן זה עינוי נפש אליו. אבל העינוי לעשות מלאכה שלא הורגלו בה, דהיינו גזירת ועבדום, שנתנו מה שראוי לאשה לאיש, הוא כמו הסתיו שהוא צער גדול שאי אפשר לעמוד בה. וז"ש <b>כי הנה הסתיו עבר</b>, כינה קושי השעבוד לסתיו שהוא קשה ולאחר שעה עובר. וכן כאן קושי השעבוד לא היה זמן רב. ו<b>הגשם.</b> הוא הגירות בארץ נכריה, כינה בשם גשם, שאין קשה כל כך כמו הסתיו רק טרד אותם כמו הגשם, וגם זה <b>חלף הלך לו</b>.
<h3>יב.</h3>
<b>הנצנים נראו בארץ וכו'.</b> הענין, כי מחמת שהאבות מונחים בארץ נוכל לזכות בזכותן, ואלולי שגופן מונחים בארץ לא היינו יכולין לזכות עבורן, כמו שנאמר <small>(תהלים טז, ג)</small> לִקְדוֹשִׁים אֲשֶׁר בָּאָרֶץ הֵמָּה וְאַדִּירֵי כו'. וכן הענין בלוחות הראשונים ושניים, שלא היה שמחה לישראל כיום הכיפורים, יום שנתנו בו לוחות השניים <small>(תענית ל, ב)</small>, שכיון שהם גנוזים בארץ לא תשכח העדות כו'. וכן הענין בבית המקדש, וזהו שאמר <b>הנצנים נראו בארץ.</b> וקראן נצנים, שהם מצמיחין ישועה לישראל כמו שצומחין האילנות. ולכן <b>עת הזמיר הגיע.</b> שיר שעל הים. <b>וקול התור וכו'.</b> וזה מתן תורה. וקראו תור, כמו שאמרו בזוהר <small>(זו״ח רות קד, א)</small> שהתור יש לו ב' קולות ביחד זה אחר זה. כן הוא בישראל שאמרו נעשה ונשמע.
<b>באופן אחר</b>. מספר והולך גאולתה, והוא על דרך שאמרו רז״ל <small>(מכילתא בא פרשה ה)</small> ואעבור עליך ואראך וכו', ונתן להם דם פסח ודם מילה. וזהו <b>הנצנים נראו בארץ</b>, פירוש, שעשבים התחילו לצמוח, כלומר שהתחילו לצמוח השתי מצות הנ״ל. <b>בארץ.</b> פירוש, אפילו בחוץ לארץ שהוא במצרים נצטוו כמה מצות. ואחר כך <b>עת הזמיר הגיע</b>, שהוא השיר שאמרו באכילת פסחים, כמו שנאמר <small>(ישעיה ל, כט)</small> הַשִּׁיר יִהְיֶה לָכֶם כְּלֵיל הִתְקַדֶּשׁ חָג, ואז היה מכות בכורות, וכן על הים שאמרו שירה. <b>וקול התור נשמע וכו'.</b> הוא קולו של משה, שנקרא התייר הגדול <small>(שיה"ש רבה בפסוק זה)</small>, וכמאמר רז״ל <small>(ירושלמי פסחים פ"ה ה"ה)</small> שהיה קולו הולך ארבע מאות פרסה על ארבע מאות פרסה בכל ארץ מצרים. ואמר כאן 'תור', מפני שיש לה ב' קולות כנ״ל, אחד למעלה ואחד למטה, שהוא נגד שתי גאולות, עליונים ותחתונים כידוע. וכן הוא לשון תורה, שהגיע עת ליתן תורה. <b>בארצנו.</b> הוא הר סיני, שהוא חשוב כמו ארץ ישראל.
<h3>יג.</h3>
<b>התאנה חנטה פגיה.</b> 'פגים' הם התאנים בעודם רכים בתחילת צמיחתו. <b>והגפנים סמדר כו'.</b> הענין, כי התאנה קאי על תלמידי חכמים. כמו שנאמר <small>(משלי כז, יח)</small> נֹצֵר תְּאֵנָה כו', והגפנים חנטו סמדר הם בעלי מצות, וחנטו קאי על שניהם.
והענין, הגפנים שחנטו סמדר נתנו ריח, וקאי על בעלי מצות <small>(תיקו"ז קו, א)</small>. והוא על דרך שדרשו רז״ל <small>(ויק״ר ל, יא)</small> על ארבעה מינים שבלולב, שאתרוג שיש בו טעם וריח הוא נגד תלמידי חכמים, וההדס שאין בו אלא ריח הוא נגד בעלי מצות בלא תורה כו'. ואמר על תלמידי חכמים, אף שהם עדיין פגים, שהיו קודם מתן תורה, ובעלי מצות הם עדיין סמדר. הואיל ונודע לי מכם שאתם מוכנים להיות שלמים לכך אמרתי לכם <b>קומי לך רעיתי יפתי ולכי לך</b>. וענין זכרו כאן זכות אבות וזכות הדור, כענין שנאמר <small>(דברים ז, ט)</small> שֹׁמֵר הַבְּרִית עד לְאֶלֶף דּוֹר, שיהיה אז הדור זכאי ויהיו בנו יחד זכות אבות וזכות הבנים.
<h3>יד.</h3>
<b>יונתי בחגוי הסלע.</b> על דרך שאמרו רז״ל <small>(שיה"ש רבה בפסוק זה)</small> שישראל עד שלא עברו בים היו נמשלים ליונה שברחה מהנץ הרודפה וברחה בנקיקי הסלע, וראתה נחש לקראתה ואין לה מנוס. וכן מצרים היו רודפים אחריהם והלכו לים וגלי הים הומים לקראתם, והמה פונים אל הימין והנה חיות רעות כנגדם, ואל השמאל ובאו הנחשים והעקרבים נגדם, ונשאו עיניהם למעלה והביטו השמימה, והנה שר של מצרים לוחם עמהם, וזהו בחגוי הסלע. ו<b>בסתר המדרגה.</b> היפוך מה שכתב <small>(דברים כח, יג)</small> וְהָיִיתָ רַק לְמַעְלָה, כשעולים במדרגות העליה, וזהו בסתר המדרגה, שלא היה להם מקום להסתר והיו צריכים להסתיר עצמם גם מלמעלה.
ואז אמר הקב״ה <b>הראיני את מראיך.</b> פירוש, הראיני עוד נסיון אחד כמו שראיתי כבר ממך. והיינו <small>(שמות יד, טו)</small> דַּבֵּר אֶל בְּנֵי יִשְׂרָאֵל וְיִסָּעוּ לתוך הים, כמו שעשו כבר רצוני באמרי <small>(שם יד, ב)</small> וְיָשֻׁבוּ וְיַחֲנוּ לִפְנֵי פִּי הַחִירֹת, ולא שאלו אותי איך נתקרב לצד רודפים. מיד קפץ נחשון לתוך הים וישראל אחריו, עד שבאו מים עד נפש ובאותו שעה אמרו הוֹשִׁיעֵנִי וכו', ואמר הקב״ה למשה הָרֵם אֶת מַטְּךָ וכו' <small>(סוטה לז, א)</small>. ואחר כך אמר הקב״ה <b>השמיעני את קולך</b> בשירה, כמו ששמעתי קולך בצעקה. וזהו <small>(שם טו, ב)</small> עָזִּי וְזִמְרָת יָהּ, מתחילה בעת צרה היה עזי שאתפלל אליו להושיעני, ואחר הישועה אזמר לו בשירות ותשבחות. ואמר 'מראך' 'קולך', וכן במצרים כתב <small>(שם ב, כה)</small> וַיַּרְא אֱלֹהִים, וַיִּשְׁמַע אֱלֹהִים אֶת נַאֲקָתָם <small>(שם ב, כד)</small>. <b>כי קולך ערב.</b> מן השירה שזמרו בליל פסח, כמו שנאמר <small>(ישעיה ל, כט)</small> הַשִּׁיר יִהְיֶה לָכֶם כְּלֵיל הִתְקַדֶּשׁ חָג. <b>ומראך.</b> כשראיתי בך כשנמשכת אחרי במדבר בארץ לא זרועה, <b>נאוה</b> לי, אז אומר השמיעני, וזהו שאדע כי לבבך לקיים התורה.
ו<b>הראיני</b> קאי על מעשים טובים, כי אצל תורה שייך שמיעה ואצל מעשה ראיה, והוא כמו שאמרו בזוהר <small>(רע"מ פר' פנחס רמז, א)</small> על פסוק לֵאמֹר לַאֲסוּרִים צֵאוּ לַאֲשֶׁר בַּחֹשֶׁךְ הִגָּלוּ, כי כמו שהתבואה היא בקליפתה ובמוץ ודשין אותה ומוציאין אותה ממאסר הקליפה שלה, ואחר כך עדיין היא מעורבת במוץ שלה וזורה אותה ברוח ונעשית יפה וברה, כן הוא הענין באדם כשהוא אסור במאסר יצר הרע, בתחילה צריך לצאת מתחת יד היצר הרע, וזהו על ידי מעשים טובים, אך עדיין אינו בא אל מקומו הראשון עד שיהיה לו אור התורה. וז"ש לֵאמֹר לַאֲסוּרִים צֵאוּ ואחר כך לַאֲשֶׁר בַּחֹשֶׁךְ הִגָּלוּ. וכן כאן היו בחגוי הסלע ובסתר המדריגה, ב' דרגין הנ״ל השמעיני והראיני כנגד ב' הנ״ל.
<h3>טו.</h3>
<b>אחזו לנו שעלים וכו'.</b> הוא בעת שהשקיף ה' אֶל מַחֲנֵה מִצְרַיִם, וַיָּהָם וכו' וַיֹּאמֶר מִצְרַיִם אָנוּסָה כו' <small>(שמות יד, כד כה)</small>, ואמר הקב״ה למלאכי השרת תפסו השועלים. והשוה אותם לשועלים, שהשועל כשהוא רודף ורואה שמתגברין עליו אז הוא הופך פניו לברוח, כך מצרים רדפו את ישראל, וכאשר השכילו שה' נלחם להם אמרו 'אנוסה', ואמר <b>אחזו לנו</b>, מפני שפרעה חטא לה' ולישראל, שנאמר <small>(שם ה, ב)</small> לֹא יָדַעְתִּי אֶת ה' וְגַם אֶת יִשְׂרָאֵל לֹא אֲשַׁלֵּחַ, ולכך אחזו לנו, בשביל<small>(י)</small> שנינו, בשבילי ובשביל ישראל.
<b>שעלים שעלים קטנים.</b> ביאורו, <b>שעלים</b> הם המלכים והשרים, <b>קטנים</b> הם דלת העם, ששניהם פעלו רע לישראל, כי הגלות נגזר לאיזה סיבה, אך פרטי הגלות כפי מעשי הדור. וכן גלות מצרים נגזר לאברהם, רק כיון שניתנה רשות למשחית, העבידו כל אחד ממצרים את ישראל כרצונו, כמו שנאמר <small>(שם ב, כג)</small> וַיָּמָת מֶלֶךְ מִצְרַיִם וַיֵּאָנְחוּ בְנֵי יִשְׂרָאֵל מִן הָעֲבֹדָה. פירוש, כאשר היה המלך חי לבדו היה משעבד עמהם, וכשמת ויאנחו בני ישראל, כיון שלא היה להם מושל היו הכל משעבדים עמהם. וכן <small>(שם א, כב)</small> וַיְצַו פַּרְעֹה כָּל הַבֵּן הַיִּלּוֹד וכו', ופירושו כמו שכתבתי בפירוש על מגילה, שפרעה צוה להם אתם תשליכון וכו', וכאשר יבואו לצעוק אלי עליכם, אדחה אותם ואומר הבו עדים. ועשו רעה גדולה עם הגדולים ועם הקטנים, וז"ש <b>מחבלים כרמים</b>, הם הגדולים. <b>וכרמינו סמדר</b>, הם הקטנים, וכמו שנאמר <small>(ישעיה ה, א)</small> כֶּרֶם הָיָה לִידִידִי וכו'.
<h3>טז.</h3>
<b>דודי לי.</b> על דרך שנאמר <small>(שמות יט, ה)</small> וִהְיִיתֶם לִי סְגֻלָּה מִכָּל הָעַמִּים. <b>ואני לו.</b> שאמרנו נעשה ונשמע. ופירושו, שכל כך היה השתוקק[ו]ת דודי לי ואני לו, וכמו שאמרו רז״ל <small>(ברכות ו, א)</small> אתם עשיתם אותי חטיבה אחת בעולם ואני אעשה אתכם וכו'. <b>הרועה בשושנים.</b> שהוא אדום ולבן, והוא מצות עשה ולא תעשה שנתן לנו, ועל ידי זה יש שכר ועונש. וכן על ידי משה ואהרן שהם סוד אדום ולבן. כמו שאמרו רז״ל <small>(סנהדרין ו, ב)</small> משה אמר יקוב הדין וכו' אבל אהרן רודף שלום.
<h3>יז.</h3>
<b>עד שיפוח היום.</b> פירוש, משום שאמר לה הנצנים נראו בארץ, שהוא בכושרות חודש כשר כו' <small>(במדב"ר ג, ו)</small>, זהו עד אייר, אבל אחר כך בעת שגבר חום היום היינו בעת שעשו את העגל, ואז <b>ונסו הצללים</b>. הם ענני כבוד שהיו כצללים לישראל. ואמר לה הקב״ה <small>(שמות לג, ג)</small> כִּי לֹא אֶעֱלֶה בְּקִרְבְּךָ, ואז היתה מדת הדין מתוחה וידעה שאי אפשר בשום אופן שיהיה עמה, ויראה אולי יבחר לו אומה אחרת, ואז אמרו ישראל להקב״ה <b>סב דמה לך דודי לצבי.</b> ביאורו, שתרוץ ואל תתמהמה בדרך פן תדבק באומה אחרת חס ושלום, אלא תרוץ <b>על הרי בתר</b> שהם הרים גבוהים וחדים מאד ואין שם ישוב כלל, וכונתם שיזכור להם ברית בין הבתרים. והמשל, לאשה שסרחה על בעלה, ועזבה בעלה, ויראה כשיהיה במדינה בישוב שמא יבחר אשה אחרת וישכחנה, לכן ביקשה ממנו לכל הפחות מי יתנך במדבר, שלא תראה אשה אחרת לבוחרה לך במקומי, ותלך על הרי בתר, פירוש, חתוך זקוף שאין יכולין לעלות אליו, ולא יבחר אחרת ובוודאי יזכרנה.
<h2>פרק ג</h2>
<h3>א.</h3>
<b>על משכבי בלילות.</b> על דרך שאמר דוד המלך ע״ה <small>(תהלים כז, א)</small> ה' אוֹרִי וְיִשְׁעִי. ואמרה כי בעת שהלך בעלי ממני נסתלק ממני ישעי ונשארתי לבדי <b>על משכבי</b> בלי עזר, וכן נעדר ממני אורי, וז"שה <b>בלילות</b> פירוש בחושך. <b>בקשתי וכו'.</b> הזכיר ה' פעמים, כנגד ה' דברים שנעדרו מהם. וזה ענני כבוד, והשכינה שהיתה בהר, והתורה, והלוחות, ורוח הקודש שהיה בהם. וז"ש כאן בפסוק ב' פעמים 'בקשתי', אחד על העננים שנעדרו מהם, ואחד על השכינה שעלתה מהם, ולא מצאתיו.
<h3>ב.</h3>
<b>אקומה נא ואסובבה בעיר וכו'.</b> הענין, על דרך שאמר שלמה המלך במשלי <small>(א, כ)</small> חָכְמוֹת בַּחוּץ תָּרֹנָּה וכו' בָּרְחֹבוֹת וכו', וחושב שם ארבעה מקומות בחוץ, ברחובות, בפתחי שערים, בעיר. וארבעה לשונות תרונה, תתן קולה, תקרא, אמריה תאמר. והענין, שיש לעיר שני דברים, אחד המקום אשר לפני העיר הנקרא סרטיא, והוא חוץ לעיר מרחוק, והשני קרוב לשער הנקרא פלטיא הנקרא רחוב העיר. ואחר כך פתחי שערים הוא שער העיר, ששם יושבים הזקנים לשפוט העם, כמו שנאמר <small>(דברים טז, יח)</small> שֹׁפְטִים וְשֹׁטְרִים תִּתֶּן לְךָ בְּכָל שְׁעָרֶיךָ. והרביעי הוא תוך העיר עצמה. כן יש לתורה פרד״ס, שהוא פשט התורה והוא בחוץ רחוק מן הכונה עצמית, ודרש התורה הוא שדורשין מכל אות וריבוי דין בפני עצמו ומרחיב את הלכה וזהו גם כן בחוץ. ורמזי התורה היא קצת פנימיות כשער העיר, וסודות התורה היא הכונה העצמית העולה בית אל עיר האלהים.
וז"ש חָכְמוֹת בַּחוּץ תָּרֹנָּה, כי בדיבור יש בו גם כן ארבעה דברים, שנים בקול, להעומד מרחוק אינו נשמע אלא קול הברה וקול רינה, והעומד מקרוב שומע קול בלא חיתוך אותיות והוא קול הקריאה אבל אינו יודע מה שמדברין עמו. ושנים בדבור, אלו העומדים בפנים ומדברים פנים אל פנים נקרא 'אמר' כי מבינים תוכן הדברים, והעומדים ברחוק קצת שומעין חתוך האותיות אבל אינם מבינים תוכן הענין וקול דיבור. וז"ש 'חכמות בחוץ', פירוש, הלומדין פשטי התורה שומע רק קול הברה ורנה, כי השגתם מרחוק כדרך רנה, ו'ברחובות' פירושו בדרשי התורה שהוא מרחיב את ההלכה 'תתן קולה', שהוא קרוב יותר מפשוטי התורה, אך שניהם עדיין מבחוץ בְּרֹאשׁ הֹמִיּוֹת תִּקְרָא. בְּפִתְחֵי שְׁעָרִים שהוא הרמז שהוא פתח השער שהוא פתח לפנים היא 'תקרא' כנ״ל. בָּעִיר שהוא תוך העיר שהוא סודות התורה, שם אֲמָרֶיהָ תֹאמֵר. וזהו שאמרו רז״ל <small>(ברכות ו, א)</small> במקום רינה שם תהא תפילה. כי בתי מדרשות היו לגדולי לומדי הפרד״ס, ובתי הכנסת שם תינוקות של בית רבן ואין שם אלא רינה, ושם הבל פיהם שאין בו חטא שם תהיה תפילה <small>(ועיין בפי' משלי א, כ)</small>.
וז"ש <b>בעיר</b> שהוא סודות התורה. ואחר כך <b>בשוקים</b> שהוא סמוך שהוא השוק והוא הרמז, ו<b>ברחובות</b> הוא הדרוש, ו<b>אבקשה</b> גם בחוץ, שהוא פשטי התורה, ביקשתי גם הלוחות והכל לא מצאתי. וחשב מתחילה סודות התורה ואחר כך הרמז ואחר כך הדרוש ואחר כך הפשט, וזה היפוך הסדר, לפי שמקודם היו משיגין הכל ואפילו סודות התורה, ואחר כך אבדה מהם הכל, והיו מבקשין מלמעלה למטה, לכן חשב כאן בהיפוך. וז"ש <b>אקומה נא</b> לבקש השכינה במקום שהוא בחוץ, רנה, לא מצאתי. <b>ואסובבה בעיר בשוקים וברחובות</b> שהם הג' מקומות הנ״ל עיר ושוקים ורחובות, <b>לא מצאתיו</b> בתוך שמונים יום שהתפלל משה.
<h3>ג.</h3>
<b>מצאוני השומרים וכו'.</b> פירוש, הכהנים השומרים משמרת ה'. <b>הסובבים בעיר.</b> הם הלוים שעברו משער לשער והרגו איש אחיו, כמו שנאמר <small>(שמות לב, כו)</small> מִי לַה' אֵלָי וַיֵּאָסְפוּ אֵלָיו כָּל בְּנֵי לֵוִי. ושאלתי אותם <b>את שאהבה נפשי ראיתם</b>. פירוש, שלא חטאו כלל, הראיתם אתם את שאהבה נפשי, והיא קאי על רוח הקודש, כי אמרתי אולי נמצא אצלם רוח הקודש שהם לא חטאו בעגל.
<h3>ד.</h3>
<b>כמעט שעברתי מהם וכו'.</b> רצה לומר ששהיתי זמן מה אחר שבקשתיו ולא מצאתיו. <b>עד שמצאתי את שאהבה נפשי.</b> פירוש, שחזרה לי רוח הקודש, והוא היום שניתנו לי לוחות שניות. <b>אחזתיו.</b> את הלוחות, ולא כמו הראשונים שלא יכולתי לאחוז. <b>ולא ארפנו.</b> היינו שלא רפה ידינו עוד מן התורה, כמו שנאמר <small>(משלי כד, י)</small> הִתְרַפִּיתָ בְּיוֹם צָרָה, ואמרו רז״ל <small>(ברכות סג, א)</small> שלא נרפה ידינו מן התורה. <b>עד שהבאתיו אל בית אמי.</b> הם ענני כבוד שגם זה הוחזר לי, וגם הם הסנהדרין. <b>ואל חדר הורתי.</b> הוא קודש הקדשים ששם השכינה שורה, כמו שנאמר <small>(שמות מ, לד)</small> וּכְבוֹד ה' מָלֵא אֶת הַמִּשְׁכָּן. והדמיון הוא, כמו הולד כשהוא בבטן אמו הוא נסתר כַּעֲצָמִים בְּבֶטֶן הַמְּלֵאָה, אבל יודעין שבודאי יש כאן עובר שאחר כך יוצא לאויר העולם. כן היה בארון נסתר התורה והשכינה בקדש קדשים, וכל הקרוב קרוב יותר מקבל יותר שפע התורה, וכן בהר סיני היה גבולים גבולים חלוקים להם איך יעמדו כל אחד לפי מדרגתו ויקבל השפעתו, ו<b>בית אמי</b> הם הסנהדרין שהיו לומדין התורה לכל ישראל.
<h3>ה.</h3>
<b>השבעתי אתכם וכו'.</b> פירוש, כיון שחזרה האהבה כמו שהיתה, השביעה את המסטינים שלא יערערו עוד כמו שכתבתי למעלה.
<h3>ו.</h3>
<b>מי זאת עולה.</b> פירוש, בעיניהם יפלא מהיכן עלו לזאת המדרגה. <b>מן המדבר.</b> ששם קבלו את התורה.
<b>כתימרות עשן.</b> פירוש, כי במשכן היה קדש קדשים והיכל ועזרה, מתחילה אמר קדש קדשים ועכשיו אמר ההיכל. שבהיכל היה ג' דברים, מנורה באמצע ושולחן בצפון ומנורה בדרום, וז"ש <b>כתמרות עשן</b>, היא המנורה שהיא עולה עשן תמיד כתמור. <b>מקוטרת מור ולבונה וכו'.</b> פירוש, <b>מור</b> היא המזבח שהקטירו עליו קטורת, ומור הוא הראש של כל בשמים, כמו שנאמר <small>(שמות ל, כג)</small> בְּשָׂמִים רֹאשׁ. ו<b>לבונה</b> הוא השולחן שהקטירו עליו שני בזיכי לבונה. <b>מכל אבקת רוכל.</b> היא העזרה ששם שחטו והקטירו כל הקרבנות.
ופירוש, כולם תמהו על גדולתן, שהיו להם ד' מיני אשיות, אש המנורה בהטיבו את הנרות, ואש הקטורת, וגם הלבונה הזכה שהיו על השולחן שהיו צריכין להקטיר, אלו הם בפנים. ואש שעל מזבח החיצון שהיה מקטירין בו כל הקרבנות. והם ד' פעמים אש הנאמר בפרשת צו <small>(ו, ב-ו)</small>. וזהו <b>מי זאת כתמרות עשן</b> אש המנורה, <b>מקוטרת מור</b> אש הקטורת, <b>ולבונה</b> שעל השולחן עם לחם הפנים, <b>מכל אבקת רוכל</b> אש שעל מזבח החיצון.
והנה בקטורת נאמר בפסוק ד' מינים <small>(שמות ל, לד)</small> נָטָף, וּשְׁחֵלֶת, וְחֶלְבְּנָה סַמִּים, פירוש שיש חלבנה שאינה סמים, וּלְבֹנָה זַכָּה. שהם ראשי תיבות שלחן, ולכן נקרא מזבח שלחן כדכתיב <small>(יחזקאל מא, כב)</small> וַיְדַבֵּר אֵלַי זֶה הַשֻּׁלְחָן וגו', פתח במזבח כו' <small>(ברכות נה, א)</small>. ואף שהיו י״א סממנים, היינו ז' היו מיני בשמים, וד' סממנים הרי י״א. וזה מדוייק בפסוק <small>(שמות כה, ו)</small> לְשֶׁמֶן הַמִּשְׁחָה וְלִקְטֹרֶת הַסַּמִּים, מהו לקטורת הסמים הלא הם בעצמם הסמים, אלא על כרחך פירושו כמו שכתבתי, שהבושם יקחו לקטורת הסמים, היינו הד' סמים שנזכר כבר ובזה יהיה י״א.
<h3>ז.</h3>
<b>הנה מטתו שלשלמה וכו'.</b> פירוש, השיבה כנסת ישראל, בעיניכם יפלא מאין זכיתי לכל הכבוד הזה, דע שהמשכן הולך עמנו ומשם הולך הכל. ולהבין זה נקדים מה שאמרו רז״ל <small>(יבמות קט, ב)</small> מאי דכתיב רַע יֵרוֹעַ כִּי עָרַב זָר, זה התוקע עצמו לדבר הלכה בדיינא דאתי דינא לקמיה וגמר הלכה ומדמי מילתא למילתא, ואית ליה רב ולא אזיל ומשאל, דאמר רבי שמואל בר נחמני אמר ר' יוחנן, לעולם יראה הדיין כאילו חרב מונחת לו בין יריכותיו וגיהנם וכו', שנאמר "הנה מטתו שלשלמה" וכו'. ופירש רש״י ששים גבורים היו ששים סנהדרין. ומקשה התוס', הוה ליה למימר ע' סנהדרין. אבל לא קשה מידי, שהסנהדרין היו יושבין פנימיים עשרה וששים סביב, ושנים הם עליהם הכוללים, שבכל מקום שהוא שבעים יש שם עליהם שני כוללים כמו שכתבתי לעיל <small>(א, ב)</small>. וכמו שנאמר במלכים <small>(ב' כה, יח-ט)</small> וַיִּקַּח רַב טַבָּחִים כו' וְאֶת שְׁלֹשֶׁת שֹׁמְרֵי הַסַּף וּמִן הָעִיר לָקַח סָרִיס אֶחָד וכו' וַחֲמִשָּׁה אֲנָשִׁים וכו' וְאֵת הַסֹּפֵר שַׂר הַצָּבָא וכו' וְשִׁשִּׁים אִישׁ מֵעַם הָאָרֶץ. חשוב שם ג' שומרי הסף וז' רואי פני המלך וששים כו' שהם ע'. אבל להבין גמרא זו איך נשמע מזה על שיש לו רב ומדמה כו', והוא, כי אמרו רז״ל <small>(שבת י, א)</small> כל דיין שדן דין אמת לאמיתו, וכתבו התוס' לאפוקי דין מרומה. הוקשה להם הכפל 'אמת לאמיתו', וכתבו התוס' לאפוקי דין מרומה, רצה לומר כי יש דין מרומה והדיין דן כמשפט התורה כפי טענתם, אבל על כל פנים אין הדין אמת, או להיפוך, אם ישפוט כפי מה שהוא מבין האמת אבל אינו לאמיתו של תורה.
וז"שו כנגד זה שלא יטה הדיין לימינו ולשמאלו, כי אם ישפוט לפי האמת המובן, אבל לא לפי דין תורה יהיה חרב על צוארו כי ספר וסייף ירדו לעולם <small>(ספרי עקב אות מ)</small>, אִם תְּמָאֲנוּ וּמְרִיתֶם חֶרֶב תְּאֻכְּלוּ <small>(ישעיה א, כ)</small>, ואם לפי דין תורה ולא לפי האמת המובן, גיהנם פתוחה, כמו שנאמר <small>(שם ל, לג)</small> כִּי עָרוּךְ מֵאֶתְמוּל תָּפְתֶּה גַּם הִיא לַמֶּלֶךְ הוּכָן. והוא, כי יש עץ החיים וגן עדן, עץ חיים למחזיקים בתורה וגן עדן למקיימי המצות ומקיימי ישוב הארץ על פי משפט, כמו שנאמר <small>(משלי כט, ד)</small> מֶלֶךְ בְּמִשְׁפָּט יַעֲמִיד אָרֶץ. כי תמיד היו צריכין בישראל להיות שניהם, כמו שאמרו <small>(סנהדרין ה, א)</small> לא יסור שבט מיהודה אלו ראשי גלויות ומחוקק וכו' אלו שמלמדים תורה כו'. אם כן אלו המחזיקים במשפט מלך במשפט יעמיד ארץ, ולעולם ירשו ארץ הוא גן עדן, ואלו שמלמדים תורה הוא עץ החיים יזכו לעץ החיים. אבל אם ח"ו אינם עושין כן כי אם בטלו, אז עָרוּךְ וכו' גַּם הִיא כו', לפי שאין מעמיד במשפט ארץ הוכן שיהא בגיהנם ואֶרֶץ עֵיפָתָה, היפוך גן עדן. ואם אין עוסק בתורה עץ החיים, הרי חרב של מלאך המות שהוא גם כן היפוך עץ החיים וָחַי לְעֹלָם. ואם כן הדיין צריך שיהיה דן דין אמת לאמיתו של תורה, והאמת היינו לחקור הדבר היטב, או להסתלק כמו שכתבו הפוסקים. ועיין ברע"מ פרשת משפטים דף קי״ז ע״א. ובזה יובן הגמרא <small>(סנהדרין לב, ב)</small> דרמי כתיב בצדק תשפוט וכתיב צדק כו', כאן בדין מרומה צריך ב' פעמים צדק צדק אמת לאמיתו כו', וכאן כו' בדין שאינו מרומה שאין צריך רק פעם אחת.
ובזה נבוא לביאור הפסוקים והגמרא הנ״ל, והוא, כי למלחמה צריך שני דברים עצה וגבורה, רצה לומר שיהיה גבור מזוין, והב' לידע תכסיסי מלחמה כִּי בְתַחְבֻּלוֹת וכו' <small>(משלי כד, ו)</small>, והג' צריך שיהיה לו כל כלי זיין, שלפעמים יצטרך להשתמש באחד מהן ואם חסר אחד יהיה יגיעו לריק, וכן צריך להיות נשמר מאד שלא ילכד בפתע פתאום בלילה או בהאי גוונא לפעמים פחים טמנו לו. וז"ש הכתוב:
<h3>ח.</h3>
<b>כלם אחוזי חרב.</b> היינו גבור שולף חרב. והב' <b>מלומדי מלחמה</b>, היינו תכסיסי מלחמה כנ״ל. והג' <b>איש חרבו על ירכו</b>, היינו שמזומנים לו כל מיני זיין ומשתמש בהם בכל אחד, כי אם אינו משתמש בהם אינו כלום, ולזה איש חרבו וכו'. והד' <b>מפחד בלילות</b>, מפחים כנ״ל. כי יש איש שהוא תלמיד חכם ואינו רוצה להטריח ולייגע עצמו ויכולין ללכדו, לכן אמר מפחד בלילות, שצריך שיהיה פחד הגיהנם עליו שלא יפול שם, כמו שנאמר <small>(משלי כח, יד)</small> אַשְׁרֵי אָדָם מְפַחֵד תָּמִיד וּמַקְשֶׁה לִבּוֹ יִפּוֹל בְּרָעָה, ואין רעה אלא גיהנם <small>(נדרים כד, א)</small>.
וזהו שני דברים שצריך להיות הדיין בקי בהם, שיהיה בקי בתורה שהוא כמו כלי זיין, ושיהיה בקי בישובו של עולם שהוא כמו תכסיסי מלחמה. וזהו שכתוב <b>כולם אחוזי חרב</b>, שהם בקיאין בתורה ויודעין כל דין על בוריו, ו<b>מלומדי מלחמה</b> שהם בקיאין בישובו של עולם. <b>איש חרבו וכו'</b>, שהם משתמשין תמיד שיהיה הדין ברור בידו לפסוק אותו, <b>מפחד בלילות</b>, שהם מפחדין מגיהנם שדומה ללילה ורואין שלא יטענו שקר. וחושב בפסוקים אלו הד' מעלות שהם נגד אַנְשֵׁי חַיִל יִרְאֵי אֱלֹהִים אַנְשֵׁי אֱמֶת שֹׂנְאֵי בָצַע <small>(שמות יח, כא)</small>, ובפסוק שלפניו שלש מעלות שהם הנה כו' ששים וכו' מגבורי וכו', כנגד חֲכָמִים וּנְבֹנִים וִידֻעִים שבחר משה <small>(דברים א, יג)</small>.
<h3>ט.</h3>
<b>אפריון עשה לו וכו'.</b> עתה מבאר פרטיות המטה, דהיינו העצים שבו הוא מובחר העצים, ועמודיו כסף, ורפידתו הוא מה ששוכב עליו הוא של זהב. ופירוש חדר הוא המשכן, מעצי הלבנון פירוש מעצים יקרים מאד, והרמז הוא על ל״ב ונו״ן, שהם ל״ב נתיבות החכמה ונו״ן שערי בינה.
<h3>י.</h3>
<b>עמודיו עשה כסף.</b> הם עמודי החצר שעליהם היה הקלעים. <b>רפידתו זהב.</b> הוא הארון ששם משכן כבוד ה' יתברך. <b>מרכבו ארגמן.</b> הם היריעות של תולעת, שנאמר <small>(שמות כה, ג ד)</small> וְתוֹלַעַת שָׁנִי, זָהָב, וְאַרְגָּמָן. ונקרא 'מרכבו' שזהו עיקר המשכן, כמו שכתוב <small>(שם כו, טו)</small> וְעָשִׂיתָ אֶת הַקְּרָשִׁים לַמִּשְׁכָּן, וביריעות עזים מכסים לְאֹהֶל עַל הַמִּשְׁכָּן <small>(שם כו, ז)</small>. ואמר 'ארגמן', שהוא המובחר שבכולם. והם ארבעה מיני חיות המרכבה שסימנם ארגמ״ן <small>(תיקו"ז קמד, ב)</small>, והראשון והאחרון הוא אחד, וזהו מרכבו ארגמן.
<b>תוכו רצוף אהבה.</b> בתוכו שכן כבוד ה' יתברך על הכרובים. והענין, כי לבית צריך ג' דברים, בית יסוד ותקרה, ושהוא ראשי תיבת בי״ת. וזה <b>עמודיו</b> שהם הכתלים העמודים שמקיפין את הארון והמשכן, בית, <b>עשה כסף</b> מחושקים כסף, <b>רפידתו זהב</b> הוא הארון יסוד מטתו שלשלמה, <b>מרכבו</b>, תקרה הוא <b>ארגמן</b>, יריעות המשכן שכלולין מה' גוונין, שש, לבן, תכלת, תולעת שני אדום, תכלת שחור, ירוק ממוצע אדום ולבן. <b>תוכו רצוף אהבה מבנות ירושלים.</b> שכל האומות נקראו בנות ירושלים, רשפי אש בלבם יֵקַד יְקֹד כִּיקוֹד אֵשׁ אל המשכן וחדר המטות שבתוכו.
<h3>יא.</h3>
<b>צאינה וראינה כו'.</b> עתה אומרת לרעותיה צאינה וראינה בעטרה שעטרה לו וכו'. פירוש, כי כתיב <small>(ויקרא טז, יז)</small> וְכָל אָדָם לֹא יִהְיֶה בְּאֹהֶל מוֹעֵד, ואמרו רז״ל <small>(ירושלמי יומא א, ה)</small> אפילו חיות הקדש, דכתיב <small>(יחזקאל א, י)</small> וּדְמוּת פְּנֵיהֶם פְּנֵי אָדָם. וזהו <b>צאינה וראינה בנות ציון</b>, פירוש תלמידי חכמים שהם מצויינים בהלכה. <b>שעטרה לו אמו</b>, הם התלמידי חכמים.
ואמרו <small>(שיה"ש רבה בפסוק זה)</small> שמתחילה קרא אותן 'בנות' ואחר כך 'אם'. והגמרא אינו מובן. והענין, כמו שאמרו רז״ל <small>(שם)</small> שאל רשב"י את רבי ישמעאל ברבי יוסי, מהו בעטרה שעטרה וכו', משל למלך שהיה לו בת והיה מחבבה, לא זז מחבבה עד שקראה בתי, לא זז מחבבה עד שקראה אחותי, לא זז מחבבה עד שקראה אמי וכו'. והוא, כי אמרו רז״ל <small>(ברכות ה, א)</small> לא כמדתו של הקב״ה מדת בשר ודם, מדת בשר ודם שמוכר חפץ לחבירו המוכר עצב, אבל הקב״ה נתן תורה לישראל ושמח. וקשה, שאין המשל דומה לנמשל, דבשלמא בשר ודם המוכר עצב שאין לו אותו חפץ שמכר, אבל כאן גבי תורה למה יעצב הקב״ה כי אפשר לו גם כן לעסוק בתורה. אבל הענין הוא שהקב״ה שנתן תורה לישראל, ואף שעוסק בתורה אומר הלכה בשם בשר ודם, כענין <small>(במדב"ר יט, ז)</small> אליעזר בני אומר, ואינו מחדש בעצמו כענין רבה שהכריע טהור טהור <small>(ב״מ פו, א)</small>.
והענין, שהעליונים צריכין לתחתונים, כענין אב שאינו יכול להוליד בלא אם, רק האב מזריע טיפה שהוא כלל האדם הנולד, ואחר כך במעי אמו נפרטים צורך האיברים. וכן מן השמים יורד טל ומטר שבו נכלל הכל, וכמו שאמרו <small>(דב״ר ז, ו)</small> אפילו דגים שבים מתברכים מן הטל ומטר, ואחר כך הארץ מוציאה למיניהם ונפרטים, כמו שנאמר <small>(הושע ב, כג)</small> אֶעֱנֶה אֶת הַשָּׁמָיִם וְהֵם יַעֲנוּ אֶת הָאָרֶץ וְהָאָרֶץ תַּעֲנֶה אֶת הַדָּגָן, וכן <small>(ישעיה נה, י)</small> וְהוֹלִידָהּ וְהִצְמִיחָהּ וכו'. וכן זורע צדקות, רצה לומר שהקב״ה זורע צדקות הצדיק שהם הכלל ואחר כך מצמיח ישועות מן הצדיקים הנ״ל. וכן <small>(איוב ה, ו)</small> כִּי לֹא יֵצֵא מֵעָפָר אָוֶן וּמֵאֲדָמָה לֹא יִצְמַח עָמָל, רק אם זורעין בה היא מצמחת. וכן כל עניני עולם הזה, אף שהוא סיבת כל הסיבות ועילות כל העילות, נתן ביד האדם הזריעה והחרישה וכן שאר סיבות הדברים, שאילולי הם לא יצאו הפעולות. וכן ענין התורה, שלא נתן לנו כי אם החומר, והצורה נשתנית כפי עשיית הפועלים שהמה התלמידי חכמים, כמו שאמרו <small>(ר״ה כה, א)</small> אתם אפילו מזידין כו'.
והנה ג' מדרגות באדם, כשהוא לומד אצל רבו הוא במדרגת בת, תינוק יונק משדי אמו <small>(ברכות ג, א)</small>, וכן ערך קבלת כל חכמתו מרבו כערך הבת שמקבלת מאביה שכל מעשה ידיה לאביה. ואחר כך כשנעשה חכם ואין צריך עוד לרבו הרי הוא כחבר לרבו בחכמתו, כמו האח והאחות שאין משפיעין זה לזה, וז"שו <small>(שם)</small> אשה מספרת עם בעלה, כי התורה נקראת אשה כמו שאמרו <small>(שם נז, א)</small> אל תקרי מורשה אלא מאורסה. וכמו שנאמר <small>(משלי ו, כב)</small> הִיא תְשִׂיחֶךָ, ורצה לומר שהיא רואה אותו ומספרת עמו, כי התורה יושבת ומלמדת עמו, כמו שכתוב בתנא דבי אליהו <small>(פרק י״ח)</small>, אבל הוא אינו רואה אותה, ולכך אמר שהיא מספרת עמו. ואחר כך כשנעשה חכם ולומד לאחרים ומשפיע לתלמידיו כמו שמשפיע האם לבנה, נקרא אם, ואז הקב״ה אומר הלכה משמו וקורא לו אמו כנ״ל.
וזהו שאמרו שמתחילה קורא אותה בת, כלומר שמחמתי אתה בתי, שאתה לומד מרב הרי אתה בתי, כמו <small>(תחלים ב, ו)</small> וַאֲנִי נָסַכְתִּי מַלְכִּי, שפירושו שאני עשיתי אותו למלך, כן הוא כאן בתי שאני עשיתי אותך לבת. ואחר כך אחותי, שנעשה לחבר, והרי את אחותי שעשיתיך לאחות. ואחר כך אמי, שעשיתי אותך לאם, שהרי הוא מלמד לאחרים, והכל הוא מחמת התורה. וזהו שאמרו <small>(סנהדרין ז, ב)</small> אם ברור לך הדבר כאחות, היינו שאתה תהיה במדרגת אחות כנ״ל אז רשאי אתה להורות, אבל לא מי שיש לו רב בעיר היינו שצריך לרבו ומדמה מילתא למילתא ואינו הולך וכנ״ל.
וזהו <b>צאינה וראינה במלך שלמה בעטרה שעטרה לו אמו</b>, אבל אותו אינם יכולין לראותו רק בעטרה, כמו שאמרו בזוהר <small>(פר' משפטים ק, ב)</small> שעטרה לו אמו הם ישראל שמעטירין לו בעטרה וציצין ופרחין שמחדשין, כנ״ל. <b>ביום חתונתו</b>, הוא מתן תורה. <b>וביום שמחת לבו</b>, הוא בנין המשכן <small>(תענית כו, ב)</small> שאז היתה שמחה לפניו כיום שנברא בו שמים וארץ, שאז היה עיקר נשואין שמחת לב האשה כנ״ל.
<h2>פרק ד</h2>
<h3>א.</h3>
<b>הנך יפה רעיתי הנך יפה.</b> פירוש, בתואר ובמראה. ורצה לומר, הנך יפה מחמת אבות הן רעיתי, הנך יפה מחמת עצמך. ואמר הנך, שאותיות הנ״ך אין להם בן זוג בא״טב״ח <small>(סוכה נב, ב)</small>, כך אתה אין לך בן זוג ביופיך, שאין לך חבר. <b>עיניך יונים.</b> פירוש, כמו שאצל היונים העינים שוים כך אצלך. והן הנביאים, כמו שנאמר <small>(יחזקאל לג, ז)</small> צֹפֶה נְתַתִּיךָ, וכמו שנאמר <small>(שמואל א ט, ט)</small> כִּי לַנָּבִיא הַיּוֹם יִקָּרֵא לְפָנִים הָרֹאֶה, הם כיונים שאינם סותרים זה את זה וכולן שוין. <b>מבעד לצמתך.</b> פירוש, הוא השער שבסוף הראש, והם הנביאים שלומדין אצל התלמידי חכמים שנקראים 'צמת', לפי שהן מצומתים ודבוקים להקדוש ברוך הוא, כמו שאמרו <small>(כתובות קיא, ב)</small> וכי אפשר לדבק בהקדוש ברוך הוא אלא כו'. <b>שערך.</b> הוא השער, הם <b>כעדר העזים</b>. שהולכין מהר גלעד זה אצל זה.
והענין, <b>שערך</b> הוא כינוי אל הנזירים שמגדלין שערן ופורשין מן העולם. הם <b>כעדר העזים</b> שהם בני הנביאים והתלמידי חכמים <b>שגלשו מהר גלעד</b>, שלמדו אצל אליהו שהיה מִתֹּשָׁבֵי גִלְעָד <small>(מלכים א יז, א)</small>, שהם היו מפורשין מן העולם. ואמר מאליהו, לפי שבימיו היו הרבה נביאים כמו שכתוב במלכים <small>(ב פרק ב)</small>. ורצה לומר, <b>שערך</b> מחוברין יחד שאין ביניהם קרחה, כמו עדר העזים שהולכים מחוברים יחד. <b>מהר גלעד.</b> ייחד הר זה יותר משאר הרים, על דרך שאמר הכתוב <small>(במדבר לב, א)</small> וּמִקְנֶה רַב הָיָה לִבְנֵי רְאוּבֵן וְלִבְנֵי גָד עָצוּם מְאֹד וַיִּרְאוּ אֶת אֶרֶץ יַעְזֵר וְאֶת אֶרֶץ גִּלְעָד וְהִנֵּה הַמָּקוֹם מְקוֹם מִקְנֶה. והענין, <b>עיניך</b> הם הנביאים שהם עיני ישראל <small>(ישעיה כט, י)</small>. <b>מבעד לצמתך.</b> כמו שאמרו רז״ל <small>(אבות א, א)</small> משה קבל תורה מסיני ומסרה כו' לנביאים כו'. וצמתך הם השערות של המצח, והוא כינוי לתלמידי חכמים שדורשים על כל קוץ וקוץ תילי תילין של הלכות. <b>כעדר העזים שגלשו מהר גלעד.</b> כי החבורה ראשונה היו יעקב ובניו, וכן הוא עתה שיושבין חבורות חבורות ועוסקין בתורה.
<h3>ב.</h3>
<b>שניך.</b> אמר שניך קצובות במושבן, שכל אחת מלמטה מכוון כנגד אותו שלמעלה. <b>כעדר הקצובות.</b> שהרועה מונה אותם קצובות, זוג זוג. וגם הם לבנות כמו העדר <b>שעלו מן הרחצה</b>. וגם שוים בגדולם אחת לאחת, כמו העדר כשנולדים תאומים שוים בקומה, <b>שכלם מתאימות</b>. וגם הם שלמים שלא נפל שום שן מהם, וזהו <b>ושכלה אין בהם</b>. וקאי על העדר שלא נשכלו, וכך אתה שלימה בכל המעלות השניים.
והענין, שנייך הם העורכי מלחמה, וכמו שאמר הכתוב <small>(תהלים ג, ח)</small> כִּי הִכִּיתָ אֶת כָּל אֹיְבַי לֶחִי שִׁנֵּי כו', נמצא נקרא מי שרוצה לאבד את חבירו בלשון שן, וכן עורכי מלחמה קראן בכינוי זה, שאוכלין את אויביהן. כמו שנאמר <small>(דניאל ז, יט)</small> שִׁנַּהּ דִּי פַרְזֶל. והן קצובות במנין כעדר, ואין בהם חטא, וזהו <b>שעלו מן הרחצה</b>. <b>שכולם מתאימות.</b> פירוש, שכולם שוין בצדקותם. <b>ושכולה אין בהם.</b> כמו שאמר הכתוב <small>(במדבר לא, מט)</small> וְלֹא נִפְקַד מִמֶּנּוּ אִישׁ. כי למלחמה היו צריכים ד' דברים, <b>א'</b>, שיהיו מיוחסין גדולים, שיהא זכות אבותם מסייעתם, כמו שאמרו חז״ל <small>(קידושין עו, ב)</small> אם היה אביו יוצא למלחמה אין צריך לבדוק אחריו עוד, מפני שמסתמא הוא מיוחס כנ״ל. <b>והב'</b>, שיהא נקי מחטא, ואם חטאו ישובו. <b>והג'</b>, שיהיה בלא מום, כמו שנאמר <small>(דברים יט, כא)</small> יָד בְּיָד וכו', וכתיב <small>(שם כ, א)</small> כִּי תֵצֵא לַמִּלְחָמָה, ואמרו <small>(ספרי שופטים קצ)</small> מכאן שלמלחמה צריך שיהיו שלימין בלי מום. <b>והד'</b>, שיהיו יכולין לשמור את עצמן בשעה שיוצאים למלחמה, אפילו מעבירה קלה שבקלות, ואפילו מדיבור קל, כמו שנאמר <small>(דברים כג, י)</small> וְנִשְׁמַרְתָּ מִכֹּל דָּבָר רָע. וז"ש <b>כעדר הקצובות</b>, כלומר שמיוחסין מאד, קצובים מראש ועד סוף, כולם גדולים בתורה ובמצות. <b>שעלו מן הרחצה</b>, פירוש, שעלו מן עונותיהם ורחצו מהן, כמו שנאמר <small>(ישעיה א, טז)</small> רַחֲצוּ הִזַּכּוּ וכו'. <b>שכולם מתאימות</b>, פירוש, שאין בהם מום. <b>ושכולה אין בהם</b>, שיכולין לשמור את עצמן בעת המלחמה, שלא יכשלו שום אחד מהן פתאום בדבר קל.
<h3>ג.</h3>
<b>כחוט השני שפתותיך.</b> פירוש, שהכהן גדול ביום הכפורים מתחילה היה אומר אנא ה' חטא העם הזה <small>(יומא סו, א)</small>, והרי הוא כמקטרג עליהם. אך הענין, שצריך להתוודות על החטא וּמוֹדֶה וְעֹזֵב יְרֻחָם, וכמו שנאמר <small>(ירמיה ב, לה)</small> הִנְנִי נִשְׁפָּט אוֹתָךְ עַל אָמְרֵךְ לֹא חָטָאתִי, ונאמר <small>(משלי כח, יג)</small> וּמוֹדֶה וְעֹזֵב יְרֻחָם, ולכן תולין בבית המקדש לשון של זהורית, להראות שאנחנו חטאנו אבל אתה תלבין אותו ותכפר לנו. וכן הכהן גדול אומר אנא חטא העם הזה אנא כפר נא כו'. וזהו שאמר <b>כחוט השני שפתותיך</b>, שתחילת הדיבור הוא כחוט השני ומקטרג. <b>ומדברך נאוה.</b> שהוא אינו אלא כדי להתודות ולומר אנא כפר נא, וכחוט השני של לשון זהורית.
ועוד, <b>כחוט השני</b> הם הלוים שאומרים שירה על היין שהוא אדום, <b>ומדברך נאוה</b> הם הכהנים המורים הוראה, שהוא מדת החסד, ועל כן חשיב מקומות שבהם שימוש ופעולה בראש. ועתה אומר <b>כפלח הרמון רקתך.</b> פירוש, 'רקת' הוא העגול של פנים החלק בלא שער, והם שאר העם. וזהו שאמרו חז״ל <small>(ברכות נז, א)</small> אפילו ריקנין שבך מלאים מצות כרמון, לפי שהרקת בלא שער, ולהם דימה שאר העם הריקנין ואמר שהם כרמון. ואמר <b>כפלח הרמון</b>, לפי שהם שני חצאי פנים, והם נגד ימין ושמאל עשה ולא תעשה. <b>מבעד לצמתך.</b> פירוש, שהם תחת התלמידי חכמים, וסרין למשמעתם כל מה שאומרים להם התלמידי חכמים, <b>צמתך</b> הם התלמידי חכמים.
<h3>ד.</h3>
<b>כמגדל דוד צוארך כו'.</b> אומר צוארך, שבו תלוי כל חיות הגוף בקנה וושט, הוא כמגדל של מלך דוד. וגם אתה גבוה משכמך ולמעלה כמו המגדל שהוא <b>בנוי לתלפיות</b>, והוא המגדלות שהמלך מעמידם לארבע רוחות העיר שהוא יושב בה, וכללם בשם מגדול. ובו תלוי אלף מגינים, שכל החיל עומדים שם, וזהו <b>שלטי הגבורים</b>. והענין קאי על סנהדרין שהיו בירושלים, ובהם תלוי חיות ישראל כמו בצואר. ג' שבמקדש סנהדרי גדולה, ואחד סנהדרי קטנה שבכל עיר, וזה <b>בנוי לתלפיות</b>, לד' רוחות העיר. <b>אלף המגן תלוי</b>, זה קאי על הֶחָרָשׁ וְהַמַּסְגֵּר אֶלֶף <small>(מלכים ב' כד, טז)</small>. ו<b>שלטי הגבורים</b> כנ״ל ששים גבורים סביב לה <small>(ג, ז)</small> כנ״ל.
[בהעתק אחר] <b>כמגדל דוד צוארך.</b> פירוש, כשעושין מבצר לעיר עושין מגדול בכל ד' זויות העיר, וזהו עיקר החוזק, כי שם כל המגינים וכל השלטונים. כמו שמצינו שאם נתפשה העיר רצים לתוך המגדול, כמו שנאמר <small>(שופטים ח, ט)</small> אֶתֹּץ אֶת הַמִּגְדָּל. ואמר, כמו המגדל שעשה דוד לציון שהוא חזק מאד, כן הוא צוארך שבו תלוי עיקר חיות הגוף בקנה וושט. והענין, שעיקר החוזק לישראל הם התלמידי חכמים, ואמר שהם המגדל דוד, שהם ד' סנהדראות, שהוא הסנהדרי גדולה שבלשכת הגזית, וסנהדרי קטנה היושבים על פתח העזרה, וסנהדרי קטנה שהיו בחיל, וסנהדרין בכל עיר ועיר. וזהו <b>לתלפיות</b>, שהן נגד ארבע זויות מכל הרוחות פונים אליה לראותם.<b> אלף המגן.</b> פירוש, שבכל דור היה לבית המקדש הֶחָרָשׁ וְהַמַּסְגֵּר אֶלֶף <small>(גיטין פח, א)</small>, וכן היו צריכין להיות תמיד. <b>כל שלטי הגבורים.</b> הם הג' שורות של תלמידי חכמים שהיו יושבים תמיד לפני הסנהדראות <small>(סנהדרין לז, א)</small>. ובגמרא אמרו <small>(ברכות ל, א)</small> תלפיות, תל שכל פיות פונים בו. והיינו שהששה אותיות הם ששה קצוות, והאדם הוא המרכז מן הששה קצוות אל״ף בי״ת גימ״ל דל״ת ה״י וא״ו, ומה שאמר האל״ף אחר הגימ״ל והדל״ת אחר הוא״ו, הוא בסוד סגולתא הנקודה למעלה, וסגול נקודה למטה <small>(רע"מ פר' פנחס רמז, ב)</small>.
<h3>ה.</h3>
<b>שני שדיך.</b> הם משה ואהרן שהיו מניקים לישראל כשדים, וכן לדורות, וקאי על המלך והכהן הגדול, המלך בעולם הזה והכהן הגדול בעולם הבא. <b>כשני עפרים.</b> שהיו רצין לפני ישראל כעפרים שהן צבאים קטנים. <b>תאומי צביה.</b> כמו שאמרו <small>(בר״ר א, טו)</small> הוא משה ואהרן הוא אהרן ומשה, מלמד שהיו שניהם שקולים. <b>הרעים בשושנים.</b> כלומר ברַכות, כמו שנאמר <small>(במדבר טז, טו)</small> וְלֹא הֲרֵעֹתִי אֶת אַחַד מֵהֶם, אלא בדברים רכים.
<h3>ו.</h3>
<b>עד שיפוח היום.</b> כלך יפה כו' אתי כו' עד שיפוח היום כו', על כן צריכין אנו לילך ביום אל מקום אחר, אף שלא היה כל כך כפי רצונינו, כמו אל הר המור ואל גבעת הלבונה, ולשם תבא גם אתה, שאתה יפה ומום אין בך. <b>אתי מלבנון תבואי תשורי מראש אמנה.</b> על ההר והגבעה. <b>מראש אמנה.</b> פירוש, אף שאוליך אותך בתוך הלבנון מרוב אמנה תלך אחרי. <b>מראש שניר וחרמון.</b> הם שני הרים גדולים.
והענין, <b>עד שיפוח היום</b> שבא חום היום שהוא קשה, והוא בשעת פטירת משה ואהרן. <b>ונסו הצללים</b>, ונסתלקו ענני כבוד. כי אם היה משה בעצמו בונה בית המקדש, לא היה נחרב רק היה עומד לעד. כי היה מוריד להם בית המקדש של מעלה, וזה היה כל תשוקתו לבא אל ארץ ישראל, לכן אמר <b>אלך לי אל הר המור</b>. פירוש, אף על פי כן אלך אל הר המור היא ירושלים. <b>ואל גבעת הלבונה</b> הוא בית המקדש, ואהיה שם עד שיעמוד משה, כי מַה שֶּׁהָיָה הוּא שֶׁיִּהְיֶה, ואז יהיה עיקר הגאולה <small>(עי' תיקונים מזו"ח סא, ב)</small>. וקרא ירושלים בלשון זכר, שכל ארץ ישראל מקבלת השפע עבורה, ובית המקדש קרא בלשון נקיבה, שהיא מקבלת מבית המקדש של מעלה, כידוע.
<h3>ז.</h3>
<b>כלך יפה רעיתי וכו'.</b> פירוש, עד כאן היה מדבר בדור המדבר ועכשיו הוא מדבר בדור יהושע, ואמר <b>כולך יפה</b> במצות עשה. <b>ומום אין בך</b> במצות לא תעשה, ורצה לומר, מכל מקום בעבורך לא אמנע מלילך אף אל בית המקדש זה שאינו לקיום.
<h3>ח.</h3>
<b>אתי מלבנון כלה.</b> פירוש, לבנון הוא מצרים, ששם הצריף הקב״ה אותם והלבין את עונותיהם. ופירש מתחילת ירידת לבנון הלכתי עמך, כמו שנאמר <small>(בראשית מו, ד)</small> אָנֹכִי אֵרֵד עִמְּךָ מִצְרַיְמָה, וירדו עמו כל המרכבות של מעלה. <b>אתי מלבנון תבואי.</b> פירוש, כשעלית, אתי תבואי, שעליתי גם אני עמך, כמו שנאמר <small>(שם)</small> וְאָנֹכִי אַעַלְךָ גַם עָלֹה. ואמר עכשיו 'כלה' ולא קודם לכן, כי עד כאן היה מדבר מה שבחוץ לארץ, וכל הדר בחוץ לארץ דומה כמי שאין לו אלוה <small>(כתובות קי, ב)</small>, אבל עכשיו מדבר בהדור שבאו לארץ ישראל, לכן אמר 'כלה'.
<b>תשורי מראש אמנה.</b> פירוש, צפיתן עלי מראש הר אמנה, שהוא הר ההר שבמערבית צפונית של ארץ ישראל. והענין, שצפית עלי על ים סוף שזה היה תחלת אמונה, שאז כתיב <small>(שמות יד, לא)</small> וַיַּאֲמִינוּ בַּה' וּבְמֹשֶׁה עַבְדּוֹ. גם 'תשורי' הוא לשון שירה, ששרו אז. <b>מראש שניר וחרמון.</b> הם הר סיני והר חורב, כי בהר סיני קבלו התורה ובהר חורב היה המשכן, כמו שכתבתי בפרשה אלה דברים <small>(אד"א א, ו)</small>. ובתורה כתיב <small>(ישעיה כו, יט)</small> כִּי טַל אוֹרֹת טַלֶּךָ, והמשכן היה מכפר עונותיהם של ישראל, כמו שנאמר <small>(שם א, יח)</small> אִם יִהְיוּ חֲטָאֵיכֶם כַּשָּׁנִים כַּשֶּׁלֶג יַלְבִּינוּ, וחרמון הוא הר הטל כמו שנאמר <small>(תהלים קלג, ג)</small> כְּטַל חֶרְמוֹן שֶׁיֹּרֵד עַל הַרְרֵי צִיּוֹן כו', ושניר הוא הר השלג כתרגומו <small>(דברים ג, ט)</small> טוּר תַּלְגָא. <b>ממעונות אריות.</b> הם עשו וישמעאל שהיו יושבים על דרך ישראל. <b>מהררי נמרים.</b> הם סיחון ועוג, שנמר הוא עז ואינו כל כך גיבור, ואריה גיבור בעצם, כך ארץ סיחון ועוג חציו בקדושה וחציו בחול, היינו חציה בארץ ישראל וחציה בחוץ לארץ, הכל הלכתי אני עמך מראש אמנה שיש לך עלי.
<h3>ט.</h3>
<b>לבבתני אחותי כלה.</b> פירוש, את לבבת<small>(ה)</small> אותי <b>באחת מעיניך</b>, אפילו כשהשקפת עלי באחת מעיניך, ואף כשאת(ה) מקושטת <b>באחד ענק מצורניך</b>. ורצה לומר, כי בתורה צריך שני דברים קבלה ומעשה, ותיכף כשקבלו התורה בהר גריזים ובהר עיבל, בזה נקבעה אהבתך בלבי. וכן כשהלכת בירדן כתיב <small>(יהושע ד, י)</small> וַיְמַהֲרוּ הָעָם וַיַּעֲבֹרוּ, ומחמת זה נקבע אהבתך בלבי. ו<b>באחד ענק מצורניך</b> רצה לומר, כשעשית מצות עשה אחת, כמו שנאמר <small>(שם ה, ג)</small> וַיָּמָל יְהוֹשֻׁעַ, נקבעה אהבתך עוד בלבי. ואמר <b>ענק</b>, לפי שתמונתו ואיכותו רומז על קיום המעשה, כמו שכתבתי לעיל <small>(א, י)</small> שמצות הם כַעֲנָקִים לְגַרְגְּרֹתֶיךָ, שלובשים אותו בצואר, וז"ש <b>מצורניך</b>.
<h3>י.</h3>
<b>מה יפו דודיך וגו'.</b> פירוש, על שלשה דברים העולם עומד, על התורה ועל העבודה ועל גמילות חסדים <small>(אבות א, ב)</small>. וזהו <b>מה יפו דדיך</b> הוא נגד גמילות חסדים שעושה אדם עם חבירו שהוא יפה. <b>מה טובו דדיך</b>, הוא נגד התורה, כי אין טוב אלא תורה <small>(ברכות ה, א)</small>. <b>וריח שמניך</b>, הוא נגד עבודה, שכל הכלים והכהנים נמשחו בשמן, והמצות נקראו ריח כנ״ל <small>(א, יד)</small>, וזהו <b>מכל בשמים</b>.
<h3>יא.</h3>
<b>נופת תטופנה.</b> פירוש, כי בתורה יש פרד״ס, וז"ש <b>נופת תטופנה שפתותיך</b> הוא סודות התורה שהם מתוקים כנופת. <b>דבש וחלב תחת לשונך.</b> הם רמז ודרוש, כי רמז הוא מתוק מדבש, ודרוש הוא שמן מאוד שמרחיב ומחוור ההלכה, לכן נקרא חלב. <b>וריח שלמותיך כריח לבנון.</b> הוא פשטי התורה שהוא לבוש התורה.
עוד אופן. כי כמו שיש לאדם לבוש וגוף ונפש שבתוך הגוף, כן בתורה יש לבוש והן כלל התורה, ויש עוד הלכות והן גופי תורה, ויש עוד דרש והן האגדות שהן כמו נפש התורה, וזהו פשט רמז דרוש. וסוד הוא בכל אחד מהם מפר״ד. וזהו <b>נופת</b>, רצה לומר שמתוק כמו הנופת מה ש<b>תטופנה שפתותיך</b>, וזה קאי על הלכות שאומרים בפה. <b>דבש וחלב</b>, זהו הדרוש. <b>תחת לשונך</b>, שראוי לכסות ולהנעימם תחת הלשון. <b>וריח שלמותיך</b>, הם הלבוש <b>כריח לבנון</b>.
<h3>יב.</h3>
<b>גן נעול אחותי כלה כו'.</b> פירוש, כי <small>(בתורה)</small> [התורה] שבכתב הוא תנ״ך, וזהו שאמר <b>גן נעול</b> הוא תורה, שבהן ג״ן סדרים והוא נעול מאד. ו<b>גל נעול</b> הוא נביאים שהוא מעין הנובע, וזהו שנאמר <small>(יהושע טו, יט)</small> גֻּלֹּת עִלִּיּוֹת וגֻּלֹּת תַּחְתִּיּוֹת, שהוא נביאים ראשונים ונביאים אחרונים. <b>מעין חתום</b> הוא כתובים, כמו שאמרו חז״ל <small>(מגילה ג, א)</small> ביקש לגלות תרגום של כתובים יצתה בת קול ואמרה דייך, מפני שיש בו קץ משיח, ובהקץ כתוב <small>(דניאל יב, ד)</small> וְאַתָּה דָנִיֵּאל סְתֹם הַדְּבָרִים וַחֲתֹם הַסֵּפֶר. והכונה <b>גן נעול</b> קאי על הסוד, רצה לומר כאילו אמר שיש גן והוא נעול, ובתוכו גל והוא נהר עובר בגן, והוא קצת רחוק יותר לבא אליו, שהוא חותם בתוך חותם, ואפילו כשיראה הגן לא יראה המעיין, שהוא חתום מעיני כל חי, רצה לומר מקום התחלת נביעתו מן המקור. כן הוא הסוד של ג' אלו פר״ד.
<h3>יג־יד.</h3>
<b>שלחיך פרדס רמונים.</b> פירוש <b>שלחיך</b> שדותייך, והוא תורה שבע"פ. <b>פרדס רמונים</b> הוא המשנה, כמו הפרדס שאין שם דברים בלתי נצרכים, שכל עשב ועשב הוא לצורך, כן המשנה כל דבור הוא דין בפני עצמו. <b>עם פרי מגדים</b>. הוא פירות שמנים, והוא נגד גמרא שהוא שמן מאד שמרחיב ההלכה ושקלא וטריא בה עד שיעמוד הדין על בוריה. <b>כפרים</b> הם הלכות שבגמרא ו<b>נרדים</b> הם האגדות שהם כמו הבשמים. <b>נרד וכרכם.</b> הם תקופות וגימטריאות. <b>קנה וקנמון.</b> הם שיחת שדים ועופות ומלאכי השרת ושיחת דקלים ומשלי שועלים ומשלי כובסין. <b>עם כל עצי לבונה.</b> הם דקדוקי תורה ודקדוקי סופרים. <b>מר ואהלות.</b> הם מעשה בראשית ומעשה מרכבה. <b>עם כל ראשי בשמים.</b> פירוש, סודות התגין והנקודות והטעמים של אותיות, שהם הראשים.
עוד אופן. <b>שלחיך.</b> אפילו בית השלחין שלך הם טובים מאד, והן פרדס, והוא גן שבו רימונים. וחשב כאן י״ג דברים, ומעין גנים ובאר מים חיים ונוזלים מן לבנון חשובים כאחד, ויש כאן י״ג שהם ט״ו. והנמשל הוא י״ג מדות, שהם בית השלחין של ישראל, והן י״ג, <b>א)</b> אל. <b>ב)</b> רחום, פירוש שמרחם בצרה. <b>ג)</b> וחנון, פירוש שעושה מחמת חן, אפילו שאינו צריך כל כך. <b>ד-ה)</b> ארך אפים נחשב לשניים, לרשעים ולצדיקים. <b>ו)</b> ורב חסד. <b>ז)</b> ואמת. <b>ח)</b> נוצר חסד, פירוש זכות אבות. <b>ט)</b> לאלפים, פירוש שזוכר זכות כל דור לאלפים. <b>י)</b> נושא עון. <b>יא)</b> ופשע. <b>יב)</b> וחטאה. <b>יג)</b> ונקה. והנה ה' ה' משלימים לט״ו, הראשון קודם שיחטא והאחרון אחר שיחטא <small>(ר״ה יז, ב)</small>. וזהו שאמרו <small>(זוה"ק פר' נשא קלח, א)</small> קדמאה לא שלים בתראה שלים, רצה לומר שקודם החטא אין רחמים כלל כמו אחר שיחטא. וקאי על י״ב שבטים ועם יעקב הוא י״ג, וכלל האבות אברהם ויצחק הם ט״ו. וכן במשכן זהב וכסף ונחשת וכו' י״ב דברים, והנה אבני שוהם ואבני מילואים ושמן היה צורך המשכן ומשלימים לט״ו.
<h3>טו.</h3>
<b>מעין גנים.</b> נגד חכמה. <b>באר מים חיים.</b> נגד בינה. <b>ונוזלים מן לבנון.</b> נגד דעת.
<h3>טז.</h3>
<b>עורי צפון ובואי תימן.</b> כמו שנאמר <small>(ישעיה מג, ו)</small> אֹמַר לַצָּפוֹן תֵּנִי וּלְתֵימָן אַל תִּכְלָאִי, כי בצפון שם כל הטובות, כמו שנאמר <small>(תהלים לא, כ)</small> מָה רַב טוּבְךָ אֲשֶׁר צָפַנְתָּ כו', וכמ"ש אתה גבור כו' שהוא מדת הדין סומך נופלים וכו'. אבל לתימן שהוא מדת חסד אין צריך לבקש ליתן, רק 'אל תכלאי', פירוש שלא יפסיק חסדו. ולכן נאמר כאן <b>עורי צפון</b>, לפי שצפון צריך התעוררות, אבל לתימן אין צריך לומר עורי אלא <b>ובואי</b>.
והענין, שהם ד' דברים כאן <b>עורי צפון</b> הוא נגד לוים. <b>ובואי תימן</b> הוא נגד כהנים שהוא חסד. <b>הפיחי גני.</b> פירוש, תנשבו את האילנות שבגן, היינו נגד ישראל שהיו עוסקים כל השבוע בתפלה, וברוח פיהם מבקשים שיתקבל הקרבן ברעוא <small>(תענית כז, ב)</small>, וז"ש הפיחי גני ברוח פיהם. <b>יזלו בשמיו.</b> הם הכלי שיר שהיו נשמעין מרחוק, כמו הבשמים שריחם הולך למרחוק. וזהו אומרו עורי רוח הצפון ובואי רוח הדרום, להפיח לגני שיזלו בשמיו לחוץ ויריח דודי, ויבא דודי לגנו ויאכל פרי מגדיו. וקאי על בית המקדש שהיו הכהנים בדרום והלוים בצפון והם היו כמו הריח לישראל לעוררם, ואז <b>יבא דודי לגנו</b> וזהו שריית השכינה.
עוד אופן. <b>יבא דודי לגנו.</b> במדרש <small>(זו"ח יז, ב)</small> ויאכל מאן דהוא כו', עיין שם. ופירושו, כמו שנאמר <small>(דה״ב ז, א)</small> וְהָאֵשׁ יָרְדָה מֵהַשָּׁמַיִם וַתֹּאכַל הָעֹלָה וְהַזְּבָחִים וּכְבוֹד ה' מָלֵא אֶת הַבָּיִת. דהיינו כמו האדם, שהמאכל שאוכל נוטל האש תחילה מה שראוי לו, ואחר כך נותן לכל אחד מהיסודות כפי הראוי להם, כן הוא כביכול, וזהו שאמר "ותפול אש כו' ותאכל", וזהו שנאמר <small>(במדבר כח, ב)</small> אֶת קָרְבָּנִי לַחְמִי לְאִשַּׁי. וכבוד ה' מלא, פירוש ואחר כך היה כבוד ה' כו'. וזהו שאמר כאן <b>יבא דודי לגנו</b> הוא מה שנאמר וכבוד ה' מלא כו', <b>ויאכל כו'</b>, פירוש כמו שנאמר ותפול אש ותאכל. וזהו שאמרו במדרש ויאכל מאן דהוא, פירוש, דלא קאי על יבא דודי, אלא ויאכל מאן דהוא, היינו האש.
<h2>פרק ה</h2>
<h3>א.</h3>
<b>באתי לגני וגו'.</b> פירוש, שהשיב הקב״ה באתי לגני, כמו שנאמר <small>(שמות מ, לד)</small> וּכְבוֹד ה' מָלֵא וכו'. <b>אריתי מורי עם בשמי.</b> הוא הקטורת ששם היה המור. שבתורה לא כתיב רק נָטָף וּשְׁחֵלֶת וְחֶלְבְּנָה סַמִּים וּלְבֹנָה זַכָּה <small>(שם ל, לד)</small>. והיינו צרי היא הנטף, וצפורן היא שחלת, וחלבנה ולבונה. אבל רז״ל <small>(כריתות ו, א)</small> הוסיפו עד י״א, והן מור וקציעה וכו'. ומה שהוסיפו מה שלא הוזכר בתורה, היינו משום דכתיב <small>(שמות כה, ו)</small> בְּשָׂמִים לְשֶׁמֶן הַמִּשְׁחָה וְלִקְטֹרֶת הַסַּמִּים. שהקשו המפרשים <small>(רמב״ן שם)</small>, הא אמר קטורת הסמים ואמאי קאמר בשמים, ודחקו לפרש.
והנראה ד'סמים' אינן בשמים, והסמים היא עצם הסם שזהו דבר גופא המתוקן, אבל בשמים הוא דבר שנותנים לריח ולתבל. ואלו הד' המפורשים בתורה הן סמים ולא בשמים, והז' שהוסיפו נקראו בשמים, ונרמזו במלת בְּשָׂמִים לְשֶׁמֶן הַמִּשְׁחָה, היינו שתעשה מן הבשמים שמן המשחה ואותן הבשמים תתן לקטורת הסמים. לכן נקראו על שם הסמים, שהם העיקר, לפי שהסמים הוא עיקר, לפי שהן היו כל מין ע' מנה שהם ר״פ מנה, והז' שהוסיפו לא היו אלא פ״ח מנה. אבל כאן אמר <b>אריתי מורי</b>, כלומר הרחתי אותם הבשמים שבקטורת, לכן אמר 'מור' שהוא הראש של כל הבשמים, <b>עם בשמי</b> שהוא שאר הבשמים.
<b>באתי לגני וכו'.</b> אומר הנה אני אריתי מורי וכו', כי באדם אכילה ושתיה וריח, וכולם בראש, לכן הם ראשי תיבת רא״ש, כי ג' אלו נשארים באדם מהחושים שבראש, וכנ״ל <small>(א, ג)</small>. וזהו <b>אריתי מורי</b> זה הריח. <b>אכלתי יערי עם דבשי</b> זה האכילה. <b>שתיתי ייני עם חלבי</b> זה שתיה. ועתה אני מצוה <b>אכלו רעים שתו ושכרו דודים</b> על שמחתי. והענין קאי על כלל הקרבנות, שיש עולה שכולה כליל וזהו אכילה, וכן שלמים ושאר קרבנות שקרבים על המזבח, אבל בחטאת נאמר <small>(תהלים מה, ט)</small> קְצִיעוֹת כָּל בִּגְדֹתֶיךָ, פירוש כשבגדת והבאת חטאת אין לי הנאה כי אם מריח התשובה, וזהו אריתי מורי עם בשמי.
<b>אכלתי יערי עם דבשי.</b> פירוש יערי הוא שעושין ממנו צוקע״ר, והוא נגד עולות שכולה כליל. אבל הדבש הוא נגד שלמים שבורר החלב. <b>שתיתי ייני</b> הוא הנסכים. <b>עם חלבי</b> המנחות. כי כל דבר שמן נקרא חלב, כמו שנאמר <small>(שם קמז, יד)</small> חֵלֶב חִטִּים, וכיוצא, והוא שמן המנחות. <b>אכלו רעים</b>, פירוש, אחר שהקריבו הכהנים אזי אכלו רעים, הם הכהנים שאכלו בשר הקרבן. <b>שתו ושכרו דודים</b>, הם הלוים שאמרו שירה על היין. ואמר אצל הלוים שתו ושכרו, שני דברים, ואצל הכהנים לא אמר רק אכלו, כמו שנאמר <small>(דה״ב ו, מא)</small> כֹּהֲנֶיךָ ה' אֱלֹהִים יִלְבְּשׁוּ תְשׁוּעָה וַחֲסִידֶיךָ יִשְׂמְחוּ בַטּוֹב, ששמחה וטוב הם שני דברים, כמו שנאמר <small>(קהלת ט, ז)</small> לֵךְ אֱכֹל בְּשִׂמְחָה לַחְמֶךָ וּשֲׁתֵה בְלֶב טוֹב יֵינֶךָ.
ועל פי הזוהר <small>(פר' ויקרא ג, ב)</small> יש לפרש <b>מורי עם בשמי</b> הם עולות ומנחות. <b>יערי עם דבשי</b> הם חטאות ואשמות. <b>ייני עם חלבי</b> הם שלמים ותודה. והם וא״ו דברים, ואחר כך <b>אכלו וכו' ושכרו כו'</b> הרי ח״י, וכנגדן ח״י ברכות, וזה היה בזמן בית המקדש.
<h3>ב.</h3>
<b>אני ישנה וגו'.</b> פירוש, אחר כך גלו לבבל, אמרה אני ישנה בגלות. <b>ולבי ער.</b> כלומר התלמידי חכמים שהיו ביניהם המה היו ער, כגון דניאל וחבריו. <b>קול דודי דופק.</b> פירוש, על ידי נביאים שביניהם. <b>פתחי לי.</b> שובה אלי ופתחי לבך אפילו כחודה של מחט, ואני אפתח לך כפתחי שמים. <b>אחותי.</b> הם בעלי החכמה, כמו שנאמר <small>(משלי ז, ד)</small> אֱמֹר לַחָכְמָה אֲחֹתִי אָתְּ. <b>רעיתי.</b> הם בעלי יראה, כי יראה הפנימית להתדבק בה' היא יותר מיראה חיצונית, כמו שכתבתי בישעיה <small>(א, ד)</small>. <b>יונתי.</b> הם בעלי תורה שהם דבקים בתורה תמיד ואינם מניחים אותה, כמו שהיונה אינה מניחה בן זוגה. <b>תמתי.</b> הם בעלי מצות שהם תמימים שעשו כל המצות.
עוד אופן. כי יש בעולם ג' מינים ערב ומועיל וטוב, וראשי תיבות טע״ם. וזהו במאכלים יש ערב ומועיל, וטוב הוא מה שצותה תורה. וכן באדם, אהבת נשים הוא ערב ואהבת הקרובים הוא מועיל, ואהבת בעלי מדות טובות הוא טוב, כמו שנאמר <small>(תהלים לד, ט)</small> טַעֲמוּ וּרְאוּ כִּי טוֹב. ויש עוד אהבה שהיא כַּמַּיִם הַפָּנִים וכו' <small>(משלי כז, יט)</small>, פירוש, כשאני מרגיש שהוא אוהב אותי גם אני אוהבו, אף שאינו ערב ולא מועיל ולא טוב. וזהו שחשיב כאן <b>אחותי</b> מועיל, <b>רעיתי</b> ערב, <b>יונתי</b> טוב, <b>תמתי</b> בבחינת כמים הפנים כו', כי היא מתלוות ומתדבקת בבן זוגה.
<b>שראשי נמלא טל.</b> מחמת עמידתי בחוץ. <b>וקוצותי.</b> הם השערות, נמלאו <b>רסיסי לילה</b>. והוא הגשם המטפטף מעט מעט, וביום ניכר ובלילה אינו ניכר כי אם אחר שנתלחלח. והענין קאי, <b>אני ישינה</b> בגלות ראשון, <b>ולבי ער</b> הם אנשי כנסת הגדולה, ו<b>קול דודי דופק</b> על ידי הנביאים, <b>פתחי כו' אחותי כו'</b> כנ״ל בהמשל <small>(א, א)</small>. <b>שראשי נמלא טל.</b> הענין שבגלות אין לנו שפע כידוע, והנה כל הברכות מכונים בשום טל ומטר <small>(עי' לעיל ג, יא)</small>. וזהו שאמר שראשי נמלא טל, פירוש שיש אצלי שכרך ליתן לך כשתהיה מוכנת לקבל, על כן פתחי לי, שראשי נמלא טל מחמת עמידתי בחוץ והטל יורד עלי, <b>וקוצותי רסיסי לילה</b> פירושו, שערות שלי מלאות מן הטיפות גשמים היורדים בלילה, לכן פתחי לי.
והענין, שיש ב' מיני שכר, שכר התורה ושכר המצות. שכר התורה הוא טל, כמו שנאמר <small>(ישעיה כו, יט)</small> כִּי טַל אוֹרֹת טַלֶּךָ. והמצות הם כל מצוה בפני עצמה, לכן דומים לטיפות הגשם. ותורה ומצות הן פירותיהן בעולם הזה והקרן כו' <small>(פאה א, א)</small>. אך אם רוב העולם אינם ראוין, אינו נותן ה' בעולם הזה אף לצדיקים שבהם, כידוע. וה' יתברך נותן הכל לישראל בעוה"ב אף הפירות. וז"ש <b>פתחי לי</b> מעט בתשובה ואוכל לבא לארץ ישראל, <b>שראשי נמלא טל</b> בשכר התורה. <b>קוצותי(ו)</b> <b>כו'</b> היינו שכר המצות, איני יכול ליתן לך עתה בחוץ לארץ עד שתשוב. ומה שאמר אצל המצות לילה ולא אצל התורה, כמו שנאמר <small>(משלי ו, כג)</small> כִּי נֵר מִצְוָה וְתוֹרָה אוֹר, ואור הוא אור היום.
<h3>ג.</h3>
<b>פשטתי את כתנתי וכו'.</b> משיבה כנסת ישראל פשטתי וגו'. כי אדם ההולך בחלוקו ואינו פושטו יכול להלוך בה כמה ימים, אבל אם פושטה נפשו קצה בה לחזור וללובשה, וזהו שאמר פשטתי וכו', כי כן דרך ההולכים לישן, ואיככה אוכל לחזור וללובשה. והענין, כמו שנאמר <small>(משלי ו, כז)</small> הֲיַחְתֶּה אִישׁ אֵשׁ וכו' אִם יְהַלֵּךְ וכו', כי כבר אמרנו <small>(א, ה)</small> כי המדות הם נקראים חלוקא דרבנן. ובגדיו והמדות הם נחלקים לשנים, <b>א'</b>, שנולדו בו בטבע. <b>ב'</b>, מחמת ההרגל נעשו לו כטבע. וזהו שאמר הֲיַחְתֶּה אִישׁ אֵשׁ בְּחֵיקוֹ שהולך במדות רעות, וּבְגָדָיו הם המדות שנולדו עמו לֹא תִשָּׂרַפְנָה. אִם יְהַלֵּךְ אִישׁ עַל הַגֶּחָלִים פירוש, אם מרגיל את עצמו לילך במדות רעות, וְרַגְלָיו הם המדות שהורגל בהם, לֹא תִכָּוֶינָה אותם, היאך אפשר. כי שני דברים המונעין את האדם מלקנות שלימות לנפשו, הא' היא התאוה, והיא עמו אף כשהוא לבדו. ושאר מדות רעות, שנוהגים אף לזולתו. וזהו שאמרו <small>(שבת קיד, א)</small> איזהו תלמיד חכם שמחזירין לו וכו', המקפיד בחלוקו להפכו כדרכו, והכוונה שאם נתהפכה לו איזה מידה ומקפיד להחזירה. וגם אמרו הוי מטנף את רגליך לפני חכמים, וזהו כינוי המונע תענוגים. וזהו <b>פשטתי את כתנתי איככה וכו'</b>, רצה לומר היינו המדות טובות, ואיככה נוכל להלבישם עלינו, וזהו כינוי על המדות טובות. ואיככה אלבשנה, כי שנה ופירש קשה מכולם, וכן הוא במדות. <b>רחצתי את רגלי.</b> פירוש, הלכתי תמיד בתאותי. <b>איככה אטנפם.</b> ואיך עתה אטנפם ואהיה עתה מתאבק בעפר רגלי תלמידי חכמים.
<h3>ד.</h3>
<b>דודי שלח ידו מן החור.</b> כיון שראה שאני מתעצל לפתוח לו, שלח ידו מן החור לבקשני יותר. <b>ומעי המו עליו.</b> הנמשל הוא על בית שני. שבבהמ"ק הראשון היה להם שכינה וארון ואורים ותומים, וזה הפנים. אבל בבית שני לא היה כי אם כאדם שעומד בחוץ ומראה ידו לפנים ועושה מה שצריך, אבל לא כאילו היה <small>(כאלו)</small> בפנים, כי בגלות הוא בהסתר פנים, כמו שנאמר <small>(דברים לא, יח)</small> וְאָנֹכִי הַסְתֵּר אַסְתִּיר. כיון שנשלם השבעים שנה היה הפקידה, חרב בית נבוכדנצר וחרב בבל, והיינו כדי <small>(ליגאל)</small> [לגאול] את ישראל, כמו שנאמר במפלת בבל <small>(ישעיה יד, א)</small> כִּי יְרַחֵם ה' אֶת יַעֲקֹב כו'. <b>ומעי המו עליו</b> הוא דניאל, שכיון שראה שכלה שבעים שנה התפלל, כמו שכתוב בדניאל <small>(פרק ט)</small>.
<h3>ה.</h3>
<b>קמתי אני לפתוח וכו'.</b> פירוש, כיון שבקשני ועוררני קמתי לפתוח לו, <b>וידי</b> היו מבושמים במור עד שנתבשם גם המנעול, כא[י]לו <b>נטפו</b> עליו <b>מור</b> מהידים, והוא כמו שנאמר בעזרא <small>(א, ה)</small> וַיָּקוּמוּ רָאשֵׁי הָאָבוֹת וכו'. <b>לפתוח לדודי</b>, בתשובה, שהבדילו נשים נכריות <small>(שם פרק ט)</small>. <b>וידי נטפו מור ואצבעותי וכו'.</b> 'יד' היא עיקר של יד ו'אצבעות' הם סוף היד. והיינו <b>וידי נטפו מור</b> הוא היסוד של בהמ"ק שהתחילו לבנות בימי כורש, <b>ואצבעותי</b> הוא מה שגמר דריוש. <b>על כפות המנעול</b>. הם חומות ירושלים שעשה נחמיה וסגרו את שערים <small>(נחמיה פרק ג)</small>.
<h3>ו.</h3>
<b>פתחתי וגו'.</b> פירש, אחר שבנו בית המקדש כרתו ברית עם הקב״ה, וחתמו על הברית אנשי כנסת הגדולה וכו' כמו שכתוב בנחמיה <small>(פרק י)</small>. <b>ודודי חמק עבר וכו'.</b> פירוש, כי במקדש שני אף שכרתו ברית והסכים הקב״ה על הברית אעפ״כ היה חסר חמשה דברים, והם הארון, ואורים ותומים, ורוח הקודש, ואש של מעלה, ושכינה לא חזרה <small>(יומא כא, ב)</small>. וז"ש <b>ודודי חמק</b> הוא הארון שנגנז. <b>עבר</b> היא השכינה שעלתה מהם. <b>נפשי יצאה בדברו</b>, הוא רוח הקודש שהוא דבר ה'. <b>בקשתיהו</b>, היינו האש <b>ולא מצאתיהו</b>. <b>קראתיו ולא ענני</b>, באורים ותומים, כמו שנאמר <small>(שמואל א' כג, ד)</small> וַיַּעֲנֵהוּ ה', וכן <small>(שם כח, ו)</small> וְלֹא עָנָהוּ ה', וכן בכמה מקומות אצל אורים ותומים לשון 'ענני'.
<h3>ז.</h3>
<b>מצאוני השומרים וגו'.</b> פירוש, אח"כ בחטאם אז מצאוני השומרים, הם שני מלאכים המלוין האדם לשומרו וכשחטא נעשו מקטרגים, כמו שאמרו במסכת <small>(שבת)</small> [חגיגה <small>(טז, א)</small>]. <b>הסובבים בעיר.</b> המה המקטרגין המשוטטין בארץ ומקטרגין, כמו שנאמר <small>(איוב א, ז)</small> מִשּׁוּט בָּאָרֶץ. <b>הכוני.</b> כמו שאמרו חז״ל <small>(סוכה נב, א)</small> נתן עיניו במקדש ראשון והרג תלמידי חכמים שבו, נתן עיניו במקדש שני והרג תלמידי חכמים שבו. <b>פצעוני.</b> פירוש, הכה והחריב ארץ ישראל ונעשה פצעים בארץ ישראל בכמה עיירות. <b>נשאו את רדידי מעלי.</b> כמו שאמרו רז״ל <small>(ילק"ש איכה רמז תתרט)</small>, כיון שבאו השונאים לבית המקדש נשא המקדש עצמו לעלות למעלה, ובאו מיכאל וגבריאל והשליכו אותו. וזהו שאמר <b>שומרי החומות</b>, שהם היו שומרי ירושלים, כמו שנאמר <small>(ישעיה סב, ו)</small> עַל חוֹמֹתַיִךְ יְרוּשָׁלִַם הִפְקַדְתִּי שֹׁמְרִים, והם מיכאל וגבריאל <small>(שמו"ר יח, ה)</small>, ועכשיו גם הם נהפכו ונטלו ממני את בית המקדש.
<h3>ח.</h3>
<b>השבעתי אתכם וכו'.</b> עכשיו בגלות אמרה משביע אני עליכם בנות ירושלים, המה הי״ב מלאכים הסובבים ירושלים שלמעלה כמו שאמרו רז״ל <small>(עי' לעיל א, ה, וב, ז)</small>. <b>אם תמצאו את דודי מה תגידו לו.</b> מכל הצרות שמצאוני אל תגידו לו יותר, רק <b>שחולת אהבה אני</b>. שזה קשה לי יותר מכולם מה שהוא נפרד ממני.
<h3>ט.</h3>
<b>מה דודך מדוד וכו'.</b> ב' פעמים, פירוש, שבנות ירושלים שאלו שתי שאלות לישראל <b>א'</b> מה דודך, פירוש מה מראהו של דודך. <b>היפה בנשים.</b> לפי שישראל אפילו אחר החורבן רודפים וחפצים להיות נאים בתורה ומעשים טובים, לכן נקראים היפה בנשים. <b>ב'</b> מה דודך מדוד, איזה טובות עשה לך שככה השבעתנו.
<h3>י.</h3>
<b>דודי צח ואדום.</b> כאן חשב שיעור קומה. והענין, כי הקב״ה נגלה ונסתר, נסתר מצד עצמו נגלה מצד מעשיו. דהיינו השגחתו יתברך וכל העולמות מכסא הכבוד ולמטה, נקרא שיעור קומה של הקב״ה, כלומר שהקב״ה עשה את השיעור קומה כמו שכתבתי לעיל <small>(ג, יא)</small> על בעטרה שעטרה לו אמו כו', והשגחתו בכולן. וחושב כאן מכסא הכבוד ולמטה, ומתחיל בפז ומסיים בפז, כמו שאמרו <small>(ס״י פ"א מ"ה)</small> נעוץ סופן בתחילתן ותחילתן בסופן. וכן כל התורה כולה היא שיעור קומה אחד, כי כל התיבות והגימטריאות והצירופין של התורה כולם שמותיו של הקב״ה. וחושב גם כן כאן שיעור קומה של תורה, ואמר <b>דודי צח</b> במצות עשה, <b>ואדום</b> במצות לא תעשה. <b>דגול מרבבה.</b> פירוש, שהוא ניכר מרבבה שלו. והיינו, שבתורה יש ע' פנים לתורה ובכל אחד ואחד יש ששים רבוא פנים, ואותו הפנים שלמד הקב״ה עם משה רבינו ע״ה הוא על כולם, וניכר מכל המרכבה שלו.
<h3>יא.</h3>
<b>ראשו כתם פז.</b> הוא בְּרֵאשִׁית, והוא נגד כתר, שבו ג' כתרים כתר תורה וכתר כהונה וכתר מלכות, ראשי תיבת כת״ם, וזהו <b>כתם פז</b>, וזהו אני ה'. <b>קוצותיו תלתלים.</b> וזהו השערות המה זֶה סֵפֶר תּוֹלְדֹת אָדָם, ששם שורות צדיקים הרבה. <b>שחורות כעורב.</b> זהו דור המבול ודור הפלגה שהצדיקים שבימיהם היו בצרות, כמו נח, והיו שחורות כעורב.
<h3>יב.</h3>
<b>עיניו כיונים.</b> הוא על האבות. <b>על אפיקי מים.</b> שהם זכים ולבנים, והוא אברהם. <b>רוחצות בחלב.</b> הוא יצחק שצריכים לרחוץ ולמתק בחלב. <b>יושבות על מלאת.</b> הוא יעקב אִישׁ תָּם יֹשֵׁב אֹהָלִים.
<h3>יג.</h3>
<b>לחיו כערוגת הבושם כו'.</b> פירוש, הלחיים שמגדלין השער של הזקן הם כערוגת הבושם שגדלים שם מרקחים, ומשערות הזקן ניכר מחשבות אדם, כמו שמפורש בזוהר <small>(פר' נשא קכט, א)</small>. והוא נגד ספר שמות, כי שם הוא ירידת מצרים, שהיה המחשבה לצרוף אותן בכדי שיהיו יכולין לקבל את התורה. <b>שפתותיו שושנים.</b> הוא עשרת הדברות ומתן תורה, היו שומעין דבר קדשו. <b>נוטפות מור עובר.</b> הוא ג"כ קאי על מתן תורה, כמו שאמרו <small>(שבת פח, ב)</small> כל דיבור ודיבור שיצא מפי הקב״ה נתמלא כל העולם כולו בשמים וכו', שנאמר נוטפות מור עובר.
<h3>יד.</h3>
<b>ידיו גלילי זהב.</b> הוא מעשה המשכן שהוא מעשי ידיהם. <b>ממולאים בתרשיש.</b> הוא מעשה החושן ואפוד ואורים ותומים. <b>מעיו עשת שן.</b> הוא ספר ויקרא שהוא באמצע התורה. <b>מעולפת ספירים.</b> פירוש, מיושבים באבנים טובות של ספירים, והיינו שיש בו הרבה דינים מאד. וכן אמרו במדרש <small>(שיה"ש רבה בפסוק זה)</small> אמר ר' אבא ספר ויקרא הוא באמצע ומלא הלכות דכתיב מעיו עשת שן מעולפת ספירים.
<h3>טו.</h3>
<b>שוקיו עמודי שש.</b> הוא ספר במדבר, שמדבר הכל בהליכת ישראל לארץ ישראל. <b>מיוסדים על אדני</b> <b>פז.</b> הוא ספר דברים, שהוא מיוסד על ארץ ישראל, איך להתנהג בארץ ישראל ומוסר ותוכחה. <b>מראהו כלבנון.</b> הם בעלי תשובה, הם לבנים כיער לבנון. <b>בחור כארזים.</b> הם הצדיקים שמיום הולדם נזהרים מלעבור על מצות לא תעשה, הם חזקים כארזים.
וכן בפעולתו בעולמות חשב כאן מכסא הכבוד ולמטה, <b>ראשו</b> הוא כסא הכבוד. <b>כתם פז</b> כמו שהפז בלי זיוף כן מחשבתו ושכלו אמת, וראשו עגול כמו התכשיט ששמו כתם עגול. <b>קווצותיו</b> אלו תלמידי חכמים שנשמתן מתחת כסא הכבוד <small>(זו"ח פר' לך ל, ב)</small>, זהו שאמרו <small>(עירובין כא, ב)</small> שדורשין על כל קוץ וקוץ תילי תילים. <b>שחורות כעורב</b> שמשחירין פניהם על דברי תורה כעורב <small>(שם כב, א)</small>. <b>עיניו כיונים כו'</b> הם המלאכים שנקראו עיני ה', כמו שנאמר <small>(זכריה ד, י)</small> עֵינֵי ה' הֵמָּה מְשׁוֹטְטִים בְּכָל הָאָרֶץ, וידוע שקאי על המלאכים <small>(רע"מ פר' אמור צט, א)</small>, והם גם כן תחת כסא הכבוד. <b>על אפיקי מים.</b> פירוש, אותם שמשגיחים על בעלי תורה שנמשלה למים כידוע. <b>רוחצות בחלב.</b> פירוש, קאי על בעלי תשובה, ו<b>יושבות על מלאת</b> הם אותם שלא טעמו טעם חטא מיום הולדם.
<b>לחיו כו'.</b> השער שלי הלחיים הן <b>כערוגות</b> שזורעין בו בשמים ורואים שיהיו מסודרים. ו<b>מגדלות מרקחים</b> קאי על לחייו, פירוש, שהם מגדלות מרקחים והן השער. והענין זה במשל, כי עד הלחיים הוא גבול המחשבה, כי מכאן ולמטה מתחיל הדיבור, וידוע שמחשבתו של אדם ניכר משער ליודעים מחכמת הפרצוף, כידוע ליודעים, ולזה כינה בחינה זו לחיים. <b>שפתותיו שושנים כו'.</b> פירוש, דיבורן מוטעם ומתוק ונכנס אל הלב, כמו הריח השושנים הנוטפות מור עובר. וענין זה קאי על השרפים בעלי גדפין, המשגיחין על דיבורו של אדם. <b>ידיו גלילי זהב.</b> פירוש, ידיו ואצבעותיו הם כמו הגלילי זהב, שאצבעותיו שבפנים מהודרים כן ידיו מהודרים. וענין זה על המשגיחין על מעשים טובים שבני אדם עושים, והם החיות. <b>ממולאים בתרשיש.</b> פירוש, מיוסדים באבנים טובות, והוא הנמשל הנ״ל המצות ומעשים טובים. <b>מעיו עשת שן כו'.</b> והם הגלגלים עם הכוכבים. וחשב כאן כסדר כסא, ותלמידי חכמים, ומלאכים, ושרפים, וחיות, גלגלים. <b>שוקיו עמודי שש.</b> זהו קאי על השלשה יסודות אמ״ש [אויר, מים, אש], שנקראו <small>(איוב כו, יא)</small> עמודי השמים. וזהו <b>מיוסדים על אדני פז</b> והוא הארץ, וקרא בלשון רבים, שבה ז' חלקים כידוע <small>(ספ"י פ"ד מט"ו ותיקו"ז עו, ב)</small>. ואמר עמודי שש, שבכל אחד מהשלשה יש שני איכות של קר ולח, או להיפך כידוע, והם שש. <b>מראהו כלבנון.</b> כמו שנאמר <small>(איוב לז, יח)</small> כִּרְאִי מוּצָק כו'.
דבר אחר. <b>דודי צח ואדום.</b> צח בחסד ואדום בדין, שמנהג את העולם בחסד ובדין, כמו שנאמר הָרֹעֶה בַּשּׁוֹשַׁנִּים. <b>דגול מרבבה.</b> פירוש, דגול מרבבה שלו, והיינו כמו שנאמר <small>(תהלים פו, ח)</small> אֵין כָּמוֹךָ בָאֱלֹהִים אֲדֹנָי וְאֵין כְּמַעֲשֶׂיךָ, ואמרו <small>(שמ״ר כה, ו)</small> כמו שאין כמוך כך אין כמעשיך. וזהו דגול מרבבה שלו, במעשיו ניכר, ממעשה הרבבה שלו והם המלאכים. וכלל כאן כל השיעור קומה, הכסא, והנשמות, והמלאכים, והשרפים, וחיות ואופנים, והרקיעים, והעולם, והארץ. ואמר כאן כלל ארבעה דברים שהן כולל הכל <b>מראהו כלבנון כו'</b>. וזהו שנאמר אחד, וה' ישתבח שוכן בכולם, וְהוּא בְאֶחָד <small>(איוב כג, יג)</small> נגד כתר עליון כמו שכתבתי למעלה <small>(פסוק י"א)</small>, דודי בג' רישא <small>(עי' ביאורו לתיקו"ז קלח, א)</small>. <b>מראהו כלבנון.</b> פירוש, כשהדבר נתיישן הוא נשתנה בב' דברים, אחד במראה והשני בחיזוק. וזהו <b>מראהו</b>, שאפילו שהעולם הוא ישן, אע״פ כן הוא לבן <b>כלבנון</b> ואין בו שינוי במראה. והב' הוא <b>בחור כארזים</b> ואין בו שינוי בחיזוק, וכמו שנאמר <small>(שם לז, יח)</small> חֲזָקִים כִּרְאִי מוּצָק.
<h3>טז.</h3>
<b>חכו ממתקים.</b> קאי על התורה, כמו שנאמר <small>(תהלים יט, יא)</small> וּמְתוּקִים מִדְּבַשׁ כו'. <b>וכלו מחמדים.</b> המה המצות כמו שנאמר <small>(שם)</small> הַנֶּחֱמָדִים מִזָּהָב כו'. <b>זה דודי.</b> מראהו של דודי. <b>וזה רעי.</b> הטובות שעשה עמי שמחמת זה הוא רעי, שאני מתאונן ומתאבל ומתאנח על התרחקו ממני.
עוד אופן. <b>חכו ממתקים כו'.</b> פירוש, שהקב״ה ברא את העולם בשני דברים, והן 'ויאמר' 'ויעש'. וזהו
<b>חכו ממתקים</b> היינו מה שברא בויאמר, <b>וכלו מחמדים</b> היינו מה שברא בויעש. ואמר 'רוחצות' 'יושבות', הם בעלי תשובה וצדיקים גמורים, ו'אפיקי מים' הם בעלי תורה. שאלו השלשה הן כלל הכל, תורה ומעשים טובים ומצות עשה ומצות לא תעשה, ו'ספירים' על שם שמספרים כבוד ה'. ואמר <b>זה דודי</b> הוא נגד י״ב דברים שעל השמים ששם כסא הקב״ה, כמו שנאמר <small>(ישעיה סו, א)</small> הַשָּׁמַיִם כִּסְאִי כו', יוֹשֵׁב בַּשָּׁמַיִם יִשְׂחָק כו' <small>(תהלים ב, ד)</small>. הַשָּׁמַיִם שָׁמַיִם לַה' <small>(שם קטו, טז)</small>. <b>וזה רעי.</b> הוא נגד הארץ שהיא נקראת רעיתי, שלא נברא הארץ אלא בשביל אוהבי אל. והיא כלולה מכולן, נעוץ תחלתו בסופו וסופו בתחלתו, כתם פז ואדני פז. וזהו שאמר וזה רעי. ואמר 'וזה' בוא״ו, שהוא סוד הרקיע המחברן, וְקָרָא זֶה אֶל זֶה <small>(ישעיה ו, ג)</small>, קֹרֵא אֲנִי אֲלֵיהֶם יַעַמְדוּ יַחְדָּו <small>(שם מח, יג)</small>.
<h2>פרק ו</h2>
<h3>א.</h3>
<b>אנה הלך דודך וגו'.</b> חוזרין ושואלין ב' דברים, א' <b>אנה הלך דודך</b>, פירוש לאיזה מקום הלך. והב' <b>אנה פנה דודך</b>. כלומר אנה מחשבתו ומה מעשיהו עכשיו. <b>ונבקשנו עמך.</b> וכיון דאינך יודע, מה אתה מרעיש העולם מענינו.
<h3>ב.</h3>
<b>דודי ירד לגנו כו'.</b> פירוש, משיבה תשובה על שתי השאלות הנ״ל. ששאלו אנה הלך דודך, אמרה שירד לגנו, שאין עולם הזה כדאי לו עכשיו שיהיה בעולם הזה, ונסתלק לגן עדן. <b>לערוגת הבושם.</b> הם הצדיקים שיושבים כשורות של בשמים שורות שורות. <b>לרעות בגנים.</b> הוא תשובה שניה על ששאלו לאיזה עסקים פנה, לזה אמרה לרעות בגנים, פירוש להשתעשע עם הצדיקים. <b>וללקוט שושנים.</b> פירוש, וללקוט מהם חידושי תורה, והקב״ה מסכים עמהן. ושושנים הוא התורה, שבה מצות עשה ומצות לא תעשה, כשושנה שהיא צח ואדום. והם נגד שתי ישיבות שבגן עדן, ישיבה של מעלה ושל מטה, וזהו לרעות בגנים למטה, וללקוט שושנים למעלה.
עוד אופן. <b>לרעות בגנים וגו'.</b> שרועה הצדיקים שבגנים, ולוקט אותם שהם בכאן בעולם הזה, לשם.
<h3>ג.</h3>
<b>אני לדודי וגו'.</b> פירש ומה שאמרתם ונבקשנו עמך, <b>אני לדודי</b>, אני אמתין עליו, כמו שנאמר <small>(הושע ג, ג)</small> יָמִים רַבִּים תֵּשְׁבִי לִי לֹא תִזְנִי וְלֹא תִהְיִי לְאִישׁ. <b>ודודי לי.</b> הוא גם כן ימתין עלי. <b>הרועה בשושנים.</b> בין הצדיקים שהם כשושנים ואין לזר אתנו.
בהעתק אחר. <b>אני לדודי ודודי כו'.</b> עתה מתחלת בפתויים והשתוקק[ו]ת של עת הגאולה, וזה אני לדודי ודודי לי הרועה בשושנים.
<h3>ד.</h3>
<b>יפה את רעיתי כו'.</b> עתה מתחיל הקב״ה לשבחה ואומר לה הגיע העת שתגאל. ואע״פ שאתה אינך בארץ ישראל, אתה <b>יפה</b> במראה <b>כתרצה</b>, <b>ונאוה</b> אתה בחיתוך אברים <b>כירושלים</b>.
<b>איומה.</b> פירוש, ואימתך על מי שרואה אותך. <b>כנדגלות.</b> הם הדגלים שהלכו במדבר. ותרצה היא שומרון מעשרת השבטים, שדרו בה מלכי ישראל עד אחאב כמו שכתוב בספר מלכים <small>(ב' י, טז)</small>, וירושלים הוא מקום בית המקדש ומלכות בית דוד, והם היפים מכל ערי ישראל. כי בעת הגאולה יגאלו בראשונה עשרת השבטים, ואח"כ שבט יהודה, ואח"כ יחיו דור המדבר.
והענין, שעל ג' דברים העולם עומד על התורה ועל העבודה ועל גמילות חסדים, ואחר שגלינו מארצנו ונתרחקנו מעל אדמתנו שהוא בית המקדש, אין לנו לא תורה כמו שנאמר <small>(איכה ב, ט)</small> מַלְכָּהּ וְשָׂרֶיהָ בַגּוֹיִם אֵין תּוֹרָה, ולא עבודה, ולכן אנו אומרים אחר התפלה שהיא במקום עבודה 'שיבנה בית המקדש במהרה בימינו' ותהיה עבודה עצמה, 'ותן חלקנו בתורתך'. ולא נשתייר כי אם גמילות חסדים, כמו שאמרו רבותינו ז״ל <small>(אדר״נ ד, ה)</small> כשחרב בית המקדש בכו ואמרו חס ושלום שאין לנו תקומה, כי אין לנו לא תורה ולא עבודה, אמר ר' יוחנן בן זכאי ועוד נשתייר לנו דבר אחד והוא גמילות חסדים, כמו שנאמר <small>(תהלים פט, ג)</small> עוֹלָם חֶסֶד יִבָּנֶה. ומלכי ישראל אע״פ שמהן היו רשעים, מכל מקום מלכי חסד היו, כמו שנאמר <small>(מלכים א' כ, לא)</small> כִּי מַלְכֵי בֵּית יִשְׂרָאֵל כִּי מַלְכֵי חֶסֶד הֵם. וכמו שאמרו רז״ל <small>(פרקי דר״א פרק יז)</small> על איזבל המרשעת שהיתה מרקדת לפני הכלה. וז"ש <b>יפה את רעיתי</b>, אע״פ שאתה אינך בארץ ישראל, ואין לך כל השלשה דברים, מכל מקום את יפה עלי <b>כתרצה</b>, שהמה מלכי חסד. <b>נאוה כירושלים</b>, ששם מקום עבודה. <b>איומה כנדגלות</b>, כדגלי מדבר שקבלו את התורה, כאילו יש בך כל השלשה דברים. ואיומה ונאוה ויפה ראשי תיבות אני כו'.
<h3>ה.</h3>
<b>הסבי עיניך מנגדי כו'</b>. פירוש, כי ישראל בוכין על צרותם, והקב״ה הוא מלא רחמים, אך שאי אפשר לגאול קודם הזמן והקץ, ואמר הקב״ה <b>הסבי עיניך מנגדי</b> פירוש, לא תבכה עוד אלי. <b>שהם הרהיבוני.</b> כי באה אהבתך עלי, ומה שהזכרתני קודם, הם הם הרהבוני אליך, ואיני יכול כביכול לסבול זאת. <b>שערך כעדר העיזים.</b> והתחיל לשבח אותה, ואמר <b>שערך</b> כמו שכתבתי לעיל <small>(ד, א)</small> שהן הנזירים, ולפי שבחוץ לארץ לא נשאר לנו אלא הג' לבד לכך לא חשיב אלא אלו הג', ואין לנו לא כהן גדול ולא סנהדרין. וגם אמר אלו השלשה, שהם בחוץ לארץ, והם <b>שערך</b> נגד בני משה שהם מעבר לסמבטיון, והם צדיקים ופרושים גדולים, והן המושיעים שעליהם כתיב <small>(עובדיה א, כא)</small> וְעָלוּ מוֹשִׁעִים בְּהַר צִיּוֹן.
<h3>ו.</h3>
<b>שניך כעדר הרחלים וגו'.</b> כמו שכתבנו לעיל <small>(ד, ב)</small>. והם כנגד עשרת השבטים שהם גבורים גדולים, ויש להן מלך ועושין מלחמה, והם גם כן צדיקים כמו שכתבתי לעיל. ולעיל <small>(שם)</small> אמר כעדר הקצובות, ששם היו בעלי מלחמה במנין.
<h3>ז.</h3>
<b>כפלח הרמון וגו'.</b> הם כנגד נפוצות יהודה, שהם מפוזרים בין הגוים והם ריקנים מהכל, רק <b>מבעד לצמתך</b>. כמו שכתבתי לעיל <small>(ד, ג)</small> שסרין למשמעתן של תלמידי חכמים, ועושין מה שאומרים להם.
<h3>ח.</h3>
<b>ששים המה מלכות וגו'.</b> הם האומות שנולדו אחר שנבחר אברהם להיות ממנו עם ה'. והן ט״ז בני קטורה, וט״ז בני עשו, וי״ב בני ישמעאל, וי״ב בני נחור, ועשו וישמעאל עצמן, ועמון ומואב, הרי ששים. <b>ושמונים פלגשים.</b> הם שבעים אומות, היינו י״ד של יפת, וכ״ו של שם, ול' של חם, ושם וחם ויפת ורעו ושרוג ונחור ותרח ונחור והרן ולוט, הרי שמונים. והנולדים עד אברהם אבינו קראן פלגשים, ומאברהם ואילך קראן מלכות, שהיו לאברהם ויצחק. <b>ועלמות.</b> הם האומות שאחר כך. <b>אין מספר</b>. ואף על פי כן:
<h3>ט.</h3>
<b>אחת היא יונתי.</b> הוא אברהם, כמו שנאמר <small>(יחזקאל לג, כד)</small> אֶחָד הָיָה אַבְרָהָם, שהיה אחד להקב״ה <small>(קה"ר א, ח)</small>. <b>יונתי.</b> שדבק להקב״ה כיונה, שהיא משמרת את בן זוגה ונתדבקה בה ולא באחרת <small>(שיה"ש רבה א, ב)</small>. <b>תמתי.</b> שנתנסה בעשרה נסיונות ונמצא תמים בעולם, וכמו שנאמר <small>(בראשית יז, א)</small> הִתְהַלֵּךְ לְפָנַי וֶהְיֵה תָמִים. <b>אחת היא לאמה.</b> הוא יצחק שהיה יחיד לאמו, כמו שנאמר <small>(שם כב, ב)</small> אֶת יְחִידְךָ. <b>ברה היא ליולדתה.</b> הוא יעקב, כמו שנאמר <small>(שם כה, כח)</small> וְרִבְקָה אֹהֶבֶת אֶת יַעֲקֹב, כי היא היתה יודעת את יעקב. וזהו 'ברה', לשון ברור, שהיה ברור אצלה לצדיק, אבל יצחק לא היה יודע ממעשיו. <b>ראוה בנות ויאשרוה מלכות ופלגשים ויהללוה.</b> כמו שנאמר <small>(משלי לא, כח)</small> קָמוּ בָנֶיהָ וַיְאַשְּׁרוּהָ בעולם הזה מאשרין בה, בַּעְלָהּ וַיְהַלְלָהּ בעולם הבא, שאז היא כמו אשה והקב״ה נקרא בעלה. וז"ש <b>ראוה</b> בנות בעולם הזה, <b>ויאשרוה מלכות ופלגשים וגו'</b> בעולם הבא, כמו שאמרו במדרש <small>(אלפא ביתא דר"ע אות כ)</small> שלעתיד לבא יאמר הקב״ה יבואו רשעים ויראו במעלת הצדיקים וכו'.
<h3>י.</h3>
<b>מי זאת הנשקפה כו'.</b> פירוש, כי ד' זמנים הן, תחילת היום, ואמצע היום, ותחילת הלילה, ואמצע הלילה. וזהו <b>שחר</b> הוא תחילת היום, <b>יפה כלבנה</b> הוא תחילת הלילה, <b>ברה כחמה</b> הוא אמצע היום, <b>כנדגלות</b> הוא אמצע הלילה. פירוש, שהם י״ב מזלות שהם כנגד י״ב שבטים, וכמו שהדגלים היו ג' לכל צד כידוע. ופירוש <b>מי זאת הנשקפה</b>, שבאין להשקיף אליהן כמו שמשקיפין על השחר, והוא יציאת מצרים שהיתה תחילה לכל הגאולות. <b>יפה כלבנה</b>, הוא על הים, וכן יהיה לעתיד לבא, כמו שנאמר <small>(ישעיה יא, טו)</small> וְהִכָּהוּ לְשִׁבְעָה נְחָלִים. <b>ברה כחמה</b>, הוא מתן תורה, לפי שאז פסקה מהן הזוהמא והיו ברים כחמה בגבורתה. <b>איומה כנדגלות</b>, הם מה שהיו נמנים, שכתוב <small>(במדבר א, ב)</small> לְמִשְׁפְּחֹתָם לְבֵית אֲבֹתָם בְּמִסְפַּר שֵׁמוֹת כָּל זָכָר לְגֻלְגְּלֹתָם, היינו שלמין בכולן. והיה צריך משה בעצמו לראותם אם הם ראויים למנותם, שיהיו כולם שלמין במדרגה העליונה של מלאכים, שאין למעלה הימנה. וכן יהיה אי״ה לעתיד לבא במהרה בימינו, שיעלו במדרגה עליונה, וזהו <b>איומה</b>.
<h3>יא.</h3>
ועוד אומר לה הקב״ה <b>אל גנת אגוז ירדתי</b>, וזהו שאני בעצמי ירדתי גם כן בתוככם. ומשלם לאגוז כמו שאמרו חז״ל <small>(חגיגה טו, ב)</small> למה נמשלו לאגוז, מה האגוז זה אפילו נופל כו', אין מה שבתוכו נמאס. וגם כמו האגוז מתחלק לארבעה חלקים מבפנים, כן ישראל בעת הגאולה, כמו שנאמר בישעיה <small>(מד, ה)</small> זֶה יֹאמַר לַה' אָנִי כו'. והן בֵּית יִשְׂרָאֵל בָּרֲכוּ וגו', בֵּית אַהֲרֹן וגו', בֵּית הַלֵּוִי וגו', יִרְאֵי ה' וגו' <small>(תהלים קלה, יט כ)</small>. ואצל יראי ה' לא כתיב 'בית', כי יראי ה' הן הגרים שאין להם בית בפני עצמו, ועליהם נאמר <small>(משלי ג, לג)</small> וּנְוֵה צַדִּיקִים יְבָרֵךְ, כי אין להם בית בקביעות. <b>לראות באבי הנחל.</b> פירוש, הפירות שהם גדילים אצל הנחל, הם בעלי תורה העוסקים בתורה המשולה כמים שמקבלת כל צורות, כך התורה כוללת כמה חכמות וסובלת כמה פנים. <b>לראות הפרחה הגפן.</b> הם בעלי חכמה, כמו שאמרו <small>(יומא עו, ב)</small> חמרא וריחני פקחין. <b>הנצו הרמונים.</b> הם בעלי מצות שמלאים מצות כרמון.
<h3>יב.</h3>
<b>לא ידעתי נפשי.</b> פירוש, היתה אצלי בהיסח הדעת ולא היה דעתי על זה. <b>נפשי.</b> פירוש, הקב״ה, שהוא נשמה לנשמות. או פירושו אוהב נפשי. <b>שמתני מרכבות עמי נדיב.</b> פירוש, ומהיסח הדעת שמוני במרכבות של הנדיבים, כמו שנאמר <small>(תחלים קיג, ז ח)</small> מְקִימִי מֵעָפָר דָּל מֵאַשְׁפֹּת יָרִים אֶבְיוֹן לְהוֹשִׁיבִי עִם נְדִיבִים עִם נְדִיבֵי עַמּוֹ. פירוש, הדל שאין לו כלום, והאביון הוא התאב לכל דבר ואין לו מה שתאב, ולכן אמר מקימי מעפר דל מי שאין לו כלום, ומאשפות שהוא מקום מטונף, ירים את האביון שתאב לעמוד ממקום טינופו. והוא ההבדל עצמו בין הקמה להרמה, כידוע. והן נגד מי שהוא ערום מן המצות והוא דל, ומאשפות הוא מי שמטונף בעבירות ותאב לעלות מהן ובוכה לעלות מהן, הוא ירים להושיבי עם נדיבים הם האבות, עם נדיבי עמו הם הנביאים.
<h2>פרק ז</h2>
<h3>א.</h3>
<b>שובי שובי השולמית.</b> פירוש, כי ירושלים שם העצמי הוא שלם, כמו שנאמר <small>(בראשית יד, יח)</small> וּמַלְכִּי צֶדֶק מֶלֶךְ שָׁלֵם, ותרגם אונקלוס מלכא דירושלים. ואברהם קרא אותה יִרְאֶה <small>(שם כב, יד)</small>, שהקב״ה רואה דרך שם כל מעללי גבר ומצעדיו, כמו שנאמר <small>(שם)</small> וַיִּקְרָא אַבְרָהָם כו' אֲשֶׁר יֵאָמֵר כו'. וביאורו, כי אברהם הוריד השכינה לארץ, שידעו הכל איך שהוא משגיח בכל ויודע רזי עולם, ומשה הוריד השכינה למשכן בינינו, שישיגו הכל אותו, כמו שאמרו <small>(מכילתא בשלח פר' ג)</small> ראתה שפחה על הים וכו'. וזה ביאורו, וַיִּקְרָא אַבְרָהָם וכו' יִרְאֶה, שהקב״ה רואה בכל, אֲשֶׁר יֵאָמֵר הַיּוֹם, בעת שכתב משה את התורה, בְּהַר ה' יֵרָאֶה, כי הוא נראה כו', כמו שנאמר <small>(שמות כד, יא)</small> וַיֶּחֱזוּ אֶת הָאֱלֹהִים וכו'.
ואומרים לה <b>שובי שובי</b>. רצה לומר אל תרוצי כל כך מהרה, רק <b>נחזה בך</b>, ונלך ביחד ואת באמצע, כמו מחולות שיש מחנים סביב. והענין, כמו שאמר הכתוב <small>(ישעיה ב, ג)</small> לְכוּ וְנַעֲלֶה כו'. ואמר ד' פעמים שובי שובי, נגד ד' גלויות ונגד ד' כנפות הארץ שיתקבצו ישראל וישאגו כולם שובי וכו'. <b>שובי שובי</b> נגד שתי גלויות הראשונים, ואחר כך <b>השולמית</b>, שהשכינה לא חזרה בבית שני <small>(יומא כא, ב)</small>, <b>שובי שובי</b> נגד שתי גלויות אחרונים ואחר כך <b>ונחזה בך</b>.
דבר אחר, <b>שובי שובי</b> כו' הם נגד שתי אומות. כי כל האומות נחלקו לשנים, ישמעאל ועשו, וכנגדם יהודא וישראל, והם יאמרו לישראל <b>שובי שובי</b>. ויענו להם ישראל <b>מה תחזו כו' המחנים</b>. פירוש, מה ועל מה תקבצו כולכם, כמו שנתקבצו שתי כתות של מלאכים אצל יעקב במחנים, כן נאספתם לראות בי.
<h3>ב.</h3>
<b>מה יפו פעמיך כו'.</b> פירוש, והם אומרים לה עתה אנו רואים <b>מה יפו פעמיך בנעלים בת נדיב</b>, שהלכת ונעלת עצמך בבתי כנסיות להתפלל בו התפלות שתקנו האבות הנקראים נדיבים. וגם <b>חמוקי ירכיך.</b> שהם בתי מדרשות, מה ירך בסתר כו' <small>(מו״ק טז, א)</small>. ורצה לומר, מה שהסתרת עצמך ללמוד תורה בסתר, הם <b>כמו חלאים מעשה ידי אמן</b>. פירוש, התכשיטין שעשה ידי אומן, והם הלוחות שעשה הקב״ה. רצה לומר, הם מסתירין על דברי תורה ויגעים על אמיתיותה כמו שניתנו בסיני.
דבר אחר. <b>מה יפו פעמיך בנעלים</b> שאת <b>בת נדיב</b> הולכת בפני עצמך ולא נתערבת כו', ודומה לחומות נעולים. וגם <b>חמוקי ירכיך כמו חלאים</b>, כתרגומו, ורצה לומר כמו שכתבתי לעיל שהיית הולכת בנעלים והם הבתי כנסיות, וחמוקי ירכיך הם בתי מדרשות כנ״ל. <b>מעשה ידי אמן.</b> פירוש, שגם הם היו במעשה ידיו של הקב״ה. וזה יהיה בשעה שבתי כנסיות ובתי מדרשות יוקבעו כו', כמו שאמרו רז״ל <small>(מגילה כט, א)</small> עתידין בתי כנסיות ובתי מדרשות שבחוץ לארץ שיקבעו בארץ ישראל.
<h3>ג.</h3>
<b>שררך אגן הסהר וכו'. שררך</b> והוא הטבור, כמו <b>אגן</b>, פירוש, ספל מלא מים שהוא עומד נגד <b>הסהר</b>, והוא בסיהרא זה הלבנה, וגם הוא <b>אל יחסר המזג</b>, שהוא מלא, כן כריסך עם הטבור. וזה בנמשל כינוי לירושלים, כמו שהטבור באמצע הגוף כך ירושלים בטבור הארץ. <b>אל יחסר וכו',</b> כי כל הבא לאכול פירות מעשר שני בירושלים היה רואה הכהנים בעבודתם ולוים בשירם, וישראל לומדים והוגים בדברי תורה. כי תפ״א בתי מדרשות היה בירושלים <small>(איכ"ר פתיחתא יב)</small>, והיו משליכים אחרי גוום פרנסתם, ונמזגו ונמשכו עמם בלימודם. וכמו שדרשו ז״ל <small>(סנהדרין לז, א)</small> פסוק זה על סנהדרין <b>שררך</b> שישבו בטבור של עולם, <b>אגן הסהר</b> שישבו בעיגול, <b>אל יחסר המזג</b> שלא היו זזין ממקומן. <b>בטנך.</b> הוא ארץ ישראל שהיא גם כן באמצע העולם, היא מלאה בתורה כמו <b>ערמת חטים</b>, שהכל צריכים למארי דחטה <small>(ברכות סד, א)</small>. וגם היא <b>סוגה בשושנים</b>. שהמקום לח והחטים יפין מאד עד שבוררים אותם אל המלך והשרים. ורצה לומר שהיא מלאה סנהדרי קטנה שהיה בכל עיר ועיר שהכל צריכים להם. וכן היא <b>סוגה בשושנים</b>, שיש לה גדרים וסייגים במצות עשה ולא תעשה, כשושנה שהיא צח ואדום.
<h3>ד.</h3>
<b>שני שדיך כו'.</b> נאמר על הר הבית והחיל, שמהם היו יונקים כל העולם ומלואה, החיל לישראל והר הבית אף לשאר אומות שרשאין לכנוס שם <small>(כלים פ"א מ"ח)</small>. וגם קאי על הנשיא ואב בית דין. <b>כשני עפרים</b>. שהם קלים לרוץ, ושניהם שוים שנולדו תאומים <small>(שיה"ש רבה ד, יד)</small>, וכמו שאמרו רז״ל <small>(אבות ה, ב)</small> הוי <small>(קל)</small> [רץ] כצבי כו'.
<h3>ה.</h3>
<b>צוארך כו'.</b> הנה בצואר תלוי חיות האדם, והוא כמגדל שבו תלוי חיזוק העיר ששם אנשי חיל כנ״ל <small>(ד, ד)</small>. כן היא העזרה שהיא עיקר, ששם היו מקריבין הקרבנות, ולכך לא אמר כאן 'בנוי לתלפיות' <small>(כדלעיל שם)</small>. ואמר <b>כמגדל השן,</b> רצה לומר, לא זו שמה שתלוי עליו הוא יפה ונאוה, אלא [אף] הוא עצמו נאה, כמגדל שהוא של שן, שהוא בעצמו יפה וחזק. <b>עיניך.</b> מלאים וזכים כמו <b>ברכות</b> שעוברין <b>בחשבון</b> <b>על שער</b> שנקרא <b>בת רבים</b>, שהמים זכים וברכות המים עומדים על מקום אחד, ואע״פ כן הם זכים שם. והענין קאי על הסנהדרין שהיו יושבין בלשכת הגזית, והם עֵינֵי הָעֵדָה <small>(הוריות ה, ב)</small>. <b>בחשבון.</b> שהיו חושבין תקופות ומזלות ומקדשין החודש. <b>על שער בת רבים.</b> שהם היו למעלה מכל הסנהדראות קטנות שיושבין בערים קטנות, וכל דבר הקשה הביאו אליהם <small>(סנהדרין פח, ב)</small>.
<b>אפך.</b> הוא מהודר בעובי ואורך, כמו שהמגדל שעליו עומד הצופה שיוכל לראות פני דמשק, שצריך להיות משוער כפי גבהו. והענין קאי על ההיכל, כמו שנאמר <small>(דברים לג, י)</small> יָשִׂימוּ קְטוֹרָה וכו'. <b>צופה פני דמשק.</b> רצה לומר, כי עד עכשיו היה מקום חוץ לירושלים ששמו צופים, שצופין משם ההיכל, ולעתיד יגיע ירושלים עד דמשק ויהיה צופים גם כן אצל דמשק, כמו שנאמר <small>(זכריה ט, א)</small> וְדַמֶּשֶׂק מְנֻחָתוֹ.
<h3>ו.</h3>
<b>ראשך עליך ככרמל.</b> פירוש, הר הכרמל הוא משופע ועגול, וקאי על קודש הקדשים שהוא הראש ויהיה ככרמל. <b>ודלת ראשך.</b> הם התאים שסביבות קודש הקדשים, כמו השערות הגדלים סביב הראש. <b>כארגמן.</b> שהוא מרכבה כידוע <small>(עי' לעיל ג, י)</small>, ובהם <b>מלך אסור ברהטים</b>. פירוש, השכינה הוא בתוך הקדש קדשים <b>אסור וכו'</b>. וחושב כאן כל השיעור קומה מהפעמים עד הראש. ומה שחושב כאן בתי כנסיות ובתי מדרשות שבחוץ לארץ, כי הם עתידין להיות בארץ ישראל כנ״ל <small>(פסוק ב')</small>.
דבר אחר. <b>צוארך</b> קאי על הלוים, שאף אם היו משוררים לא היו צואריהם כואבים, רק יש בהם כח עליון מאד. <b>עיניך כו'</b> קאי על הנביאים שנקראים רואים <small>(שמואל א' ט, ט)</small> וצופים <small>(יחזקאל ג, יז)</small>, והם מלאים שפע אלקי כמו הבריכות כו'. וגם אף שהם שואבים מן הבריכה העליונה, מתמלאות כידוע <small>(עי' ביאורו לתיקונים מזו"ח לג, ב, מדפה"ס ד"ה עינא כו')</small>, וזהו כבריכות בחשבון, אף שמניחים המים לרוץ כולם לחוץ, מתמלאות במים זכים שנית. <b>אפך.</b> הענין קאי על הכהנים, כמו שנאמר <small>(דברים לג, י)</small> יָשִׂימוּ קְטוֹרָה בְּאַפֶּךָ. <b>ראשך כו'</b> קאי על המלך. <b>אסור כו'</b> זהו מלך מלכי המלכים הקב״ה, והוא ככרמל שהוא על כל ההרים הרמים, כן הוא על כל המלכים. <b>דלת ראשך.</b> הם תלמידי חכמים שיושבים על שולחנו.
<h3>ז.</h3>
<b>מה יפית ומה נעמת כו'.</b> <b>זאת קומתך דמתה לתמר ושדיך לאשכלות.</b> באלו הב' פסוקים כולל כל דרכי היראה, והן חמשה, <b>א'</b> ליראה אותו. <b>הב'</b> ללכת בדרכי ה' כמו שאמרו רז״ל <small>(שבת קלג, ב)</small> מה הוא רחום אף אתה רחום וכו'. <b>הג'</b> לנטוע אהבת ה' בלבבו עד שימסור נפשו בעבורו. <b>הד'</b> לדעת את ה' בכל דרכיו וכל מחשבות מעשיו יהיו פנוים אל דרך ה' כמו שנאמר <small>(משלי ג, ו)</small> בְּכָל דְּרָכֶיךָ דָעֵהוּ, והוא עבודת ה'. <b>הה'</b> לקיים מצות עשה ופרטיהם ודקדוקיהם. והן מבוארין בפסוק אחד במשנה תורה <small>(דברים י, יב)</small> וְעַתָּה יִשְׂרָאֵל מָה ה' אֱלֹהֶיךָ שֹׁאֵל מֵעִמָּךְ כִּי אִם לְיִרְאָה אֶת ה' אֱלֹהֶיךָ, לָלֶכֶת בְּכָל דְּרָכָיו, וּלְאַהֲבָה אֹתוֹ, וְלַעֲבֹד אֶת ה' אֱלֹהֶיךָ בְּכָל לְבָבְךָ וּבְכָל נַפְשֶׁךָ, לִשְׁמֹר אֶת מִצְוֹת ה'. והן לעומת חמשה חומשי תורה.
וז"ש <b>מה יפית</b> הוא לעומת היראה, כמו שאמרו בזוהר חדש <small>(שיה"ש יח, ב)</small> לית לן שפירו לכל אתוון בר את יו״ד והוא יפה ושפירו כו'. וכמו שנאמר <small>(משלי לא, ל)</small> שֶׁקֶר הַחֵן וְהֶבֶל הַיֹּפִי אִשָּׁה יִרְאַת ה' כו'. והוא כפלים דב' דרגין עלאי ותתאי. <b>ומה נעמת</b> הוא לעומת ללכת בדרכי ה', כמו שנאמר <small>(שם ג, יז)</small> דְּרָכֶיהָ דַרְכֵי נֹעַם, והוא ב' פעמים ורב חסד, דנהיר עילאי בתתאי, כי יקרא גם כן ורב חסד <small>(ספד"צ פ"ג)</small>. <b>אהבה</b> הוא כנגד לאהבה את ה' אלהיך. <b>בתענוגים,</b> כמו שאמרו <small>(ב״ב כה, ב)</small> הרוצה להחכים ידרים, אָז תִּתְעַנַּג עַל ה' <small>(ישעיה נח, יד)</small>, וכמו שכתוב ברעיא מהימנא פרשת צו <small>(כח, א)</small> וסליקא דיליה תהא לאבא דאיהו ימינא חסד.
<h3>ח.</h3>
<b>זאת קומתך דמתה לתמר.</b> הוא לנגד עבודת ה', כמו שאמרו רז״ל <small>(בר״ר מא, א)</small> מה תמר אין בו פסולת וכו' ועולה בקומה זקופה בלי עיקום כלל, כן הוא העובדי ה' יתברך אין בהם פסולת אף באכילתם ושתייתם ושאר צרכי הגוף. <b>ושדיך.</b> הם מצות עשה ולא תעשה. המצות דומים לאשכלות של תמר, כדאיתא בתיקונים <small>(הקדמה ב, א)</small> דנטרין לפיקודין דאינון תרי״ג מצות, דתליין בשם הוי״ה כענבין באתכלא. והענין, שאומרים לה עתה אנו רואים שצדקת שלא הכנעת והשפלת קומתך לנו בגלות. וכן <b>שדיך</b> הוא התורה, כמו שנאמר <small>(משלי ה, יט)</small> דַּדֶּיהָ יְרַוֻּךָ בְכָל עֵת, דומים <b>לאשכלות</b>, שאוכלים פירותיהם בשנה זו והקרן קיימת לשנה אחרת, כן הוא הנמשל בתורה, פירותיהם בעולם הזה והקרן לעולם הבא <small>(פאה פ"א מ"א)</small>.
<h3>ט.</h3>
<b>אמרתי אעלה בתמר כו'.</b> זהו תשובה על שאלתה מה תחזו בשולמית. ואומרים, כיון שאנו רואים גדולתך אנו חושקים וחפצים לעלות בתמר ולאחוז בסנסניו, כמו שנאמר <small>(ישעיה ב, ג)</small> וְאָמְרוּ לְכוּ וְנַעֲלֶה אֶל הַר ה'. <b>אחזה בסנסניו</b> הוא בֵּית אֱלֹהֵי יַעֲקֹב <small>(שם)</small>. <b>ויהיו נא שדיך.</b> כמו שנאמר <small>(שם)</small> וְיֹרֵנוּ מִדְּרָכָיו. וזהו שדיך <b>כאשכלות הגפן</b>. שמהפרי יוצא עדיין דבר שני והוא היין. <b>וריח אפך כתפוחים.</b> והוא תפוח בעצי היער שיושבין בצלו ואוכלין מפירותיו, כמו שכתבתי לעיל <small>(ב, ג)</small> כתפוח בעצי היער וכו'. והענין, שאומרים לה האומות שיהיה שדיך כאשכלות הגפן, שנשתה גם אנחנו מיינך אחר שתאכל אתה עיקר הפרי. וריח אפך כתפוחים, שכהניך יקריבו קרבנותיהם ויגיע גם עלינו כפרה, כמו השבעים פרים שהקריבו ישראל על האומות <small>(סוכה נה, ב)</small>.
ואמר <small>(ישעיה שם)</small> וְיֹרֵנוּ מִדְּרָכָיו וְנֵלְכָה בְּאֹרְחֹתָיו, אצל דרכיו אמר 'מדרכיו' שביאורו קצת מהם, ואמר 'באורחותיו' שמורה על כל אורחותיו, לפי שהמצות יש בהן שני דברים, עשייתן וכוונתם. ועשייתן וקיומם הוא נקרא דרך, שכל ישראל דורכים בהם, והכוונה נקרא אורח, לפי שמתי מספר הם המכוונים בם כראוי. לכן יאמרו האומות שאינם יודעים גודל הטורח להגיע אל הכוונה, יאמרו 'יורינו מדרכיו', לפי שהמצות הם רבים לכן לא יחפצו רק באפס קצהו, 'ונלכה באורחותיו' לפי שהכוונה מועט לפי ראות עיניהם, יאמרו שילכו ויקיימו כל כוונת המצות. וזהו <b>וריח אפך כתפוחים</b> הוא הכוונה והפנימית של המצות, שנוכל להריח, שהוא מורה לדעת פנימיות הדבר, כמי שבא לבית ולא יראה שום דבר בבית, אפס יריח כל אשר בבית.
<h3>י.</h3>
<b>וחכך כיין הטוב.</b> והכל מחמת שאנו רואים שחכך מוטעם עדיין כיין הטוב שדודי אוהב אותו והולך למישרים. <b>דובב שפתי ישנים.</b> והוא היין שרוח זקנים נוחה הימנו. והענין קאי על התורה, כמו שנאמר <small>(דברים ד, ו)</small> כִּי הִוא חָכְמַתְכֶם כו', ודובב שפתי ישנים שאפילו הצדיקים שבגן עדן עוסקים בה. <b>וחכך כיין הטוב.</b> זהו תורה שבכתב, כמו שנאמר <small>(ישעיה שם)</small> כִּי מִצִּיּוֹן תֵּצֵא תוֹרָה. <b>הולך לדודי.</b> זהו הלכה של תורה שבע"פ כמו שנאמר <small>(שם)</small> וּדְבַר ה' מִירוּשָׁלִָם. <b>דובב שפתי ישנים.</b> כמו שנאמר <small>(שם יא, ד)</small> וְשָׁפַט, וְהוֹכִיחַ, ב' שפתי ישנים.
<h3>יא.</h3>
<b>אני לדודי וכו'.</b> ביאורו, אף על פי שהם אומרים לכו ונעלה, מכל מקום אני לבדי לדודי, גם תשוקתו עלי לבדי, כמו שנאמר <small>(הושע ג, ג)</small> יָמִים רַבִּים תֵּשְׁבִי לִי וְגַם אֲנִי אֵלָיִךְ.
<h3>יב.</h3>
<b>לכה דודי וגו'.</b> כאן הוא שיעור קומה שלה. <b>נצא השדה.</b> אלו בעלי מצות עשה. <b>נלינה בכפרים.</b> אלו כלל ישראל שזהירים בלא תעשה, כמו שאמרו <small>(רות א, טז)</small> אֶל אֲשֶׁר תֵּלְכִי אֵלֵךְ וּבַאֲשֶׁר תָּלִינִי אָלִין וכו' <small>(תיקו"ז עה, ב)</small>.
<h3>יג.</h3>
<b>נשכימה לכרמים.</b> אלו תינוק[ו]ת של בית רבן. מפני שכרמים כשעדיין אינו ניכר כלל נקרא גם כן כרם.
<b>נראה אם פרחה הגפן.</b> אלו בעלי מקרא <small>(עירובין כא, ב)</small>. כי הפרח הוא כשמתחיל להתראות, וזהו מקרא ראשית לימודים. <b>פתח הסמדר.</b> בעלי משנה <small>(שם)</small>. סמדר הוא קודם שיגמור. <b>הנצו הרמונים.</b> בעלי גמרא <small>(שם)</small>, שנגמרו, ולכן נקרא התלמוד גמרא, כמו שכתבתי במשלי <small>(ט, ב)</small> עיין שם.
דבר אחר. <b>נשכימה לכרמים</b> הן מיני נביאים וחוזים. <b>פרחה הגפן</b> אלו בעלי תורה. <b>פתח הסמדר</b> אלו בעלי יראה. הנצו הרמונים אלו בעלי מצות, כמו שאמרו בזוהר פרשת פקודי <small>(רנג, ב)</small> אלף ורבוא רבבן דאיקרון כו' רימונים וכולן זמינין ברחימו בו', דעאלו רחימותא בין ישראל לתתא לקב״ה לעילא. וז"ש <b>אתן את דודי לך</b>.
<h3>יד.</h3>
<b>הדודאים נתנו ריח וגו'.</b> קאי אשְׁנֵי דּוּדָאֵי תְאֵנִים מוּעָדִים וכו' <small>(ירמיה כד, א)</small>, ודרשו בעירובין על זה ריש פרק עושין פסין <small>(כא, א)</small> עיי"ש. אומרת השני דודאים נתנו ריח. <b>ועל פתחינו כל מגדים.</b> הם כל מיני פירות התורה מקרא משנה גמרא. <b>חדשים.</b> הם דברים המתחדשים בכל דור ודור. <b>גם ישנים.</b> כל התורה שנתנו לנו. <b>דודי צפנתי לך.</b> מהר סיני.
<b>הדודאים נתנו ריח.</b> הן בעלי דעת, לפי שבעלי דעת הם נשלמים בגדר החכמה, וכן הפרי נותן ריח כשנגמר בישולו. <b>ועל פתחינו כל מגדים.</b> הם בעלי חכמה, שהחכמה הוא חלק ראשון מחלקי החכמה, ולכן אמר ועל פתחינו. <b>חדשים</b> הוא בינה ו<b>ישנים</b> הוא חכמה, מפני שהבינה והתבונה יתחדשו לו בכל עת, ולא כן החכמה שלמד מזולתו, לא יוסיפו לו, והן ישנים לו בהמשך הזמן. <b>ועל פתחינו.</b> סוד חכמה ובינה, ושם כל התענוגים וכל המתיקות, כמו שנאמר <small>(תהלים יט, יא)</small> וּמְתוּקִים מִדְּבַשׁ וְנֹפֶת צוּפִים. וזהו חדשים וישנים, סוד חדתין עתיקין, ראשית ואחרית, וכמו שנאמר מה שהיה ומה שעתיד להיות <small>(קהלת א, ט)</small>. <b>דודי צפנתי לך.</b> סוד כתר מלכות, לכן אמר בתוספת יו״ד, והוא היו״ד זעירא.
<h2>פרק ח</h2>
<h3>א.</h3>
<b>מי יתנך כאח לי וגו'.</b> פירוש, כי אהבת האיש והאשה היא גדולה, אבל היא אהבה מסותרת מאד, כי אדם אין נושק את אשתו בפרהסיא, אבל אחיו עם אחותו היא אהבה גלויה, אבל לא בנשיקה, אך הוא נושק לאחיו ולאחותו הקטנה אפילו בחוץ. וזהו שאומרת האשה לבעלה <b>מי יתנך כאח לי</b>, וכאיזה אח, כאח קטן אשר הוא <b>יונק שדי אמי</b>. ואז היא אהבה גלויה כל כך, שאף אם <b>אמצאך בחוץ אשקך</b>, ו<b>גם לא יבוזו לי</b>. והענין, שאחר החורבן אין רשאין לגלות פנימיות התורה, והן הסודות, כי אם פה אל פה בצניעות, וכמו שנאמר <small>(לעיל א, ב)</small> יִשָּׁקֵנִי מִנְּשִׁיקוֹת פִּיהוּ, כמו הנשיקות של איש ואשה שצריך להיות בצניעות, אך הש״ס, והוא הפשוטין, רשאין ללמוד.
וזהו <b>מי יתנך כאח לי</b> הן הפשוטין של תורה שבכתב, ו<b>יונק שדי אמי</b> היא תורה שבע"פ, ש״ס משנה, כמו שנאמר <small>(ישעיה יא, ח)</small> וְשִׁעֲשַׁע יוֹנֵק כו', ואז <b>אמצאך בחוץ</b> פירוש בפרהסיא. <b>אשקך</b> פירוש אלמוד הסתרי תורה הנתונה בנשיקה פה אל פה, <b>גם לא יבוזו לי</b>, פירוש, ולא הייתי מתיירא כלל, שתמלא הארץ דעה, שלא יבוזו כמו עתה. ועוד <b>מי יתנך כאח לי יונק</b> הן האבות, שבימי האבות היו גלוי גם כן והיו אחים ורעים. <b>יונק שדי אמי</b> הוא בימי יוסף, כמו שנאמר <small>(בראשית לז, ב)</small> וְהוּא נַעַר כו', כִּי ה' אִתּוֹ כו' <small>(שם לט, ג)</small>. <b>אמצאך בחוץ</b> הוא בגלות מצרים ובסנה. <b>אשקך</b> בהר סיני. <b>גם לא יבוזו לי</b> אף בלוחות שניות שהיו לְשִׁמְצָה בְּקָמֵיהֶם <small>(שמות לב, כה)</small>, אף על פי כן לא יבוזו לי.
<h3>ב.</h3>
<b>אנהגך אביאך כו'.</b> פירוש, כשתהיה האהבה כל כך אזי אנהגך, אביאך אל בית אמי שתלמדני דרך ארץ, איך להתנהג עמך ואיך אכבדך, ובבית אמי <b>אשקך מיין הרקח וכו'</b>. והענין קאי כשתמלא הארץ דעה, אזי אביאך אל בית אמי זה בית המקדש, והיא תלמדני במה אכבדך. וזהו אשקך מיין הרקח הם הקרבנות וכמו שנאמר <small>(שם ל, כה)</small> רֹקַח מִרְקַחַת. <b>מעסיס רמוני</b>, הם המצות. <b>אנהגך.</b> פירוש, הלכתי עמך במדבר. <b>אביאך אל בית אמי.</b> הוא ארץ ישראל, שהשרה שם שכינתו. <b>תלמדני.</b> הוא בימי השופטים. <b>אשקך מיין הרקח.</b> הוא בית ראשון, כמו שכתבתי למעלה בפסוק נזכירה דודיך מיין <small>(א, ד)</small> ע"ש. <b>מעסיס רמוני.</b> הוא בית שני, אף שחסרו חמשה דברים <small>(יומא כא, ב)</small> מכל מקום היו מלאים מצות כרימון ולא היה נחסר להם שום מצוה. והפסוק נמשך למעלה על מי יתנך, ופירושו, מי יתנך שיהיה עכשיו כמו שעשית מאז, כמו שנאמר <small>(מיכה ז, טו)</small> כִּימֵי צֵאתְךָ מֵאֶרֶץ מִצְרָיִם אַרְאֶנּוּ נִפְלָאוֹת, ויהיה כל הנ״ל.
<h3>ג.</h3>
<b>שמאלו תחת ראשי כו'.</b> פירוש, ואז תגדל האהבה, שתהיה שמאל דוחה וימין מקרבת, כי כשדוחין האדם דוחין אותו מאחוריו והולך לו. <b>וימינו תחבקני.</b> כמו שאמרו רז״ל <small>(סוטה מז, א)</small> יצר תינוק ואשה תהא שמאל כו', וזהו שמאלו תחת ראשי וימינו תחבקני, כמו שנאמר <small>(תהלים מה, י)</small> נִצְּבָה שֵׁגַל לִימִינְךָ כו'.
דבר אחר. <b>שמאלו תחת ראשי וימינו תחבקני.</b> פירוש, כמו שנאמר <small>(זכריה ב, ט)</small> וַאֲנִי אֶהְיֶה לָּהּ נְאֻם ה' חוֹמַת אֵשׁ סָבִיב וּלְכָבוֹד אֶהְיֶה בְתוֹכָהּ. וזהו, שמאלו שהוא האש יהיה סביב ראשי. ומה שאמר 'ראשי' ולמעלה <small>(ב, ו)</small> אמר 'לראשי', כי למעלה איירי באהבה שלא היה לנצח, כי ל' מורה על סמוך ולא דבוק ממש, אבל לעתיד לבא אי״ה יהיה לנצח לכן אמר 'ראשי'. <b>וימינו.</b> הוא ולכבוד אהיה בתוכה.
<h3>ד.</h3>
<b>השבעתי אתכם כו'.</b> קאי על עת גוג ומגוג. ואומרת <b>מה תעירו ומה תעוררו</b>, כלומר מה לכם לעורר את האהבה, הלא בקרב הימים אעלה אל מדרגתי. <b>השבעתי אתכם כו'.</b> כמו שכתבתי לעיל <small>(ב, ז)</small>. <b>מה תעירו ומה תעוררו כו'.</b> מה שאמר למעלה <small>(שם)</small> אם תעירו כו', היינו שלמעלה השביע אותם שלא יפירו את האהבה, ולכך אמר 'אם', אבל לעתיד לבא אי״ה תהיה אהבה נצחית, כמו שנאמר <small>(ירמיה לא, ל)</small> בְּרִית חֲדָשָׁה אכרות לכם אשר לא תופר. ולכן אמר <b>מה תעירו</b>, פירוש מה יועיל לכם בזה שתעירו, כי לא תוכלו עוד להפר את האהבה כיון שחפץ בה הקב״ה.
<h3>ה.</h3>
<b>מי זאת עולה מן המדבר.</b> עתה מספרת גאולה אמיתית, שכל העולם יתמהו ויאמרו מי זאת עולה מן המדבר, שהיתה עד עכשיו <b>מתרפקת על דודה</b>. כמו שנאמר <small>(ירמיה ב, ב)</small> לֶכְתֵּךְ אַחֲרַי בַּמִּדְבָּר. <b>תחת התפוח עוררתיך.</b> פירוש, אף על פי שעוררתיך כמה פעמים, נשארת תחת התפוח, תחת צלו, כמו שכתבתי לעיל <small>(ב, ג)</small> כתפוח בעצי היער כו', ו<b>שמה כו'</b>.
<b>מי זאת עולה מן המדבר כו'.</b> פירוש, כי לעתיד לבא יגאל ה' את ישראל, כמו שנאמר <small>(הושע ב, טז יז)</small> הִנֵּה אָנֹכִי מְפַתֶּיהָ וְהֹלַכְתִּיהָ הַמִּדְבָּר, וְנָתַתִּי לָהּ אֶת כְּרָמֶיהָ כו' לְפֶתַח תִּקְוָה כו' וְעָנְתָה שָּׁמָּה כו', וּכְיוֹם עֲלֹתָהּ מֵאֶרֶץ מִצְרָיִם. ויאמרו האומות מי זאת כו'. <b>מתרפקת על דודה.</b> כי עכשיו היא תמיד דופקת ומבקשת לדודה, כמו שנאמר <small>(ירמיה לא, יד)</small> קוֹל בְּרָמָה נִשְׁמָע. שָׁמוֹעַ שָׁמַעְתִּי אֶפְרַיִם כו' הֲשִׁיבֵנִי וְאָשׁוּבָה כו' <small>(שם לא, יז)</small>. <b>תחת התפוח עוררתיך.</b> פירוש, בתפוח הוא ג' גוונין, וכן לעתיד לבא אי״ה יהיה ג', כמו שנאמר <small>(זכריה יג, ט)</small> וְהֵבֵאתִי אֶת הַשְּׁלִשִׁית בָּאֵשׁ וּצְרַפְתִּים כִּצְרֹף אֶת הַכֶּסֶף וּבְחַנְתִּים כִּבְחֹן אֶת הַזָּהָב. והם נגד מה שכתוב <small>(יחזקאל לח, כג)</small> וְהִתְגַּדִּלְתִּי וְהִתְקַדִּשְׁתִּי וְנוֹדַעְתִּי כו'. והן השלשה דברים שאנו אומרים בקדיש יתגדל ויתקדש כו' וימליך כו'. והן השלש קדושות שהן קדוש וברוך וימלוך, כי ברוך הוא גדולה שהוא רבוייא דכולהו, וז"ש לדור ודור נגיד גדלך ולנצח נצחים קדושתך נקדיש.
<b>שמה חבלתך אמך.</b> שיאחוז חבלים לארץ שנקראת אמו, וכמו שנאמר <small>(ישעיה כד, יט כ)</small> פּוֹר הִתְפּוֹרְרָה אֶרֶץ מוֹט הִתְמוֹטְטָה אָרֶץ כו' נוֹעַ תָּנוּעַ אֶרֶץ כַּשִּׁכּוֹר. וזהו חבלתך, שהיא חבלי לידה של הארץ שנקראת אמו. <b>שמה חבלה ילדתך.</b> פירוש, כי שמים הוא נקרא אביו כמו שכתבתי לעיל <small>(ג, יא)</small>, ולכן 'ילדתך', כמו <small>(בראשית י, ח)</small> וְכוּשׁ יָלַד אֶת נִמְרֹד. וזהו חבלי השמים כמו שנאמר <small>(ישעיה כד, כג)</small> וְחָפְרָה הַלְּבָנָה וכו', וְנָגֹלּוּ כַסֵּפֶר הַשָּׁמָיִם כו' <small>(שם לד, ד)</small>. כִּי שָׁמַיִם כֶּעָשָׁן נִמְלָחוּ <small>(שם נא, ו)</small>. יִפְקֹד ה' עַל צְבָא הַמָּרוֹם בַּמָּרוֹם וְעַל כו' <small>(שם כד, כא)</small>.
<h3>ו.</h3>
<b>שימני כחותם כו'.</b> הוא על דרך כָּתְבֵם עַל לוּחַ לִבֶּךָ <small>(משלי ג, ג)</small>. וכתיב <small>(ישעיה מט, טז)</small> הֵן עַל כַּפַּיִם חַקֹּתִיךְ. וזהו עד עתה לא היתה אהבה שלמה חקוקה בלבך לכך לא היתה נצחי, ועתה שימני כחותם כו'. כי עתה <b>עזה כמות אהבה</b>. פירוש, כמו שבעת מות האדם קשה פרידת הנפש מהגוף, כי אין אהבה וחיבור מורכב וממוזג כנפש עם הגוף. <b>קשה כשאול קנאה.</b> כינה אותה בשאול, כי אין קנאה בעולם כמו שהמת הולך לשאול וראה כל העולם נשארו חיים.<b> רשפיה רשפי אש שלהבת כו'.</b> פירוש, כמו שהאש דבוק בגחלת רק שאינו נראה, כך האהבה היתה תקועה בלבי, ועתה להבתה כמו שלהבת שניכר האש לעינים, כמו כן עתה אהבתינו נכרת לעיני כל.
<b>שימני כחותם על לבך כחותם על זרועך.</b> פירוש, שתהיה אהבתי קבועה על לבך כחותם, כי חותם אע״פ שנוטלין החתימה נשאר החותם, כן תהיה אהבתי אצלך. וכמו שאמרו בזוהר <small>(ח״א רמד, ב)</small>. <b>כחותם על זרועך.</b> פירוש, במקום מגולה, שתהיה אהבתו תמיד גלויה לפניך. <b>כי עזה כמות אהבה.</b> שאהבתך עזה עלי כמו אהבת הנפש להגוף בשעת מיתה. <b>קשה כשאול קנאה.</b> פירוש, בשעה שמוליכין אותו לקבר אז קנאתו גדולה, שמוליכין אותו מן העולם למקום צר וחושך, כן קשה עלי קנאתי שאני נושא עליך. <b>רשפיה רשפי אש.</b> פירוש, כמו הגחלים של אש כן אהבתך בוער עלי. <b>שלהבת יה.</b> ומבחוץ גם כן אהבתך עלי כמו השלהבת. ואמר 'יה', לפי שכל מי שרוצה להגדיל דבר אומר על שמו של הקב״ה, כמו <small>(תהלים לו, ז)</small> הַרְרֵי אֵל. והענין, <b>כחותם על לבך</b> היא התורה שתהא קבועה בלב כחותם. <b>כחותם על זרועך</b> הוא המצות שהן גלויין, וכמו שנאמר <small>(משלי ז, ג)</small> קָשְׁרֵם עַל אֶצְבְּעֹתֶיךָ כָּתְבֵם עַל לוּחַ לִבֶּךָ. <b>כי עזה כמות אהבה</b> היא הקריאת שמע שמיחדין שמו באהבה, ואז קשה אהבת ישראל אצלו כמות, רצה לומר לפי שהם מוסרים נפשם על יחודו נחשב כאילו הם מומתים ממש על יחוד שמו הגדול. <b>קשה כשאול קנאה</b> היא התפלה שישראל בוכין על עניים ושאר דברים, ואז הוא מקנא על ישראל. <b>רשפיה רשפי אש</b> הם הבעלי יראה. <b>שלהבת יה</b> הם הבעלי אהבה.
סוד חותם הוא סיומא, סוד התחברותם תמיד, והן חותם בתוך חותם סיום דב' שמות אחרונות. כי אות הד' הוא כן הד' דכליל כולא וכולא כלילין ביה, וזהו שאמר כאן ב' פעמים כחותם. ואמר כחות״ם שהוא בסוד הדע״ת, ב' דעות, כמו שכתבתי למעלה בסוד חכמה ודעת שהוא בסוד חותם מלא וחסר. ח״י שמות דתפלת י״ח, סוד שם ע״ב וחותם דחכמה חסר. סוד יחי״ד הוא ל״ב נתיבות, ואהבה סוד י״ג תיקונין וכל אחד כליל מי״ב. וז"ש קנאה. רשפיה רשפי אש הוא, שהדעת מתפשט בהן בג' גוונין ג' כלולין מג', ואז היא השביעית רביעית לכל תחת מסטרא דאמא היא חסרה הו' בגילופין, ומסטרא דאבא יו״ד שהן כלולים בדיכורא, והן אחורים די״ה. ושלהבת י״ה הוא הפנים, ושלהבת הוא גלופין וגלופין דגלופין, שהם הסדרים והפרשיות של תורה שהם בחו״ב, וזהו י״ה. והן י״ה דאיש ואשה כמו שאמרו בגמרא <small>(סוטה יז, א)</small>.
<h3>ז.</h3>
<b>מים רבים לא יכלו וכו'.</b> כשמדמה את האהבה לאש, אומרת שאהבה גדולה כל כך, שאפילו מים רבים לא יכלו לכבותה ונהרות לא ישטפוה. והענין, שיש ב' מיני מים, אחד שהוא הרבה רק עומדת בכלי במקום אחד, והשנית שאינה הרבה כל כך, רק הולכת תמיד יום ולילה לא ישבותו ואין פוסקת תמיד. והכינוי הוא על האומות הקדמונים, שמהם היו חזקים כנהר שוטף, ומהם רבים, ועם כל זה לא יכלו לכבות כו'. <b>מים רבים לא יוכלו כו'.</b> פירוש, שתהא האהבה גדולה כל כך שלא יוכלו מים רבים לכבות אותה, כמו שאמרו בגמרא <small>(תענית כג, א)</small> השפעתי להם רוב טובה כו'.
ועוד, <b>מים רבים</b>, פירוש, הן האפיקורסים שמשחדין בממון שילכו אחריהם בדרכיהם, וז"ש <b>אם יתן איש את כל הון ביתו באהבה בוז</b>. פירוש שלא בפניו, ו<b>יבוזו לו</b> שיהיה כל כך מאוס בעינו, עד שיבזה אותו בעיניו ובפניו. ועוד, <b>מים רבים</b>, כי באדם הוא ג' דברים, והן הנפש וגוף וקנין. ואמר כאן נגד כל אלו השלשה <b>מים רבים</b> וכו' הוא נגד הנפש שהוא מבפנים, אמר <b>לא יוכלו לכבות</b>. <b>ונהרות</b>, הוא נגד הגוף שהוא מבחוץ, אמר <b>לא ישטפוה</b>. ונגד הקנין אמר <b>אם יתן איש את כל הון ביתו כו'</b>.
<h3>ח.</h3>
<b>אחות לנו קטנה כו'.</b> אמרה כנסת ישראל נגד אותן שנתגדלו בהצנע ולא יכלו לקיים התורה בגלוי, וזה <b>שדים אין לה</b>. והיא מצטערת. <b>מה נעשה לאחותינו ביום שידובר בה.</b> והוא קאי על עת שיאמר הקב״ה <small>(ישעיה מג, ט)</small> מִי בָהֶם יַגִּיד זֹאת, נבון ויודיענה, ויהיה לו חרפה, ואומר לה הקב״ה <b>אם חומה היא נבנה עליה טירת כסף כו'</b>, כמו שאמרו ביומא <small>(ט, ב)</small>. ואז פותחת הקטנה ואומרת <b>אני חומה כו'</b>, שהיתה אוחזת ומקיימת תלמידי חכמים בהצנע. ו<b>אז</b> תאמר כנסת ישראל <b>הייתי בעיניו כמוצאת שלום</b> ואין לי חרפה גם מאחותינו הנ״ל.
<b>אחות לנו קטנה.</b> פירוש, שלעתיד לבא קודם שיתגלה משיח יאמרו המלאכים אחות לנו קטנה, נגד התורה שהיא חכמה, וכמו שנאמר <small>(משלי ז, ד)</small> אֱמֹר לַחָכְמָה אֲחֹתִי אָתְּ, והיא נקראת גדולה כמו שכתבתי לעיל <small>(ה, ב)</small>, ועכשיו היא קטנה בתורה. <b>ושדים אין לה</b> הן המצות המורידים לנו שפע. <b>מה נעשה לאחותינו ביום שידובר בה,</b> פירוש, בשעה שיהיו מדברין אודותיה, כמו שנאמר <small>(ירמיה ל, ז)</small> וְעֵת צָרָה הִיא לְיַעֲקֹב כו' וְנֶהֶפְכוּ כָל פָּנִים כו' <small>(שם ל, ו)</small>, כי יהיה מקטרגין ואומרים אלו מעשי ידי כידוע.
<h3>ט.</h3>
<b>אם חומה היא נבנה עליה טירת כסף.</b> פירוש, שבישראל הן ב' מינים, א' שיושב סגור ומסוגר מבני אדם ולומד בפני עצמו, והב' שיושב ולומד עם רבים. והיינו, אותן הגדולים מאד בתורה ומעשים טובים ואינן מתייראין כלל מן האנשים שילכו ויבואו, שלא יטום חס ושלום מן הדרך, הם שלומדים עם רבים ומקרבים אותם לתורה, אבל אותן שמתייראין מהתקרבות וחבורת אנשים שלא יטו ח״ו מן הדרך, הם יושבים מסוגרין. וזהו <b>אם חומה היא</b> היינו שהם תקיפים כחומה, ודאי שלא יטו מן הדרך, <b>נבנה עליה טירת כסף</b>, טרקלין נאה שיהיו הכל נאספין אליהם, כמו שנאמר <small>(זכריה ח, כג)</small> אֲשֶׁר יַחֲזִיקוּ עֲשָׂרָה אֲנָשִׁים מִכֹּל לְשֹׁנוֹת הַגּוֹיִם וְהֶחֱזִיקוּ בִּכְנַף אִישׁ יְהוּדִי לֵאמֹר נֵלְכָה עִמָּכֶם. <b>ואם דלת היא.</b> היינו שהם רפויים כדלת שהולך ושב, ומתייראין שלא יטו ח״ו. <b>נצור עליה לוח ארז.</b> פירוש, נעשה מצור עליה שלא יוכלו חוטאים לבוא עליהן להכשילם.
<h3>י.</h3>
<b>אני חומה כו'.</b> פירוש, משיבה היא, אני בתורה תמיד. <b>ושדי.</b> הן המצות. <b>כמגדלות.</b> וחז״ל אמרו <small>(פסחים פז, א)</small> על בתי כנסיות ובתי מדרשות. <b>אז הייתי בעיניו כמוצאת שלום.</b> פירוש, כמו שנאמר <small>(זכריה ח, ו)</small> כִּי יִפָּלֵא כו' גַּם בְּעֵינַי יִפָּלֵא כו'. והיינו דבר נפלא הוא מה שלא ראה מימיו, כמו אדם שלא ראה דבר זה מעולם, אף שהיה בימי אבותיו, מכל מקום הוא לא ראה מימיו והוא פלא בעיניו. וזהו כִּי יִפָּלֵא בְּעֵינֵי שְׁאֵרִית הָעָם הַזֶּה, והיינו שיעשה להם הקב״ה נסים מה שלא ראו מימיהם. אבל אין זה דבר גדול, כי אפשר שהיה לאבותיהם גם כן נסים כאלה, לזה אמר גַּם בְּעֵינַי יִפָּלֵא, שאפילו להקב״ה הוא חידוש, כי לא עשה הקב״ה נסים כאלה עדיין לשום אדם בעולם, ואם כן הוא פליאה גם בעיני הקב״ה. וזהו <b>אז הייתי בעיניו</b>, אז כשיעשה לי הנסים, אהיה בעיניו כאיש אשר מוצא שלום, פירוש, דבר חדש ומציאה, שלא היו מעולם נסים כאלה, והוא השלום כמו שנאמר <small>(ישעיה יא, ו)</small> וְגָר זְאֵב עִם כֶּבֶשׂ כו', וזהו <b>כמוצאת שלום</b>.
<h3>יא־יב.</h3>
<b>כרם היה לשלמה כו'.</b> זה הקב״ה, והכרם היא התורה כמו שאמרו רז"ל <small>(שבת לג, ב)</small> שכשנכנסו חכמים לכרם ביבנה כו'. <b>נתן את הכרם לנוטרים.</b> הם ישראל. <b>איש יביא בפריו אלף כסף.</b> הם אלף עלמין דכסופין, ואז יאמר הקב״ה<b> כרמי שלי לפני.</b> מִי בָהֶם יַגִּיד זֹאת כו', כמו שאמרו רז״ל בעבודה זרה <small>(ב, ב)</small>. ויענו כולם <b>האלף לך שלמה ומאתים לנוטרים את פריו.</b> והוא על דרך דאיתא בזוהר <small>(פר' משפטים קכא, ב)</small> על פסוק <small>(ירמיה ב, ג)</small> קֹדֶשׁ יִשְׂרָאֵל לַה' רֵאשִׁית תְּבוּאָתֹה כָּל אֹכְלָיו וגו'. כמו שנאמר <small>(ויקרא כב, יד)</small> וְאִישׁ כִּי יֹאכַל קֹדֶשׁ בִּשְׁגָגָה וְיָסַף חֲמִשִׁיתוֹ, וכמו שאמרו במשנה <small>(תרומות ו, ב)</small> שחומש משלם לאיזה שירצה. וזהו <b>האלף לך שלמה</b> זה הקרן, <b>ומאתים</b> הוא החומש <b>לנוטרים כו'</b>, כמו שאמר הכתוב <small>(משלי כז, יח)</small> נֹצֵר תְּאֵנָה כו', כמו שאמרו רז״ל <small>(פאה פ"א מ"א)</small> פירות בעולם הזה והקרן לעולם הבא.
<b>כרם היה לשלמה כו'.</b> הוא כמו ששנינו <small>(ירושלמי תענית יט, ב)</small> בכרם ביבנה, ואיתא בתיקוני זוהר תיקון ע' <small>(קכט, א)</small> ת״ח תשע זימנין הוי״ה כו'. לכן נתנה התורה במ' יום, וכמו שנאמר <small>(משלי ט, א)</small> חָצְבָה עַמּוּדֶיהָ שִׁבְעָה, והוא מה שנאמר <small>(שם ט, יא)</small> כִּי בִי יִרְבּוּ יָמֶיךָ, כמו שכתבתי שם. <b>היה לשלמה.</b> פירוש להקב״ה. <b>בבעל המון.</b> פירוש בשדה של המון, והוא השמים ששם תמיד המון, כמו שנאמר <small>(תהלים יט, ב)</small> הַשָּׁמַיִם מְסַפְּרִים כְּבוֹד אֵל, וָאֶשְׁמַע אַחֲרַי קוֹל רַעַשׁ גָּדוֹל <small>(יחזקאל ג, יב)</small>. ואחר כך <b>נתן את הכרם לנוטרים</b>, פירוש, שכשהקב״ה נתן את התורה לישראל, אמרו מלאכי השרת תן לנו התורה כו', כלום יצר הרע כו', כמו שאמרו במסכת שבת <small>(פח, ב)</small>. והיינו, שהמלאכים אמרו להקב״ה שיתן להם התורה ללמוד, [והשיב להם שיתן התורה למי שיש לו יצה"ר שיוכל ללמוד] ולעשות אותה, וזהו נתן את הכרם לנוטרים, היינו למי שאפשר להם לשמור אותה, ולא נתן למלאכים כי הם אי אפשר לעשות, כנ״ל <b>איש יביא בפריו וכו'</b>.
<h3>יג.</h3>
<b>היושבת בגנים.</b> עתה מספר על תחיית המתים, וזה, שיאמר הקב״ה לצדיקים שבגן עדן את היושבת בגנים הלא חברים מקשיבים לקולך השמיעיני. ויאמרו:
<h3>יד.</h3>
<b>ברח דודי.</b> צא אתה בראשונה מכאן. <b>על הרי בשמים.</b> פירוש, בית המקדש שיבנה במהרה בימינו אמן.