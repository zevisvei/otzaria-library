<h1>ספר יצירה</h1>
<span style="color:Gray;"><small><small>© נערך ונסדר בהגהה ופיסוק וכותרות על ידי הרב שמואל וויס שליט"א מקהילת 'אדרת אליהו' בעיר העתיקה תובב"א.</small></small></span>
<h2><span style="color:Gray;"><small>הקדמת המו"ל</h2>
<small><b>ספר יצירה</b> מיוחס לאברהם אבינו ע"ה, ומוזכר בגמ' סנהדרין סה ע"ב, הגאונים והראשונים חיברו עליו פירושים, וכן הגר"א פירש את כל הספר בהרחבה.</small>
<small>ספר יצירה מבאר את בריאת העולם ע"י עשר ספירות וכ"ב אותיות, ומחלק את האותיות לג' קבוצות: ג' אִמּוֹת <small>(כמו אבות ושורשים)</small> – אמ"ש, ז' כפולות – בג"ד כפר"ת, י"ב פשוטות – הו"ז חט"י לנ"ס עצ"ק. ומפרט מה נברא מכל אות בעולם בשנה ובנפש.</small>
<small>נוסח הס"י ע"פ גירסת האריז"ל שעליה סמך הגר"א, ונוסף בסוגריים הגהות הגר"א שבפירושו.</small>
<small><b>תוכן הפרקים:</b> פ"א – י' ספירות. פ"ב – כ"ב אותיות. פ"ג – ג' אִמּוֹת. פ"ד – ז' כפולות. פ"ה – י"ב פשוטות. פ"ו – כלל האותיות.</small>
<h2>פרק א <span style="color:LightGray;"><small>[י' ספירות]</small></span></h2>
<h3><span style="color:Gray;"><small>א.</h3></small></span>
בִּשְׁלֹשִׁים וּשְׁתַּיִם נְתִיבוֹת פְּלִיאוֹת חָכְמָה, חָקַק יָהּ, יהו"ה, צְבָאוֹת, אֱלֹהֵי יִשְׂרָאֵל, אֱלֹהִים חַיִּים וּמֶלֶךְ עוֹלָם, אֵל, שַׁדַּי, רַחוּם וְחַנּוּן, רָם וְנִשָּׂא, שׁוֹכֵן עַד וְקָדוֹשׁ שְׁמוֹ, מָרוֹם וְקָדוֹשׁ הוּא, וּבָרָא אֶת עוֹלָמוֹ בִּשְׁלוֹשָׁה סְפָרִים: בְּסֵפֶר וְסֵפֶר וְסִפּוּר:
<h3><span style="color:Gray;"><small>ב.</h3></small></span>
עֶשֶׂר סְפִירוֹת בְּלִי מָה, וְעֶשְׂרִים וּשְׁתַּיִם אוֹתִיּוֹת יְסוֹד, שָׁלֹשׁ אִמּוֹת וְשֶׁבַע כְּפוּלוֹת וּשְׁתֵּים עֶשְׂרֵה פְּשׁוּטוֹת:
<h3><span style="color:Gray;"><small>ג.</h3></small></span>
עֶשֶׂר סְפִירוֹת בְּלִימָה, בְּמִסְפַּר עֶשֶׂר אֶצְבָּעוֹת, חָמֵשׁ כְּנֶגֶד חָמֵשׁ, וּבְרִית יָחִיד מְכֻוָּן בָּאֶמְצַע, בְּמִילַת הַלָּשׁוֹן וּבְמִילַת הַמָּעוֹר:
<h3><span style="color:Gray;"><small>ד.</h3></small></span>
עֶשֶׂר סְפִירוֹת בְּלִימָה, עֶשֶׂר וְלֹא תֵּשַׁע, עֶשֶׂר וְלֹא אַחַת עֶשְׂרֵה. הָבֵן בַּחָכְמָה וַחֲכַם בַּבִּינָה, בְּחֹן בָּהֶם וַחֲקֹר מֵהֶם, וְהַעֲמֵד דָּבָר עַל בּוּרְיוֹ, וְהָשֵׁב יוֹצֵר עַל מְכוֹנוֹ:
<h3><span style="color:Gray;"><small>ה.</h3></small></span>
עֶשֶׂר סְפִירוֹת בְּלִימָה, מִדָּתָן עֶשֶׂר שֶׁאֵין לָהֶם סוֹף. עֹמֶק רֵאשִׁית וְעֹמֶק אַחֲרִית, עֹמֶק טוֹב וְעֹמֶק רַע, עֹמֶק רוּם וְעֹמֶק תַּחַת, עֹמֶק מִזְרָח וְעֹמֶק מַעֲרָב, עֹמֶק צָפוֹן וְעֹמֶק דָּרוֹם. אָדוֹן יָחִיד, אֵל מֶלֶךְ נֶאֱמָן, מוֹשֵׁל בְּכֻלָּם מִמְּעוֹן קָדְשׁוֹ, עַד עֲדֵי עַד:
<h3><span style="color:Gray;"><small>ו.</h3></small></span>
עֶשֶׂר סְפִירוֹת בְּלִי מָה, צְפִיָּתָן כְּמַרְאֵה הַבָּזָק, וְתַכְלִיתָן אֵין לָהֶם קֵץ, וּדְבָרוֹ בָּהֶן בְּרָצוֹא וָשׁוֹב, וּלְמַאֲמָרוֹ כְּסוּפָה יִרְדֹּפוּ, וְלִפְנֵי כִסְאוֹ הֵם מִשְׁתַּחֲוִים:
<h3><span style="color:Gray;"><small>ז.</h3></small></span>
עֶשֶׂר סְפִירוֹת בְּלִימָה, נָעוּץ סוֹפָן בִּתְחִלָּתָן וּתְחִלָּתָן בְּסוֹפָן, כְּשַׁלְהֶבֶת קְשׁוּרָה בְּגַחֶלֶת, שֶׁאָדוֹן יָחִיד וְאֵין לוֹ שֵׁנִי, וְלִפְנֵי אֶחָד מָה אַתָּה סוֹפֵר:
<h3><span style="color:Gray;"><small>ח.</h3></small></span>
עֶשֶׂר סְפִירוֹת בְּלִימָה, בְּלֹם פִּיךָ מִלְּדַבֵּר וְלִבְּךָ מִלְּהַרְהֵר, וְאִם רָץ פִּיךָ לְדַבֵּר וְלִבְּךָ לְהַרְהֵר, שׁוּב לַמָּקוֹם, שֶׁלְּכָךְ נֶאֱמַר <small>(יחזקאל א)</small> וְהַחַיּוֹת רָצוֹא וָשׁוֹב, וְעַל דָּבָר זֶה נִכְרַת בְּרִית:
<h2>פרק ב <span style="color:LightGray;"><small>[כ"ב אותיות]</small></span></h2>
<h3><span style="color:Gray;"><small>א.</h3></small></span>
עֶשְׂרִים וּשְׁתַּיִם אוֹתִיּוֹת יְסוֹד, שָׁלֹשׁ אִמּוֹת וְשֶׁבַע כְּפוּלוֹת וּשְׁתֵּים עֶשְׂרֵה פְּשׁוּטוֹת. שָׁלֹשׁ אִמּוֹת אמ"ש יְסוֹדָן: כַּף זְכוּת וְכַף חוֹבָה וּלְשׁוֹן חֹק מַכְרִיעַ בֵּינְתַיִם. שָׁלֹשׁ אִמּוֹת אמ"ש: מ' דּוֹמֶמֶת, ש' שׁוֹרֶקֶת, א' אֲוִיר רוּחַ מַכְרִיעַ בֵּינְתַיִם:
<h3><span style="color:Gray;"><small>ב.</h3></small></span>
עֶשְׂרִים וּשְׁתַּיִם אוֹתִיּוֹת יְסוֹד, חֲקָקָן חֲצָבָן צְרָפָן שְׁקָלָן וְהֵמִירָן, וְצָר בָּהֶם אֶת כָּל הַיְצוּר וְאֶת כָּל הֶעָתִיד לָצוּר:
<h3><span style="color:Gray;"><small>ג.</h3></small></span>
עֶשְׂרִים וּשְׁתַּיִם אוֹתִיּוֹת יְסוֹד, חֲקָקָן בְּקוֹל, חֲצָבָן בְּרוּחַ, [גיר' הגר"א – חֲקָקָן בְּרוּחַ, חֲצָבָן בְּקוֹל] קְבָעָן בַּפֶּה בַּחֲמִשָּׁה מְקוֹמוֹת: אחה"ע בַּגָּרוֹן, גיכ"ק בַּחֵךְ, דטלנ"ת בַּלָּשׁוֹן, זסשר"ץ בַּשִּׁנַּיִם, בומ"פ בַּשְּׂפָתַיִם:
<h3><span style="color:Gray;"><small>ד.</h3></small></span>
עֶשְׂרִים וּשְׁתַּיִם אוֹתִיּוֹת יְסוֹד, קְבָעָן בַּגַּלְגַּל כְּמִין חוֹמָה בְּרל"א שְׁעָרִים, וְחוֹזֵר הַגַּלְגַּל פָּנִים וְאָחוֹר, וְסִימָן לַדָּבָר: אֵין בַּטּוֹבָה לְמַעְלָה מֵעֹנֶג, וְאֵין בָּרָעָה לְמַטָּה מִנֶּגַע:
<h3><span style="color:Gray;"><small>ה.</h3></small></span>
כֵּיצַד צְרָפָן שְׁקָלָן וְהֵמִירָן, א' עִם כֻּלָּם, וְכֻלָּם עִם א'. ב' עִם כֻּלָּם, וְכֻלָּם עִם ב'. וְחוֹזְרוֹת חֲלִילָה, וְנִמְצָאוֹת בְּרל"א שְׁעָרִים, וְנִמְצָא כָּל הַיְצוּר וְכָל הַדִּבּוּר יוֹצֵא מִשֵּׁם אֶחָד:
<h3><span style="color:Gray;"><small>ו.</h3></small></span>
יָצַר מַמָּשׁ מִתֹּהוּ, וְעָשָׂה אֶת אֵינוֹ יֶשְׁנוֹ, וְחָצַב עַמּוּדִים גְּדוֹלִים מֵאֲוִיר שֶׁאֵינוֹ נִתְפָּשׂ, וְזֶה סִימָן: א' עִם כֻּלָּם וְכֻלָּם עִם א', צוֹפֶה וּמֵמִיר, וְעָשָׂה אֶת כָּל הַיְצוּר וְאֶת כָּל הַדִּבּוּר שֵׁם אֶחָד, וְסִימָן לַדָּבָר: עֶשְׂרִים וּשְׁתַּיִם חֲפָצִים בְּגוּף אֶחָד:
<h2>פרק ג <span style="color:LightGray;"><small>[ג' אִמּוֹת]</small></span></h2>
<h3><span style="color:Gray;"><small>א.</h3></small></span>
שָׁלֹשׁ אִמּוֹת אמ"ש יְסוֹדָן: כַּף זְכוּת וְכַף חוֹבָה וּלְשׁוֹן חֹק מַכְרִיעַ בֵּינְתַיִם:
<h3><span style="color:Gray;"><small>ב.</h3></small></span>
שָׁלֹשׁ אִמּוֹת אמ"ש, סוֹד גָּדוֹל מֻפְלָא וּמְכֻסֶּה, וְחָתוּם בְּשֵׁשׁ טַבָּעוֹת, וְיָצְאוּ מֵהֶם: אֲוִיר, מַיִם, אֵשׁ. וּמֵהֶם נוֹלְדוּ אָבוֹת, וּמֵאָבוֹת תּוֹלָדוֹת:
<h3><span style="color:Gray;"><small>ג.</h3></small></span>
שָׁלֹשׁ אִמּוֹת אמ"ש, חֲקָקָן חֲצָבָן צְרָפָן שְׁקָלָן וְהֵמִירָן, וְצָר בָּהֶם: שָׁלֹשׁ אִמּוֹת אמ"ש בָּעוֹלָם, וְשָׁלֹשׁ אִמּוֹת אמ"ש בַּשָּׁנָה, וְשָׁלֹשׁ אִמּוֹת אמ"ש בְּנֶפֶשׁ זָכָר וּנְקֵבָה:
<h3><span style="color:Gray;"><small>ד.</h3></small></span>
שָׁלֹשׁ אִמּוֹת אמ"ש בָּעוֹלָם: אֲוִיר, מַיִם, אֵשׁ. שָׁמַיִם נִבְרְאוּ מֵאֵשׁ, וְאֶרֶץ נִבְרֵאת מִמַּיִם, וַאֲוִיר מֵרוּחַ מַכְרִיעַ בֵּינְתַיִם:
<h3><span style="color:Gray;"><small>ה.</h3></small></span>
שָׁלֹשׁ אִמּוֹת אמ"ש בַּשָּׁנָה: חֹם, קֹר, וּרְוָיָה. חֹם נִבְרָא מֵאֵשׁ, קֹר נִבְרָא מִמַּיִם, וּרְוָיָה מֵרוּחַ מַכְרִיעַ בֵּינְתַיִם:
<h3><span style="color:Gray;"><small>ו.</h3></small></span>
שָׁלֹשׁ אִמּוֹת אמ"ש בְּנֶפֶשׁ זָכָר וּנְקֵבָה: רֹאשׁ וּבֶטֶן וּגְוִיָּה. רֹאשׁ נִבְרָא מֵאֵשׁ, וּבֶטֶן נִבְרָא מִמַּיִם, וּגְוִיָּה מֵרוּחַ מַכְרִיעַ בֵּינְתַיִם:
<h3><span style="color:Gray;"><small>ז.</h3></small></span>
הִמְלִיךְ אוֹת א' בְּרוּחַ, וְקָשַׁר לוֹ כֶּתֶר, וּצְרָפָן זֶה בָּזֶה, וְצָר בָּהֶם: אֲוִיר בָּעוֹלָם, וּרְוָיָה בַּשָּׁנָה, וּגְוִיָּה בְּנֶפֶשׁ, זָכָר בְּאמ"ש וּנְקֵבָה בְּאש"ם:
<h3><span style="color:Gray;"><small>ח.</h3></small></span>
הִמְלִיךְ אוֹת מ' בְּמַיִם, וְקָשַׁר לוֹ כֶּתֶר, וּצְרָפָן זֶה בָּזֶה, וְצָר בָּהֶם: אֶרֶץ בָּעוֹלָם, וְקֹר בַּשָּׁנָה, וּבֶטֶן בְּנֶפֶשׁ, זָכָר בְּמא"ש וּנְקֵבָה בְּמש"א:
<h3><span style="color:Gray;"><small>ט.</h3></small></span>
הִמְלִיךְ אוֹת ש' בְּאֵשׁ, וְקָשַׁר לוֹ כֶּתֶר, וּצְרָפָן זֶה בָּזֶה, וְצָר בָּהֶם: <small>(אש)</small> שָׁמַיִם בָּעוֹלָם, וְחֹם בַּשָּׁנָה, וְרֹאשׁ בְּנֶפֶשׁ, זָכָר בְּשא"מ וּנְקֵבָה בְּשמ"א:
<h2>פרק ד <span style="color:LightGray;"><small>[ז' כפולות]</small></span></h2>
<h3><span style="color:Gray;"><small>א.</h3></small></span>
שֶׁבַע כְּפוּלוֹת בג"ד כפר"ת, מִתְנַהֲגוֹת בִּשְׁתֵּי לְשׁוֹנוֹת: ב"ב, ג"ג, ד"ד, כ"כ, פ"פ, ר"ר, ת"ת. תַּבְנִית רַךְ וְקָשֶׁה, גִּבּוֹר וְחַלָּשׁ.
<h3><span style="color:Gray;"><small>ב.</h3></small></span>
שֶׁבַע כְּפוּלוֹת בג"ד כפר"ת, יְסוֹדָן: חָכְמָה, עֹשֶׁר, זֶרַע, חַיִּים, מֶמְשָׁלָה, שָׁלוֹם וָחֵן:
<h3><span style="color:Gray;"><small>ג.</h3></small></span>
שֶׁבַע כְּפוּלוֹת בג"ד כפר"ת, בְּדִבּוּר וּבִתְמוּרָה, תְּמוּרַת חָכְמָה אִוֶּלֶת, תְּמוּרַת עֹשֶׁר עֹנִי, תְּמוּרַת זֶרַע שְׁמָמָה, תְּמוּרַת חַיִּים מָוֶת, תְּמוּרַת מֶמְשָׁלָה עַבְדוּת, תְּמוּרַת שָׁלוֹם מִלְחָמָה, תְּמוּרַת חֵן כִּעוּר:
<h3><span style="color:Gray;"><small>ד.</h3></small></span>
שֶׁבַע כְּפוּלוֹת בג"ד כפר"ת: מַעְלָה וּמַטָּה, מִזְרָח וּמַעֲרָב, צָפוֹן וְדָרוֹם, וְהֵיכַל הַקֹּדֶשׁ מְכֻוָּן בָּאֶמְצַע, וְהוּא נוֹשֵׂא אֶת כֻּלָּם:
<h3><span style="color:Gray;"><small>ה.</h3></small></span>
שֶׁבַע כְּפוּלוֹת בג"ד כפר"ת, שֶׁבַע וְלֹא שֵׁשׁ, שֶׁבַע וְלֹא שְׁמוֹנֶה, בְּחֹן בָּהֶם וַחֲקֹר בָּהֶם, וְהַעֲמֵד דָּבָר עַל בּוּרְיוֹ וְהָשֵׁב יוֹצֵר עַל מְכוֹנוֹ:
<h3><span style="color:Gray;"><small>ו.</h3></small></span>
שֶׁבַע כְּפוּלוֹת בג"ד כפר"ת יְסוֹד, חֲקָקָן חֲצָבָן צְרָפָן שְׁקָלָן וְהֵמִירָן, וְצָר בָּהֶם: שִׁבְעָה כּוֹכָבִים בָּעוֹלָם, שִׁבְעָה יָמִים בַּשָּׁנָה, שִׁבְעָה שְׁעָרִים בְּנֶפֶשׁ זָכָר וּנְקֵבָה:
<h3><span style="color:Gray;"><small>ז.</h3></small></span>
שִׁבְעָה כּוֹכָבִים בָּעוֹלָם: שַׁבְּתַאי, צֶדֶק, מַאְדִּים, חַמָּה, נֹגַהּ, כּוֹכָב, לְבָנָה. שִׁבְעָה יָמִים בַּשָּׁנָה, שִׁבְעַת יְמֵי הַשָּׁבוּעַ. שִׁבְעָה שְׁעָרִים בְּנֶפֶשׁ זָכָר וּנְקֵבָה: שְׁתֵּי עֵינַיִם, שְׁתֵּי אָזְנַיִם, שְׁנֵי נִקְבֵי הָאַף, וְהַפֶּה:
<h2>פרק ה <span style="color:LightGray;"><small>[י"ב פשוטות]</small></span></h2>
<h3><span style="color:Gray;"><small>א.</h3></small></span>
שְׁתֵּים עֶשְׂרֵה פְּשׁוּטוֹת: ה' ו' ז', ח' ט' י', ל' נ' ס', ע' צ' ק'. יְסוֹדָן: שִׂיחָה הִרְהוּר הִלּוּךְ, רְאִיָּה [לכאו' גיר' הגר"א – רְאִיָּה הִלּוּךְ] שְׁמִיעָה מַעֲשֶׂה, תַּשְׁמִישׁ רֵיחַ שֵׁינָה, רֹגֶז לְעִיטָה שְׂחוֹק:
<h3><span style="color:Gray;"><small>ב.</h3></small></span>
שְׁתֵּים עֶשְׂרֵה פְּשׁוּטוֹת: ה' ו' ז', ח' ט' י', ל' נ' ס', ע' צ' ק', יְסוֹדָן שְׁנֵים עָשָׂר גְּבוּלֵי אֲלַכְסוֹן: גְּבוּל מִזְרָחִית רוּמִית, גְּבוּל מִזְרָחִית צְפוֹנִית, גְּבוּל מִזְרָחִית תַּחְתִּית. גְּבוּל דְּרוֹמִית רוּמִית, גְּבוּל דְּרוֹמִית מִזְרָחִית, גְּבוּל דְּרוֹמִית תַּחְתִּית. גְּבוּל מַעֲרָבִית רוּמִית, גְּבוּל מַעֲרָבִית דְּרוֹמִית, גְּבוּל מַעֲרָבִית תַּחְתִּית. גְּבוּל צְפוֹנִית רוּמִית, גְּבוּל צְפוֹנִית מַעֲרָבִית, גְּבוּל צְפוֹנִית תַּחְתִּית. וּמִתְרַחֲבִין וְהוֹלְכִין עַד עֲדֵי עַד, וְהֵן הֵן גְּבוּלוֹת עוֹלָם:
<h3><span style="color:Gray;"><small>ג.</h3></small></span>
שְׁתֵּים עֶשְׂרֵה פְּשׁוּטוֹת: ה' ו' ז', ח' ט' י', ל' נ' ס', ע' צ' ק', יְסוֹדָן, חֲקָקָן חֲצָבָן צְרָפָן שְׁקָלָן וְהֵמִירָן, וְצָר בָּהֶם: שְׁנֵים עָשָׂר מַזָּלוֹת בָּעוֹלָם, שְׁנֵים עָשָׂר חֳדָשִׁים בַּשָּׁנָה, שְׁנֵים עָשָׂר מַנְהִיגִים בְּנֶפֶשׁ זָכָר וּנְקֵבָה:
<h3><span style="color:Gray;"><small>ד.</h3></small></span>
שְׁנֵים עָשָׂר מַזָּלוֹת בָּעוֹלָם: טָלֶה שׁוֹר תְּאוֹמִים, סַרְטָן אַרְיֵה בְּתוּלָה, מֹאזְנַיִם עַקְרָב קֶשֶׁת, גְּדִי דְּלִי דָּגִים:
<h3><span style="color:Gray;"><small>ה.</h3></small></span>
שְׁנֵים עָשָׂר חֳדָשִׁים בַּשָּׁנָה: נִיסָן אִיָּר סִיוָן, תַּמּוּז אָב אֱלוּל, תִּשְׁרֵי חֶשְׁוָן כִּסְלֵו, טֵבֵת שְׁבָט אֲדָר:
<h3><span style="color:Gray;"><small>ו.</h3></small></span>
שְׁנֵים עָשָׂר מַנְהִיגִים בְּנֶפֶשׁ זָכָר וּנְקֵבָה: שְׁתֵּי יָדַיִם, שְׁתֵּי רַגְלַיִם, שְׁתֵּי כְּלָיוֹת, מָרָה, דַּקִּין, כָּבֵד, קֻרְקְבָן, קֵיבָה, טְחוֹל:
<h2>פרק ו <span style="color:LightGray;"><small>[כלל האותיות]</small></span></h2>
אֵלּוּ הֵם שָׁלֹשׁ אִמּוֹת אמ"ש, וְיָצְאוּ מֵהֶם שְׁלֹשָׁה אָבוֹת, וְהֵם: אֲוִיר, מַיִם, אֵשׁ. וּמֵאָבוֹת תּוֹלָדוֹת. שְׁלֹשָׁה אָבוֹת וְתוֹלְדוֹתֵיהֶם, וְשִׁבְעָה כּוֹכָבִים וְצִבְאוֹתֵיהֶם, וּשְׁנֵים עָשָׂר גְּבוּלֵי אֲלַכְסוֹן. רְאָיָה לַדָּבָר, עֵדִים נֶאֱמָנִים, בְּעוֹלָם שָׁנָה נֶפֶשׁ, וּשְׁנֵים עָשָׂר חֹק, וְשִׁבְעָה וּשְׁלֹשָׁה. פְּקָדָן בִּתְלִי וְגַלְגַּל וָלֵב:
<h3><span style="color:Gray;"><small>ב.</h3></small></span>
שָׁלֹשׁ אִמּוֹת אמ"ש: אֲוִיר, מַיִם, אֵשׁ. אֵשׁ לְמַעְלָה, וּמַיִם לְמַטָּה, וַאֲוִיר רוּחַ חֹק מַכְרִיעַ בֵּינְתַיִם. וְסִימָן לַדָּבָר: הָאֵשׁ נוֹשֵׂא אֶת הַמַּיִם [גיר' הגר"א – הַמַּיִם נוֹשֵׂא אֶת הָאֵשׁ]. מ' דּוֹמֶמֶת, ש' שׁוֹרֶקֶת, א' אֲוִיר רוּחַ חֹק מַכְרִיעַ בֵּינְתַיִם:
<h3><span style="color:Gray;"><small>ג.</h3></small></span>
תְּלִי בָּעוֹלָם כְּמֶלֶךְ עַל כִּסְאוֹ, גַּלְגַּל בַּשָּׁנָה כְּמֶלֶךְ בַּמְּדִינָה, לֵב בַּנֶּפֶשׁ כְּמֶלֶךְ בַּמִּלְחָמָה:
<h3><span style="color:Gray;"><small>ד.</h3></small></span>
גַּם אֶת זֶה לְעֻמַּת זֶה עָשָׂה אֱלֹהִים: טוֹב לְעֻמַּת רַע, רַע לְעֻמַּת טוֹב. טוֹב מִטּוֹב, רַע מֵרַע. הַטּוֹב מַבְחִין אֶת הָרַע, וְהָרַע מַבְחִין אֶת הַטּוֹב. טוֹבָה שְׁמוּרָה לַטּוֹבִים, וְרָעָה שְׁמוּרָה לָרָעִים: