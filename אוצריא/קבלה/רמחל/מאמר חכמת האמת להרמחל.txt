<h1>"הַשְׂכֵּל וְיָדֹעַ אוֹתִי" – סוד החכמה האמתית</h1>
<b>רבנו הרמח"ל זצללה"ה</b>
<span style="color:LightGray;"><small><small>נדפס ב'שערי רמח"ל' <small>[עמ' צה ואילך]</small> תחת הכותרת 'מה מלמדת אותנו חכמת האמת' <small>[ואכן היא מסקנת רבנו בתכלית דבריו, אמנם כלל המאמר מקיף וכולל יותר, והריהו מלמד עיקרים גדולים בתכלית הבריאה, בחירת ישראל וקדושתם ועבודתם לפניו ית']</small>.</small></small></span>
<h2><span style="color:Gray;"><small><small>החכמה האמתית – לדעת אותו ית'</h2>
כתיב <small><small>(ירמיהו ט, כב-כג)</small></small>: "<small>[כֹּה אָמַר ה']</small> אַל-יִתְהַלֵּל חָכָם בְּחָכְמָתוֹ וְאַל-יִתְהַלֵּל <small>[הַגִּבּוֹר בִּגְבוּרָתוֹ אַל-יִתְהַלֵּל עָשִׁיר בְּעָשְׁרוֹ]</small>. כִּי אִם-בְּזֹאת יִתְהַלֵּל הַמִּתְהַלֵּל – הַשְׂכֵּל וְיָדֹעַ אוֹתִי <small>[כִּי אֲנִי ה' עֹשֶׂה חֶסֶד מִשְׁפָּט וּצְדָקָה בָּאָרֶץ כִּי-בְאֵלֶּה חָפַצְתִּי נְאֻם-ה']</small>". מכאן ראיה <b>שהחכמה שהקב"ה בוחר בה היא להשכיל ולדעת בו יתברך</b>, מה <small><small>(שא"א)</small></small> <small>[שאפשר]</small> לדעת. ולא אמר "השכל וידוע את מצותי", "את דברי", שאז היה מורה שדי לדעת המצוות וסדר עשייתן בכל פרטיהם, אלא "השכל וידוע אותי". אם כן הוא רוצה דוקא שיתעסקו בני האדם לדעת את תפארת גדולתו, וכל שאר חכמה נאמר בה "אל יתהלל חכם בחכמתו".
הפילוסופים אומרים שצריך ללכת אחרי החקירה והחכמות החיצוניות לדעת מהן יקר הבורא, כי מן המצוות אין נראה כלל שום תפארת וגדולה ולא שום חכמה, ומפני זה הלכו אחרי ההבל של חכמות האומות. אך שקר נסכם ודאי, כי התורה בפירוש צותה "והגית בו יומם ולילה" <small><small>(יהושע א, ח)</small></small>, ואם היום והלילה משועבדים שניהם ללמוד התורה – אין עוד זמן נשאר לשאר חכמות, והרי בהדיא נאמר "לא ימוש ספר התורה מפיך" וגו' <small><small>(שם)</small></small>. אם כן לא זו הדרך ודאי, וחלילה לזרע קודש להתפתות בשוא נתעה כזה.
<b>אבל עדיין צריכין אנו למודעי, איזה הדרך נלך לראות בוראנו ית"ש</b>, כי זה האמת, שמן המצוות לבד לא יצא זה. <b>אין זה כי אם בתורה עצמה,</b> <b>החלק אשר הוא באמת מודיע גדולתו ית"ש וסוד מעשיו הנפלאים, כי אז יודעים אותו באמת</b>.
<h2><span style="color:Gray;"><small><small>עיקר הידיעה – קדושתם של ישראל ודבקותם בקדושתו ית'</h2>
<b>והעיקר – כי הקב"ה הבדיל לו לעם סגולה – ישראל</b>, דכתיב "והייתם לי סגולה מכל העמים", "ואתם תהיו לי ממלכת כהנים וגוי קדוש" <small><small>(שמות ט, ה-ו)</small></small>. וזה השורש הגדול, <b>שכאן עומד סוד האמונה באמת – שבשעה שהקב"ה בחר בישראל – הבדילם לגמרי מכל גויי הארץ, ורצה לעשות אותם קדושים בקדושתו ממש</b>. והוא הענין שאמרו רז"ל <small><small>(תהלים עז, יד)</small></small> "אלקים בקדש דרכך" – הוא קודש, הילוכו בקדושה, דיבורו בקדושה וכו' <small><small>(ירושלמי ברכות פ"ט ה"א)</small></small>, והיינו כי הקב"ה הוא מקור הקדושה, כל עניניו אינם אלא ענינים של קדושה. וכן כל ישראל – להיות קדושים בקדושה הזאת – צריך שכל עניניהם ופעולותיהם יהיו הכל עניני קדושה ממש. והיינו כי אין די שיהיו עניניהם ענינים גשמיים, ככל שאר האדם, אף על פי שיהיו בהן מצוות שצריך לשמור אותם – זה אינו מספיק לעשותם עם קדוש ממש כמלאכי השרת, שהקב"ה רוצה אותם למטה כמלאכי השרת למעלה. כי מלאכי השרת אינם על דרך זה, שיהיו פעולותיהם פעולות חומריות אלא שקשרי מצוות רביעיי עלייהו, אלא כולם קדושים וכל מעשיהם קדוש – כן ראוי שיהיו ישראל למטה באמת.
והיינו כי <b>כמו שהקב"ה אינו פונה ביחוד אלא לישראל – כך ישראל אין להם להיות פונים אלא להקב"ה, וזהו "אני לדודי ודודי לי"</b> <small><small>(שה"ש ו, ג)</small></small>, <b>"אני לדודי ועלי תשוקתו"</b> <small><small>(שה"ש ז, יא)</small></small>, ולהיות כל מעשיהם על דרך זה, והוא ענין "בכל דרכיך דעהו" <small><small>(משלי ג, ו)</small></small>. ואף על פי שגם הפסוק יש לפרש אותו שדי להיות מכוון לשם שמים, דהיינו שיאכל כדי שיחיה ויעבוד את ה' וכן על דרך זה <small>[שאר המעשים]</small> – אין זה עיקרו! אבל – להיות כל המעשים ממש דברי קדושה, ואז ישארו ישראל מובדלים לגמרי מן כל שאר האומות בלי סרך כלל, אלא שאר האומות – אנשים, וישראל – כמלאכי השרת.
<h2><span style="color:Gray;"><small><small>החיוב לדעת ולהכיר דרך הקדושה ואהבתו ית' לישראל</h2>
<b>על כן עיקר מה שצריך האדם להיות משכיל – הוא ענין קדושתו יתברך המתפשטת בעולמו, שישראל נתקדשו בה</b>, <small><small>(א)</small></small> מה ענין הקדושה הזאת, <small><small>(ב)</small></small> ומה הם דרכיה, <small><small>(ג)</small></small> ואיך מתפשטת, <small><small>(ד)</small></small> ואיך מזדמנים לקראתה להתקדש בה כראוי. ומי שיראה זה – יראה באמת איך כל הבריאה כולה לא נבראת אלא בשביל זה, והיינו "בראשית בשביל ישראל שנקראו ראשית" <small><small>(ויק"ר לו, ד)</small></small>, ויראה בהדיא כי כל העולם לא נברא אלא לפי שנתאוה הקב"ה להשרות קדושתו על ישראל; וכמה הכנות גדולות הכין לענין זה, <b>כי ודאי שצריך שישראל יהיו ראוים לה, ואינם ראוים לה אלא אם כן ישמרו כל התורה והמצוות בכל דקדוקיהם ופרטותיהם, ומשמרת למשמרת שלה בכל חומרותיה, כי בזה תלוי הכל</b>. אבל כמה דרכים הכין לזה הענין, וכמה גלגולים גדולים בכמה חכמה עמוקה, בהיות צופה כל העתידות. ורצה לתת יצר הרע לנסות בו בני האדם, ומפני שהיו עתידים לחטוא זימן מתחילה כמה גלגולים גדולים, עד שבסוף הכל יתוקנו ישראל תיקון גמור, ותהיה קדושה זאת מתפשטת בהם לנצח נצחים, <b>וזהו ענין האהבה הגדולה שבין הקב"ה וישראל. </b>
והנה מי שאינו יודע דברים אלה – נקרא שהוא הולך כעיור באפילה, כי אינו יודע כלום – על מה הוא חי, על מה מתקיים העולם, וכל שכן על מה עומד העולם כולו. ועל זה היו צועקים חז"ל "אוי להם לבריות שרואות ואינם יודעות מה רואות, עומדות ואינם יודעות על מה עומדות" <small><small>(חגיגה יב ע"ב)</small></small>, כי אין זה כבודו של מקום ב"ה, ולא שבחם של ישראל. הא למה זה דומה, למלך שאוהב אחד מעבדיו ועושה בעבורו כמה דברים גדולים בעבור אהבתו – הייטב בעיניו שלא יהיה העבד ההוא שם בלבו לכל הדברים הרבים האלה, ולא ירצה אפילו לדעת מה עשה לו?! כן הדבר הזה, כי באמת כל העולם ומלואו אינו עומד אלא על האהבה שהקב"ה אוהב את ישראל, ואם ישראל אינם שמים לב לראות דבר גדול כזה – הייטב בעיני ה'?!
זהו הטעם שרשב"י צווח כל כך על זה, וקורא לעוסקים בפשט התורה שהם ישינים בתרדמה, <small><small>(א)</small></small> <b>כי אינם פוקחים עיניהם כלל לראות באהבה שהקב"ה אוהב אותם, כאילו הם ח"ו כפויי טובה אליו</b>. <small><small>(ב)</small></small> <b>ועוד שאינם רואים ואינם יודעים דרך הקדושה כלל, ואת הדבקות בו יתברך</b>, והרי התורה מצוה ואומר<small>[ת]</small> "ובו תדבק" <small><small>(דברים י, כ)</small></small>, ואף על פי שפירשו על המתדבק בתלמיד חכם – אבל סוף סוף אין מקרא יוצא מידי פשוטו, והאמת שצריכים ישראל לידבק בו ממש בדביקות גמור, לדעת דרכיו המיוחדים על פי קדושתו, וללכת בהם. והנה על כן אמרו "שיר השירים קדש קדשים" <small><small>(שה"ש רבה סוף הפתיחה)</small></small>, כי הוא מיוסד ממש על זה הענין, ומפרש האהבה הזאת, וכל ההשתדלות שמשתדל הקב"ה להתדבק בקדושתו עם ישראל, שישראל צריכים להקביל כנגד זה תשוקה אליו יתברך, להתדבק דביקות ממש.
והנה זה פרי הגלות בעו"ה, ששכחו ישראל את הדרך הזה, ונשארו ישינים משוקעים בתרדמתם, ואין שמים לבב לזאת. אבל תורה חוגרת שק על צרתה, והנה אנחנו במחשכים כמתי עולם, כעורים ממש המגששים קיר, לישרים לא נאוה ללכת בדרך הזה, אלא אדרבא לפקוח עינים עיורות ולראות אהבת ה' ולדעת הקדושה ודרכיה, להתקדש בה ממש.
<h2><span style="color:Gray;"><small><small>ביאור ענין הקדושה הזאת ודרכיה – חכמת האמת</h2>
<b>והנה כל זה ענין חכמת האמת הקדושה, כי אינה אלא ביאור ענין הקדוּשה הזאת, דהיינו מה שרצה האדון ית"ש להשרות על בריותיו, והסדרים שסידר לזה לכל הזמנים</b>, פירוש – <small><small>(א)</small></small> לזמן העולם הזה שהוא זמן העבודה, וכאן נפק חלוקי סדרים – לזמן שישראל זכאים, לזמן שישראל ראוים להיות על אדמתם, ולזמן שהם צריכים להיות בגלות, לזמן שראוי להאיר להם פניו, ולזמן שראוי להסתיר ואף על פי כן אפילו בהסתר פנים לקיים להם הקדושה. <small><small>(ב)</small></small> ואחר כך לזמן קבלת שכרם, שהוא לעתיד לבא לנצח נצחים.
<b>נמצאת כל חכמת האמת עומדת רק על ענין זה – על ענין קדושתם של ישראל, איך שהקב"ה מ</b><b><small><small>(ת)</small></small></b><b>דבק בהם מקדושתו, ואיך שישראל יש להם לידבק בתשוקתם ועבודתם בקדושתו ית"ש,</b> ואיך על זה עומדים כל עניני העולם, וכל הבריאה כולה, למאז היותה ועד עולמי עד.