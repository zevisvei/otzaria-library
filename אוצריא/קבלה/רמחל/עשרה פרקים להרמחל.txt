<h1>עשרה פרקים להרמח''ל</h2>
משה חיים לוצאטו
<h2>הקדמה</h2>
<b> ספר עשרה פרקים לרבנו הרמח"ל זללה"ה</b>  – מסודר ומוגה ע"י הרב שמואל וייס שליט"א מקהילת אדרת אליהו בעיר העתיקה תובב"א
האילן הקדוש לרמח"ל
<h2>פרק א</h2>
<b> א.</b>  עַד שֶׁלֹּא נִבְרָא הָעוֹלָם, הָיָה הוּא וּשְׁמוֹ אֶחָד, רָצָה וְצִמְצֵם אוֹרוֹ לִבְרֹא כָּל הַבְּרִיּוֹת, נָתַן לָהֶם מָקוֹם. אֵין לְךָ דָּבָר שֶׁאֵין לוֹ מָקוֹם, נִמְצָא הַמָּקוֹם שָׁוֶה לְכֻלָּם. וְהָאֵין סוֹף בָּרוּךְ הוּא מַקִּיפוֹ לְכָל צַד, וְקַו יוֹצֵא מִמֶּנּוּ לְצַד אֶחָד, בּוֹקֵעַ וְנִכְנַס, וְעוֹשֶׂה כָּל הַמַּדְרֵגוֹת.
עֶשֶׂר מַדְרֵגוֹת הֵן, מִדָּתָם שֶׁאֵין לָהֶם סוֹף. עֲשָׂרָה עִגּוּלִים, וְיוֹשְׁרָן בְּאֶמְצָעָן, שֶׁבָּהֶן מִדּוֹתָיו שֶׁל מָקוֹם, חֶסֶד דִּין רַחֲמִים, מְנַהֵג כָּל בְּרִיּוֹתָיו בְּמִשְׁפָּט, מַשְׂכִּיר וּמַעֲנִישׁ, וּמַחֲזִיר כָּל רָעָה לְטוֹבָה, וּמֵבִיא בְּרִיּוֹתָיו לִרְצוֹנוֹ. וְכֵן הוּא אוֹמֵר: אֲנִי רִאשׁוֹן וַאֲנִי אַחֲרוֹן וּמִבַּלְעָדַי אֵין אֱ־לֹהִים.
כָּל מַה שֶּׁבָּרָא הַקָּדוֹשׁ בָּרוּךְ הוּא בְּעוֹלָמוֹ, לֹא בְּרָאוֹ אֶלָּא לִכְבוֹדוֹ, שֶׁנֶּאֱמַר: כֹּל הַנִּקְרָא בִשְׁמִי וְלִכְבוֹדִי בְּרָאתִיו יְצַרְתִּיו אַף עֲשִׂיתִיו, וְאוֹמֵר: ה' יִמְלֹךְ לְעוֹלָם וָעֶד.
<b> ב.</b>  עֶשֶׂר סְפִירוֹת פְּנִימִיּוֹת וְחִיצוֹנִיּוּת, דִּמְיוֹנָם כְּמַרְאֵה אָדָם. הָרִאשׁוֹן שֶׁבְּכֻלָּם – אָדָם קַדְמוֹן, וּמִמַּה שֶּׁנִּגְבַּל בִּפְנִים, יוֹצְאִים אַרְבַּע חוּשִׁים חֵלֶק מִמֶּנּוּ: רְאִיָּה, שְׁמִיעָה, רֵיחַ, דִּבּוּר.
<b> ג.</b>  ד' אוֹתִיּוֹת הֲוָיָ"ה ב"ה, ד' מִלּוּאִים: ע"ב, ס"ג, מ"ה, ב"ן. טְעָמִים, נְקֻדּוֹת, תָּגִין, אוֹתִיּוֹת. נִכְלָלִים אֵלּוּ מֵאֵלּוּ.
ע"ב בַּגֻּלְגֹּלֶת, וַעֲנָפָיו נֶעֱלָמִים, מִן הַשְׂעָרוֹת שֶׁל הָרֹאשׁ הֵם יוֹצְאִים.
יָצָא ס"ג מִן הָאָזְנַיִם וּלְמַטָּה, טְעָמִים שֶׁלּוֹ ג' מִינִים: עֶלְיוֹנִים, תַּחְתּוֹנִים, אֶמְצָעִים. עֶלְיוֹנִים בָּאָזְנַיִם, אֶמְצָעִים בַּחֹטֶם, תַּחְתּוֹנִים בַּפֶּה.
יָצְאוּ עֶלְיוֹנִים מִן הָאָזְנַיִם, עֲשָׂרָה מֵהַיָּמִין, וַעֲשָׂרָה מֵהַשְּׂמֹאל, אֵלּוּ פְּנִימִים וְאֵלּוּ מַקִּיפִים לְגַבֵּיהֶם, כְּלוּלִים בְּה' אַחַת שֶׁצּוּרָתָהּ ד"ו. עַד הֵיכָן הֵם יוֹרְדִין, עַד כְּנֶגֶד שִׁבֹּלֶת הַזָּקָן.
יָצְאוּ אֶמְצָעִים מִן הַחֹטֶם, עֲשָׂרָה מִיָּמִין, וַעֲשָׂרָה מִשְּׂמֹאל, אֵלּוּ פְּנִימִים, וְאֵלּוּ מַקִּיפִים לְגַבֵּיהֶם. וַהֲרֵי נִתְקָרְבוּ זֶה לְגַבֵּי זֶה, וְנִתְגַּלְּתָה ו' שֶׁל ה' בְּשִׁשָּׁה אַלְפִין. יוֹצְאִים וְיוֹרְדִין עַד הֶחָזֶה.
יָצְאוּ הַתַּחְתּוֹנִים מִן הַפֶּה, י' פְּנִימִים וְי' מַקִּיפִים, וְנִתְגַּלְּתָה הַד' שֶׁבַּה' בְּד' אַלְפִין, שְׁנַיִם יוי, וּשְׁנַיִם יוד, מִב' אָזְנַיִם וּמִב' נְחִירַיִם, ב' הֲבָלִים בִּימִינוֹ שֶׁל הַפֶּה, וּשְׁנֵי דִּבּוּרִים בִּשְּׂמֹאלוֹ, נִשְׁרָשִׁים בְּב' לְחָיַיִם – עֶלְיוֹן וְתַחְתּוֹן. יוֹצְאִין וְיוֹרְדִין עַד הַטַּבּוּר.
<b> ד.</b>  יָצְאוּ רִאשׁוֹנָה, מַלְכוּת בַּתְּחִלָּה, וְז"א אַחֲרֶיהָ, וְכֵן כֻּלָּם. וְכֹחַ הַכְּלִי בָּלוּעַ בָּהֶם. הַדַּק שֶׁבָּהֶם חָזַר וְנִכְנַס, כֶּתֶר בַּתְּחִלָּה וְכֻלָּם אַחֲרָיו. נִתְעַבָּה הַנִּשְׁאָר, וְנַעֲשָׂה כְּלִי מִנִּיצוֹצוֹת שֶׁנָּפְלוּ בּוֹ מֵהַכָּאַת אוֹר חֲזָרָתוֹ שֶׁל עֶלְיוֹן וּרְשִׁימוּ שֶׁל תַּחְתּוֹן.
בָּרִאשׁוֹנָה הָיוּ כֻּלָּם נְפָשׁוֹת, הִרְוִיחוּ זֶה מִזֶּה בִּיצִיאָתָם וְכֵן בַּחֲזָרָתָם, כָּל אֶחָד כָּרָאוּי לוֹ, עַד מַקִּיף שֵׁנִי. נִשְׁאַר הַכֶּתֶר בְּפֶה דְּא"ק, וּשְׁאָר הַתִּשְׁעָה יָצְאוּ, עַד שֶׁנִּמְצֵאת מַלְכוּת כְּלִי בְּלִי אוֹר.
כָּל הַכֵּלִים כְּלִי אֶחָד, אֶלָּא שֶׁעֲשָׂרָה שְׁנָתוֹת יֵשׁ לוֹ, זֶה עֲקֻדִּים.
<h2>פרק ב</h2>
<b> א.</b>  עָמְדוּ נְקֻדּוֹתָיו לָצֵאת, אָסַף ס"ג הַמ"ה וּב"ן שֶׁלּוֹ, וּמ"ה וּב"ן עִמָּהֶם, מִן הַטַּבּוּר וּלְמַעְלָה; וּפָרַשׂ שָׁם מָסָךְ, מַתְחִיל מִלְּפָנָיו בֶּחָזֶה, וּמְשַׁפֵּעַ וְיוֹרֵד מֵאַחֲרָיו, עַד כְּנֶגֶד הַטַּבּוּר.
וּמִן הַב"ן עָלוּ וְיָצְאוּ מִן הָעֵינַיִם, עֶשֶׂר סְפִירוֹת מִן הַיָּמִין, וְעֶשֶׂר מִן הַשְּׂמֹאל. יָצְאוּ וְיָרְדוּ מִן הַטַּבּוּר וּלְמַטָּה, וְלָקְחוּ אוֹר מִמַּה שֶּׁלְּמַעְלָה; כח"ב מֵאח"פ בְּשִׁבָּלְתָּהּ שֶׁל זָקָן, וְהַשְּׁאָר מִן הַפֶּה מִשָּׁם וּלְמַטָּה. וּמִבִּפְנִים יָרַד וּבָקַע ב"ן כְּנֶגְדָּם, וְהֵאִיר דֶּרֶךְ עוֹרוֹ לַחוּץ. מִן הַטַּבּוּר וּמִן הַיְסוֹד נֶחְלֶקֶת אוֹר לְכֶתֶר וּלְחו"ב, וְהַשְּׁאָר מֵאֶצְבְּעוֹתֵיהֶם שֶׁל רַגְלַיִם. נִמְצָא ג' רִאשׁוֹנוֹת מְתֻקָּנִים זֶה כְּנֶגֶד זֶה, וְהַשְּׁאָר זֶה תַּחַת זֶה.
<b> ב.</b>  יָצְאוּ עֲשָׂרָה כֵּלִים בָּרִאשׁוֹנָה, וְאוֹרוֹתֵיהֶם אח"כ. יָרְדוּ הָאוֹרוֹת לְכֶתֶר וּלְחָכְמָה וּלְבִינָה, וְקִבְּלוּם; לְשִׁבְעָה תַּחְתּוֹנוֹת, וְלֹא קִבְּלוּם. יָרְדוּ כְּלֵיהֶם לְמַטָּה, וְאוֹרוֹתֵיהֶם עָלוּ לִמְקוֹמָם. וַעֲלֵיהֶם הוּא אוֹמֵר: וְאֵלֶּה הַמְּלָכִים אֲשֶׁר מָלְכוּ בְּאֶרֶץ אֱדוֹם לִפְנֵי מְלָךְ מֶלֶךְ לִבְנֵי יִשְׂרָאֵל.
<b> ג.</b>  עֶשֶׂר סְפִירוֹת עוֹמְדוֹת לֵחָלֵק בְּשִׁשָּׁה פַּרְצוּפִים, וּמֵהֶם נַעֲשׂוּ ד' עוֹלָמוֹת – אֲצִילוּת, בְּרִיאָה, יְצִירָה, עֲשִׂיָּה. וּמִסּוֹפָם יוֹצֵא הָרַע, שֶׁנֶּאֱמַר: יוֹצֵר אוֹר וּבוֹרֵא חֹשֶׁךְ עֹשֶׂה שָׁלוֹם וּבוֹרֵא רָע.
זִיקִין נִיצוֹצִים, אֵין בֵּינֵיהֶם חִבּוּר, שֶׁנֶּאֱמַר: וְנִרְגָּן מַפְרִיד אַלּוּף. וּבָרְשָׁעִים הוּא אוֹמֵר: יִתְפָּרְדוּ כָּל פֹּעֲלֵי אָוֶן. אֲבָל בַּקְּדֻשָּׁה מַה הוּא אוֹמֵר: וְהָיָה ה' לְמֶלֶךְ עַל כָּל הָאָרֶץ בַּיּוֹם הַהוּא יִהְיֶה ה' אֶחָד וּשְׁמוֹ אֶחָד – שֶׁתִּקּוּן הַכֹּל בַּיִּחוּד.
<b> ד.</b>  בַּתְּחִלָּה הָיוּ כָּל הַחֲלָקִים שָׁוִים. בָּאוּ הָאוֹרוֹת וְלֹא קִבְּלוּם, נִשְׁבְּרוּ וְנָפְלוּ. נִגְנַז הַמְּעֻלֶּה שֶׁבָּהֶם, וּמִן הַנִּשְׁאָר יָרַד הַטּוֹב שֶׁבּוֹ לַבְּרִיאָה, וְשֶׁלְּאַחֲרָיו לַיְצִירָה, וְשֶׁלְּאַחֲרָיו לָעֲשִׂיָּה.
כְּשֶׁחָזְרוּ וְנִתְקְנוּ, נַעֲשָׂה מִג' – ד'. נִמְצֵאת עֲשִׂיָּה הַשְּׁנִיָּה תַּחְתּוֹנָה מֵהָרִאשׁוֹנָה. וּמִסּוֹפָהּ הָרַע יוֹצֵא, הוּא שֶׁהַנָּבִיא אָמַר: קָטֹן נְתַתִּיךָ בַּגּוֹיִם בָּזוּי אַתָּה מְאֹד.
<b> ה.</b>  מִי הֵם הַיּוֹרְדִים – שִׁבְעָה תַּחְתּוֹנִים, וַאֲחוֹרֵיהֶם שֶׁל חו"ב; אֶלָּא שֶׁז"ת יָרְדוּ לַבְּרִיאָה, וַאֲחוֹרֵיהֶם של חו"ב לִמְקוֹם זו"ן שֶׁבָּאֲצִילוּת, אֲחוֹרֵי חָכְמָה מִלִּפְנֵיהֶם, וַאֲחוֹרֵי בִּינָה מֵאֲחוֹרֵיהֶם. ז"ת נִשְׁבְּרוּ, וַאֲחוֹרֵי הַחָכְמָה וּבִינָה לֹא נִשְׁבְּרוּ אֶלָּא נָפְלוּ, וַאֲחוֹרֵי נה"י שֶׁל כֶּתֶר נִפְגְּמוּ עִמָּהֶם.
נִמְצְאוּ ז"ת שֶׁבְּכָל פַּרְצוּף שְׁבוּרִים, וַאֲחוֹרֵי חו"ב נְפוּלִים, וְשֶׁל נֵצַח הוֹד יְסוֹד שֶׁל כֶּתֶר פְּגוּמִין. בְּאֵיזֶה פַּרְצוּפִים דִּבְּרוּ – בְּאוֹתָם שֶׁלְּאַחַר כָּךְ.
<b> ו.</b>  כֵּיצַד נָפְלוּ: רִאשׁוֹן שֶׁבְּכֻלָּם – דַּעַת, קִבֵּל ז' אוֹרוֹת, וְלֹא עָמַד בָּהֶם, נִשְׁבַּר וְנָפַל, כֶּלְיוֹ בְּדַעַת דִּבְרִיאָה, וְאוֹר שֶׁלּוֹ בְּמַלְכוּת דַּאֲצִילוּת.
קִבֵּל חֶסֶד אַחֲרָיו שִׁשָּׁה אוֹרוֹת [וְרֹשֶׁם אֶחָד], נִשְׁבַּר וְנָפַל, כֶּלְיוֹ בְּבִינָה דִּבְרִיאָה, וְאוֹר שֶׁלּוֹ בִּיסוֹד דַּאֲצִילוּת.
קִבְּלָה גְּבוּרָה עַל דֶּרֶךְ זֶה, נִשְׁבְּרָה וְנָפְלָה, כֶּלְיָהּ בְּחָכְמָה דִּבְרִיאָה, וְאוֹרָהּ בְּנ"ה דַּאֲצִילוּת.
קִבֵּל תִּפְאֶרֶת עַל דֶּרֶךְ זֶה, נִשְׁבַּר וְנָפַל, כֶּלְיוֹ בְּכֶתֶר דִּבְרִיאָה, וְאוֹר שֶׁלּוֹ עָמַד בִּמְקוֹמוֹ. נִתְפַּשֵּׁט כְּלִי הַכֶּתֶר וְקִבְּלוֹ. וְאוֹר הַדַּעַת עָלָה בֵּינֵיהֶם, וְנָפַל כְּלִי שֶׁלּוֹ שְׁנִיָּה עַד הַמַּלְכוּת [דִּבְרִיאָה].
יָצְאוּ הָאוֹרוֹת לְנ"ה, מָצְאוּ שָׁם אוֹר הַגְּבוּרָה שֶׁנָּפְלָה. נִתְפַּשְּׁטָה הַבִּינָה וְקִבְּלַתּוּ, וְיָרַד כֶּלְיָהּ שְׁנִיָּה עַד הַיְסוֹד [דִּבְרִיאָה]. קִבְּלוּ נ"ה, וְנִשְׁבְּרוּ, וְנָפַל כֶּלְיָם בְּנ"ה דִּבְרִיאָה, וְאוֹרָם עָלָה לְכֶלְיָהּ שֶׁל בִּינָה.
יָצְאוּ הָאוֹרוֹת לַיְסוֹד, וּמָצְאוּ שָׁם אוֹרוֹ שֶׁל חֶסֶד. נִתְפַּשְּׁטָה הַחָכְמָה וְקִבְּלַתּוּ, נָפַל כֶּלְיוֹ שְׁנִיָּה עַד הַתִּפְאֶרֶת [דִּבְרִיאָה]. קִבֵּל הַיְסוֹד, נִשְׁבַּר וְנָפַל, כֶּלְיוֹ לִגְבוּרָה דִּבְרִיאָה, וְאוֹר שֶׁלּוֹ עָלָה לְכֶתֶר.
קִבְּלָה הַמַּלְכוּת, נִשְׁבְּרָה וְנָפְלָה, כֶּלְיָהּ לְחֶסֶד דִּבְרִיאָה, וְאוֹר שֶׁלָּהּ עָלָה לְכֶתֶר. זֶה סֵדֶר שְׁבִירָתָם שֶׁל ז"ת, שֶׁבָּהֶם הוּכְנוּ וְנַעֲשׂוּ בי"ע.
<b> ז.</b>  יְרִידַת אֲחוֹרַיִם שֶׁל חָכְמָה וּבִינָה, לְפִי שְׁבִירָתָם שֶׁל תַּחְתּוֹנוֹת. חָכְמָה וּבִינָה – פָּנִים בְּפָנִים. נִשְׁבַּר דַּעַת, וְנָפְלוּ חֲסָדִים וּגְבוּרוֹת שֶׁבְּחָכְמָה וּבִינָה בַּגּוּף, חָזְרוּ שֶׁלֹּא לְהִסְתַּכֵּל זֶה בָּזֶה. נִשְׁבַּר חֶסֶד, יָרְדוּ אֲחוֹרָיו שֶׁל אַבָּא עַד הַיְסוֹד, וְהָפַךְ אֲחוֹרָיו לִפְנֵי אִמָּא. נִשְׁבְּרָה גְּבוּרָה, יָרְדוּ אֲחוֹרֶיהָ שֶׁל אִמָּא עַד הַיְסוֹד, חָזְרוּ שְׁנֵיהֶם אָחוֹר בְּאָחוֹר. נִשְׁבַּר שְׁלִישׁוֹ שֶׁל תִּפְאֶרֶת, יָרְדוּ אֲחוֹרֵי יְסוֹדֵיהֶם שֶׁל אַבָּא וְאִמָּא.
גָּמַר ת"ת לְהִשָּׁבֵר, יָרְדוּ חֲסָדִים וּגְבוּרוֹת שֶׁבְּיִשְׂרָאֵל סַבָּא וּתְבוּנָה בְּגוּפָם, חָזְרוּ שֶׁלֹּא לְהִסְתַּכֵּל זֶה בָּזֶה. נִשְׁבְּרוּ נ"ה, יָרְדוּ אֲחוֹרֵיהֶם שֶׁל יסו"ת עַד הַיְסוֹד. נִשְׁבַּר הַיְסוֹד, נָפְלוּ אֲחוֹרֵי יְסוֹדֵיהֶן. נִשְׁבְּרָה מַלְכוּת, יָרְדוּ אֲחוֹרֵי עַטְרוֹתֵיהֶם. וְנִשְׁלַם פְּגָמָם שֶׁל נה"י דְּכֶתֶר, שֶׁבָּהֶן נִכְנָסִין חֲסָדִים וּגְבוּרוֹת בְּחו"ב.
<b> ח.</b>  וְרפ"ח נִיצוֹצִין שֶׁל אוֹר מֵאַרְבָּעָה ע"ב – דְּע"ב ס"ג מ"ה ב"ן – יָרְדוּ עִם הַנִּשְׁבָּרִים לְקַיְּמָם. כָּל הַיּוֹרֵד – מִיְרִידָתָם שֶׁל מְלָכִים הוּא יוֹרֵד, וְכָל הַחוֹזֵר וְעוֹלֶה – מֵחֲזָרָתָם הוּא חוֹזֵר.
וּבְסוֹפָן שֶׁל דְּבָרִים מַה הוּא אוֹמֵר: וְהָיָה אוֹר הַלְּבָנָה כְּאוֹר הַחַמָּה וְגוֹ'; וְאוֹמֵר: בְּיוֹם חֲבֹשׁ ה' אֶת שֶׁבֶר עַמּוֹ וּמַחַץ מַכָּתוֹ יִרְפָּא – רְפוּאָה שֶׁאֵין אַחֲרֶיהָ מַכָּה; וְאוֹמֵר: וּמַשְׁתִּי אֶת עֲוֹן הָאָרֶץ הַהִיא בְּיוֹם אֶחָד; וְאוֹמֵר: וְהָיָה ה' לְמֶלֶךְ עַל כָּל הָאָרֶץ בַּיּוֹם הַהוּא יִהְיֶה ה' אֶחָד וּשְׁמוֹ אֶחָד.
<h2>פרק ג</h2>
<b> א.</b>  יָצָא מ"ה מִן הַמֵּצַח, בֵּרֵר לוֹ, וְעָשָׂה מִכָּל שִׁבְרֵיהֶם שֶׁל כֵּלִים חֲמִשָּׁה פַּרְצוּפִים, וְעַתִּיק שֶׁעַל גַּבֵּיהֶם, וּמֵאֲחוֹרֵיהֶם שֶׁל או"א – יַעֲקֹב וְלֵאָה.
כֶּתֶר דְּמ"ה וַחֲצִי כֶּתֶר דְּב"ן, וּמִן הַשְּׁאָר הָרָאוּי לוֹ – לְעַתִּיק. חָכְמָה דְּמ"ה וַחֲצִי כִּתְרוֹ שֶׁל ב"ן, וּמֵהַשְּׁאָר הָרָאוּי לוֹ – זֶה א"א. בִּינָה דְּמ"ה וְחו"ב שֶׁל ב"ן, וּמֵהַשְּׁאָר הָרָאוּי לָהֶם – או"א. ו"ק דְּמ"ה וּו"ק שֶׁל ב"ן – ז"א. מַלְכוּתוֹ של מ"ה וּמַלְכוּתוֹ שֶׁל ב"ן – נוּק'.
תִּקּוּנָם בְּזָכָר וּנְקֵבָה. וּמִדו"ן הֵם נִתְקָנִים: בְּזִוּוּג, עִבּוּר, לֵידָה, וְגַדְלוּת.
<b> ב.</b>  בְּזִוּוּג כֵּיצַד: מַעֲלָה נוּק' מ"ן – בֵּירוּרֵיהֶם שֶׁל כֵּלִים, וְיוֹרְדִים כְּנֶגְדָּם אוֹרוֹתָיו שֶׁל מ"ה. עוֹמְדִים בְּנוּק' וְנִתְקָנִים בָּהּ – זֶה הָעִבּוּר. יָצְאוּ לִמְקוֹמָם – זוֹ הִיא לֵידָה. הִלְבִּישׁ תַּחְתּוֹן לָעֶלְיוֹן וְהִגִּיעַ לְשִׁעוּרוֹ – זֶה הַגַּדְלוּת. יוֹנֵק מִתְּחִלָּה, שֶׁהוּא צָרִיךְ לְעֶלְיוֹנוֹ. הִשְׁלִים וְהִלְבִּישׁ – עוֹשֶׂה אֶת שֶׁלּוֹ.
<b> ג.</b>  עֲלִיָּתָם שֶׁל מְלָכִים אַרְבָּעִים יוֹם. כֵּיצַד: עֲשָׂרָה יָמִים – חֶסֶד וְנֵצַח לְנִצְחוֹ שֶׁל אֲצִילוּת. וַעֲשָׂרָה – דַּעַת וְתִפְאֶרֶת לִיסוֹדוֹ. עֲשָׂרָה – גְּבוּרָה וְהוֹד לְהוֹדוֹ. וַעֲשָׂרָה – יְסוֹד וּמַלְכוּת לְמַלְכוּתוֹ.
<b> ד.</b>  נִתְקַן עַתִּיק דו"נ. מ"ה שֶׁלּוֹ – זָכָר לְפָנָיו, וּב"ן שֶׁלּוֹ – נוּק' לַאֲחוֹרָיו. פְּנֵי מ"ה לְפָנָיו, וּפְנֵי ב"ן לַאֲחוֹרָיו. נִמְצָא עַתִּיק כֻּלּוֹ פָּנִים.
נִתְקַן אֲרִיךְ דו"נ, הַזָּכָר בִּימִינוֹ וְהַנּוּקְבָא בִּשְׂמֹאלוֹ. תִּקּוּנוֹ שֶׁל א"א מִזִּוּוּגוֹ שֶׁל עַתִּיק. תִּקּוּנוֹ שֶׁל עַתִּיק מִזִּוּוּג עֶלְיוֹן מִמֶּנּוּ.
<b> ה.</b>  מִזִּוּוּגוֹ שֶׁל א"א נִתְקָנִים או"א, זֶה זָכָר וְזֶה נְקֵבָה, וּמִזִּוּוּגָם – ז"א וְנוּק'.
יְסוֹדוֹ שֶׁל עַתִּיק כָּלֶה בְּחָזֵהוּ שֶׁל אֲרִיךְ אַנְפִּין, וְחו"ג מִתְגַּלּוֹת מִמֶּנּוּ. יָצְאוּ הַגְּבוּרוֹת רִאשׁוֹנָה, מִפְּנֵי דּוֹחְקָם שֶׁל חֲסָדִים, סָבְבוּ אֶת הַיְסוֹד לְכָל רוּחַ. יָצְאוּ הַחֲסָדִים חֶצְיָם לְיָמִין, וְדָחוּ אֶת הַגְּבוּרוֹת כֻּלָּם לִשְׂמֹאלוֹ. יָרְדוּ חֶצְיָם מִן הֶחָזֶה וּלְמַטָּה, וְהַחֲסָדִים יוֹרְדִים כְּנֶגְדָּם לְמַתְּקָם. נִמְצְאוּ ב' חֲסָדִים וָחֵצִי מְגֻלִּים, וּב' חֲסָדִים וָחֵצִי מְכֻסִּים, מוֹצִיאִים הֶאָרָתָם לַחוּץ.
יָצְאוּ מִן הַחֲסָדִים – אַבָּא וְיִשְׂרָאֵל סַבָּא לִימִין שֶׁל אֲרִיךְ, וּמִן הַגְּבוּרוֹת – אִמָּא וּתְבוּנָה לִשְׂמֹאלוֹ. אִמָּא וּתְבוּנָה – רַגְלֶיהָ שֶׁל זוֹ בְּרֹאשָׁהּ שֶׁל זוֹ; מַה שֶּׁאֵינוֹ כֵּן אַבָּא וְי"ס. שֶׁשְּׁנֵי חֲצָאֵיהֶן שֶׁל גְּבוּרוֹת מְגֻלּוֹת כְּאַחַת, וְחֶצְיָם שֶׁל חֲסָדִים מְכֻסִּים בַּיְּסוֹד.
<b> ו.</b>  או"א – שְׁנֵי מוֹחוֹתָיו שֶׁל אֲצִילוּת, מַלְבִּישִׁים זְרוֹעוֹתָיו שֶׁל א"א. בִּנְיָנָם מִמ"ה וּב"ן, וְתִקּוּנֵיהֶם מֵאוֹרוֹתָיו שֶׁל אֲרִיךְ.
מִג' פִּרְקֵיהֶם שֶׁל זְרוֹעוֹת לַחב"ד שֶׁלָּהֶם, וּמִת"ת לִשְׁאָר כָּל גּוּפָם.
וּמִג' פְּרָקִים רִאשׁוֹנִים שֶׁל חג"ת, לַעֲשׂוֹת מוֹחוֹתֵיהֶם כְּאֶחָד, מִפְּרָקִים שְׁנִיִּים לַחג"ת שֶׁלָּהֶם, מִפְּרָקִים שְׁלִישִׁיִּים לִנה"י שֶׁלָּהֶם.
פִּרְקוֹ הָרִאשׁוֹן שֶׁל יָמִין מִתְלַבֵּשׁ בְּרֹאשׁוֹ שֶׁל אַבָּא, כְּנֶגְדּוֹ בִּשְׂמֹאל בְּאִמָּא, שֵׁנִי לוֹ בַּחג"ת שֶׁל זֶה וָזֶה, שְׁלִישִׁי לוֹ בִּנה"י, וְהַת"ת נִכְסֶה תַּחְתֵּיהֶן מֵאֵלָיו עַד הֶחָזֶה.
<b> ז.</b>  או"א – מ"ה וּב"ן בִּשְׁנֵיהֶם. נִתְחַבְּרוּ זֶה בָּזֶה, נָתַן אַבָּא ב"ן שֶׁלּוֹ לְאִמָּא, וְנָטַל מ"ה שֶׁלָּהּ לְעַצְמוֹ. שְׁנֵי מ"ה בְּיָמִין – אַבָּא וְיש"ס. שְׁנֵי ב"ן בִּשְׂמֹאל – אִמָּא וּתְבוּנָה.
<b> ח.</b>  ישסו"ת כֵּיצַד: מַלְכוּתָם שֶׁל או"א נַעֲשֵׂית פַּרְצוּף לְעַצְמָהּ, וַחֲצִי ת"ת וּנה"י שֶׁלָּהֶם – מְלֻבָּשִׁים מוֹחִין בְּתוֹכָם. חָזְרוּ או"א לְהִשְׁתַּלֵּם מִשָּׁם וּלְמַעְלָה. נִמְצְאוּ או"א כָּלִים בְּחָזֶה שֶׁל א"א, יסו"ת בְּטַבּוּר שֶׁלּוֹ. אַבָּא וְי"ס, אִמָּא וּתְבוּנָה – פְּעָמִים שְׁנַיִם, פְּעָמִים אֶחָד, שֶׁהֵם מִתְחַבְּרִים זֶה בָּזֶה.
<b> ט.</b>  מוֹחִין שֶׁל ז"א מֵאו"א, מְלֻבָּשִׁים בַּכֵּלִים שֶׁלָּהֶם, זֶהוּ הַצֶּלֶ"ם. כֵּיצַד: מַלְכוּתוֹ שֶׁל עֶלְיוֹן פְּנִימִיּוּת בַּתַּחְתּוֹן, מַלְכוּתָם שֶׁל או"א בְּז"א. נה"י שֶׁבָּהּ נִכְנָסִים בְּתוֹכוֹ, ט' פִּרְקֵיהֶם בְּט' אֵבָרָיו – זֶה צ'. וְשֶׁבַע רִאשׁוֹנוֹת שֶׁלָּהּ מַקִּיפִים עָלָיו מִבַּחוּץ – ל' מ' שֶׁלּוֹ.
<b> י.</b>  או"א, ישסו"ת – שְׁנַיִם, ז"א לְמַטָּה מִכֻּלָּם, מוֹחָיו מִיסו"ת, מַלְכוּת שֶׁלָּהֶם – צֶלֶ"ם שֶׁלּוֹ, אֵלּוּ יסו"ת שְׁנִיִּים. מִן הֶחָזֶה שֶׁלָּהֶם וּלְמַטָּה נִתַּן לוֹ לְמוֹחִין. וְנַעֲשִׂים כְּנֶגְדָּם נה"י חֲדָשִׁים לְעַצְמָן, מִשְׁתַּלְשְׁלִים וְיוֹרְדִים מֵאֲחוֹרָיו עַד כְּנֶגֶד הֶחָזֶה, כְּאֵם זוֹ שֶׁרוֹבֶצֶת עַל בָּנֶיהָ. מִן הֶחָזֶה וּלְמַעְלָה – ל' מ' שֶׁלּוֹ. זֶה גַּדְלוּת רִאשׁוֹן.
<b> יא.</b>  נַעֲשׂוּ אֶחָד, וְז"א לְמַטָּה מֵהֶן, מוֹחָיו מֵאו"א, מַלְכוּת שֶׁלָּהֶן – צֶלֶ"ם שֶׁלּוֹ, אֵין כָּאן ישסו"ת אֶלָּא אֶחָד, מִן הֶחָזֶה וּלְמַטָּה – צ' שֶׁלּוֹ, וְהַשְּׁאָר – ל' מ'. הֲרֵי זֶה גַּדְלוּת שֵׁנִי.
<b> יב.</b>  זִוּוּג שֶׁל או"א – תְּדִירִי, וִיסו"ת – לִפְרָקִים. זִוּוּג חִיּוּת הָעוֹלָמוֹת – תְּדִירִי. וְשֶׁל מוֹחִים – בִּזְמַנָּם.
<h2>פרק ד</h2>
<b> א.</b>  ז"א – שֵׁשׁ קְצוֹתָיו שֶׁל עוֹלָם, וְנוּק' – מַלְכוּת שֶׁלּוֹ. קִפֵּל א"א אֶת רַגְלָיו וְהֶעֱלָם עַל חג"ת שֶׁלּוֹ. עָלוּ כֵּלָיו שֶׁל ז"א אַחֲרֵיהֶן וְהִלְבִּישׁוּם. כְּצוּרָתָן בַּא"א – צוּרָתָם בְּז"א, שָׁלֹשׁ עַל גַּבֵּי שָׁלֹשׁ, וּמַלְכוּת – רְבִיעִית אַחֲרֵיהֶם. נְטָלָם א"א וּבֵרְרָם, וְהוֹצִיאָם בְּזִוּוּגוֹ. נְטָלוּם או"א וְתִקְּנוּם לְגַמְרֵי: בְּג' יָמִים, וּבְמ' יוֹם, בְּג' חֳדָשִׁים, וּבְג' עִבּוּרִים.
<b> ב.</b>  ג' יָמִים כֵּיצַד: אֵלּוּ ג' יָמִים שֶׁל קְלִיטָה. יוֹם א': תִּקֵּן אַבָּא אֶת הַיָּמִין שֶׁבָּהֶם. יוֹם ב': אִמָּא אֶת הַשְּׂמֹאל שֶׁבָּהֶם. יוֹם ג': נָתַן אַבָּא אֶת שֶׁלּוֹ בְּאִמָּא, וְנִתְחַבְּרוּ אֵלֶּה בָּאֵלֶּה.
ג' מִלּוּיִם הֵם: מִלּוּיוֹ שֶׁל מ"ה – י"ט. וְשֶׁל ס"ג – ל"ז. וְשֶׁל ע"ב – מ"ו. תִּקּוּנוֹ שֶׁל ז"א – ו' מִי"ט נִכְנָסִים בְּיוֹם רִאשׁוֹן, ו' בְּב', ז' בְּג'. לָמָּה ו', שֶׁקַּוָּיו שֶׁל ז"א נִתְקָנִים בָּהֶם. וּבַשְּׁלִישִׁי – אֶחָד יוֹתֵר, מִפְּנֵי חִבּוּרָם שֶׁל אוֹרוֹת. ל"ז בְּל"ז יָמִים – הֲרֵי מ' יוֹם, נוֹצַר הַוָּלָד בְּאוֹרָהּ שֶׁל אִמָּא. מ"ו בְּמ"ו יָמִים; כְּמִשְׁלֹשׁ חֳדָשִׁים – זְמַן הֶכֵּרוֹ שֶׁל עֻבָּר.
<b> ג.</b>  בִּנְיָנוֹ שֶׁל ז"א – כֵּלִים וְנִיצוֹצוֹת וְאוֹרוֹת: כֵּלִים שֶׁנִּשְׁבְּרוּ, נִיצוֹצוֹת שֶׁיָּרְדוּ, אוֹרוֹת שֶׁנִּסְתַּלְּקוּ. חוֹזְרִים וְנִתְקָנִים זֶה בָּזֶה בְּג' עִבּוּרִים – שֶׁל ז' חֳדָשִׁים, וְשֶׁל ט', וְשֶׁל י"ב.
אִמָּא וּתְבוּנָה מִתְחַבְּרִים כְּאֶחָד, וְג' מְקוֹמוֹת שֶׁל יְסוֹד יֵשׁ בָּהֶם: יְסוֹדָהּ שֶׁל אִמָּא, וִיסוֹדָהּ שֶׁל תְּבוּנָה, וּמְקוֹם הַחֲתָךְ – כְּשֶׁהֵן מִתְפָּרְדוֹת נֶחְתָּכוֹת זוֹ מִזּוֹ. נִתְקָנִים כֵּלָיו בִּיסוֹדָהּ שֶׁל תְּבוּנָה, נִיצוֹצָיו בִּמְקוֹם הַחֲתָךְ, אוֹרוֹתָיו בִּיסוֹדָהּ שֶׁל בִּינָה. כְּנֶגְדָּם לְמַטָּה ג' מְדוֹרוֹת.
<b> ד.</b>  גּוּפוֹ שֶׁל ז"א עֶשֶׂר סְפִירוֹת. נִתְבָּרְרוּ ז' סְפִירוֹת בְּז' חֳדָשִׁים, וְג' סְפִירוֹת בְּכ"ד חֳדָשִׁים שֶׁל יְנִיקָה, ח' חֳדָשִׁים לְאַחַת. ז' שֶׁהֵם ט', שֶׁהַדַּעַת מִתְחַלֵּק לַחֲסָדִים וּגְבוּרוֹת.
<b> ה.</b>  ג' כֵּלִים הֵם: נה"י כְּלִי א', פְּנִימִי לוֹ חג"ת, פְּנִימִי לוֹ חב"ד. וְג' נְשָׁמוֹת בְּתוֹכָם: נֶפֶשׁ בִּנה"י, רוּחַ בְּחג"ת, נְשָׁמָה בְּחב"ד. אֵימָתַי הֵם נִתְקָנִים: בְּעִבּוּר יְנִיקָה וּמוֹחִין.
<b> ו.</b>  כֵּיצַד, נה"י בְּעִבּוּר: נה"י וְחג"ת שֶׁלּוֹ – חִיצוֹנִיּוּת, וְחב"ד – נֶפֶשׁ בְּתוֹכָם. חג"ת בִּינִיקָה: נה"י וְחג"ת – חִיצוֹנִיּוּת, וְחב"ד – רוּחַ בְּתוֹכָם. חב"ד בְּגַדְלוּת: אֵלּוּ חג"ת שֶׁעוֹלִים וְנַעֲשִׂים חב"ד, וּנה"י בִּמְקוֹמָם, וּנה"י אֲחֵרִים מִתְחַדְּשִׁים לָהֶם לְמַטָּה. חב"ד יוֹרְדִים בְּכֻלָּם, זֶהוּ נְשָׁמָה, שֶׁבָּהּ נרנח"י. נר"ן – פְּנִימִיִּים, ח"י – מַקִּיפִים לָהֶם. חָזְרוּ כָּל הַכֵּלִים חִיצוֹנִיּוֹת לְגַבָּהּ. ג' שֶׁל ג': נה"י חג"ת חב"ד – בִּנה"י. נה"י חג"ת חב"ד – בְּחג"ת. נה"י חג"ת חב"ד – בְּחב"ד. וְנר"ן שֶׁל גַּדְלוּת בְּתוֹךְ כֻּלָּם. כְּנֶגְדָּם בָּאָדָם – בָּשָׂר וְגִידִים וַעֲצָמוֹת, וְנר"נ בְּתוֹכָם.
<b> ז.</b>  כָּל הַנה"י נַעֲשִׂים נה"י, וְכָל חג"ת – חג"ת, וְכָל חב"ד – חב"ד. חב"ד שֶׁמִּנה"י – עֲצָמוֹת, חב"ד מֵחג"ת – קְרוּמוֹת, חב"ד מֵחב"ד – מוֹחִין; שֶׁכֵּן בְּגוּפוֹ שֶׁל אָדָם – עֲצָמוֹת קְרוּמוֹת וּמוֹחִין, וּנְשָׁמָה בְּתוֹכָם. חָזְרוּ כָּל הַחִיצוֹנִיּוּת – נה"י וְחג"ת, וְכָל הַפְּנִימִיּוּת – חב"ד לָהֶם. כְּנֶגְדָּם בָּאָדָם – גּוּף וּנְשָׁמָה. נֶחְלְקוּ הַכֵּלִים לִפְנִימִי וְחִיצוֹן, וּנְשָׁמָה בְּתוֹכָם – אוֹרוֹת וְנִיצוֹצוֹת. בִּנְיָנוֹ שֶׁל ז"א מְשֻׁכְלָל מִכָּל אֵלּוּ.
<b> ח.</b>  ד' עִבּוּרִים הֵם: ב' בְּחִיצוֹנִיּוּתוֹ, וּב' בִּפְנִימִיּוּתוֹ – עִבּוּר דְּו"ק, וְעִבּוּר דְּמוֹחִין. עִבּוּר רִאשׁוֹן – י"ב חֳדָשִׁים, שֵׁנִי לוֹ – ט' בַּחִיצוֹנִיּוּת. כְּנֶגְדָּם בַּפְּנִימִיּוּת – שֶׁל ט', וְשֶׁל ז'.
<b> ט.</b>  הַיְנִיקָה כ"ד חֳדָשִׁים – בֵּירוּרָם שֶׁל הי"מ. מִמֶּנָּה לַגַּדְלוּת – י"א שָׁנָה וְיוֹם אֶחָד. כֵּיצַד: ז' פִּרְקֵיהֶם שֶׁל נה"י דִּתְבוּנָה בְּז' שָׁנִים, וַעֲטָרָה שֶׁלָּהּ בְּיוֹם א', שֶׁבּוֹ יוֹצְאִים הַחֲסָדִים מְגֻלִּים מִן הֶחָזֶה וּלְמַטָּה. יוֹרְדִים וְנִכְלָלִים בַּיְּסוֹד, וְחוֹזְרִים בְּקַוֵּיהֶם מִלְּמַטָּה לְמַעְלָה, עַד שֶׁעוֹלִים בְּכָל שֵׁשׁ קְצוֹתָיו. ה' גְּבוּרוֹת יוֹרְדוֹת אַחֲרֵיהֶן וְנִמְתָּקִין בַּיְּסוֹד, ב' וָחֵצִי בַּיְּרִידָה, וְהַשְּׁאָר בַּחֲזִירָתָם שֶׁל חֲסָדִים – עוֹלִים וּמִתְמַתְּקִים אִתָּם, הַחֲסָדִים – גִּדּוּלוֹ שֶׁל זְעֵיר. וְהַגְּבוּרוֹת – גִּדּוּלָהּ שֶׁל נוּק'. שֶׁהַנְהָגָתוֹ שֶׁל זָכָר לְיָמִין, וְשֶׁל נוּק' לִשְׂמֹאל.
<b> י.</b>  חָזְרוּ הַחֲסָדִים לְחֶסֶד וְלִגְבוּרָה, וְהִגְדִּילוּם, וְהֵם נִכְפָּלִים. נִמְצְאוּ כָּל אֶחָד ו' שְׁלִישִׁים. ג' נִשְׁאָרִים בִּמְקוֹמָם, ב' מֵחֶסֶד עוֹלִים לְחָכְמָה, וּב' מִגְּבוּרָה לְבִינָה, וְהַשְּׁלִישִׁי שֶׁבִּשְׁנֵיהֶם לְיָמִין וּשְׂמֹאל שֶׁבְּדַעַת. נִכְפְּלוּ ב' שְׁלִישָׁיו שֶׁל ת"ת וְנַעֲשׂוּ ד'. ב' לִמְקוֹמָם, א' לְכֶתֶר נוּקְבָא, וְא' עוֹלֶה לַמְּכֻסֶּה, וּמַכְפִּילוֹ. נִשְׁאַר א' בִּמְקוֹמוֹ, וְא' מַעֲלֵהוּ עִמּוֹ עַד הַכֶּתֶר. נִמְצְאוּ שְׁנֵי מְלָכִים מִשְׁתַּמְּשִׁים בְּכֶתֶר אֶחָד. וְז"א נִשְׁלַם בְּשֶׁלּוֹ.
עֲלִיָּתָם שֶׁל חֲסָדִים בְּחב"ד – ג' שָׁנִים, וְשָׁנָה – לְכֶתֶר שֶׁשּׁוֹרֶה עַל גַּבֵּיהֶם, יוֹמָם שֶׁל חֲסָדִים עוֹלִים לְכֶתֶר. וַהֲרֵי י"ג שָׁנִים וְיוֹם אֶחָד, זֶה הַגַּדְלוּת.
<b> יא.</b>  לְמַעְלָה מִצ' – ל' מ' מַקִּיפִין. זְמַנָּם שְׁתֵּי שָׁנִים, אֵלּוּ מֵאִמָּא. פְּנִימִים דְּאַבָּא ג' שָׁנִים. וּב' שָׁנִים לְמַקִּיפָיו, הֲרֵי זֶה מִלּוּי זָקָן.
<b> יב.</b>  בַּתְּבוּנָה – קַטְנוּת וְגַדְלוּת: קַטְנוּת רִאשׁוֹנָה, וְגַדְלוּת רִאשׁוֹנָה. כְּנֶגְדָּם בְּאִי' – קַטְנוּת וְגַדְלוּת שְׁנִיָּה. כְּעִנְיָנוֹ בָּרִאשׁוֹנָה – עִנְיָנוֹ בַּשְּׁנִיָּה. שֶׁמּוֹחִין הָרִאשׁוֹנִים מִלְּמַטָּה, וְהַשְּׁנִיִּים מִלְמַעְלָה.
<h2>פרק ה</h2>
<b> א.</b>  קְבִיעוּתָהּ שֶׁל נוּק' – נְקֻדָּה אַחַת, שְׁבִיעִית לְשִׁשָּׁה. עָלָה הַז"א, וְעָלְתָה אַחֲרָיו בְּעִבּוּר וּבִינִיקָה וּבְגַדְלוּת.
<b> ב.</b>  ו"ק – תְּלָת גּוֹ תְּלָת, וְהַמַּלְכוּת רְבִיעִית אַחֲרֵיהֶן עַל הַיְסוֹד. יָרְדוּ נה"י וְנִתְגַּלּוּ חג"ת, נִשְׁאֲרָה הַמַּלְכוּת דְּבוּקָה בַּת"ת מֵאֲחוֹרָיו. עָלוּ חג"ת וְנַעֲשׂוּ חב"ד, עָלְתָה הַמַּלְכוּת וְנִשְׁרְשָׁה בְּדַעַת.
<b> ג.</b>  יוֹרֶדֶת לְהִבָּנוֹת – בִּנְיָנָהּ מִנה"י שֶׁלּוֹ מֵאֲחוֹרֵיהֶם. ת"ת – בְּכֶתֶר, נו"ה – בְּחו"ב, יְסוֹד – בְּדַעַת שֶׁבֵּין כְּתֵפֶיהָ. אֵלּוּ פְּרָקִים רִאשׁוֹנִים, וְהַשְּׁאָר בִּשְׁאָר גּוּפָהּ. ח' שָׁנִים לְח' פִּרְקֵיהֶם, שֶׁיְּסוֹדוֹ שֶׁל זָכָר אָרוֹךְ ב' פְּרָקִים. נִמְצָא כָּלֶה בְּסוֹף ת"ת שֶׁלָּהּ, שֶׁמִּשָּׁם יוֹרְדוֹת הַגְּבוּרוֹת מִמֶּנּוּ לַיְּסוֹד שֶׁלָּהּ בְּיוֹם א'. חוֹזְרִים מִלְּמַטָּה לְמַעְלָה: מִיְּסוֹד לְת"ת – שָׁנָה א', מִמֶּנָּה לְדַעַת – שָׁנָה א', שָׁנָה אַחַת – לְכֶתֶר שֶׁלָּהּ, מִדַּעַת לְכֶתֶר – שָׁנָה א'. אֵלּוּ י"ב שָׁנִים וְיוֹם א', שֶׁהַנּוּק' מַקְדֶּמֶת לַזָּכָר. נִמְצְאוּ דו"נ מְדֻבָּקִים מֵאֲחוֹרֵיהֶם, וַעֲלֵיהֶם הוּא אוֹמֵר: אָחוֹר וָקֶדֶם צַרְתָּנִי.
<b> ד.</b>  יוֹצֵאת אִמָּא מִז"א, וּמוֹחָיו בְּתוֹכָהּ, וּנה"י אַבָּא מְלֻבָּשִׁים בָּהּ, נִכְנָסִים וּבוֹנִים אֶת הַנּוּק' מְתֻקֶּנֶת עַל יְדֵיהֶם. וְחֶסֶד נִמְשָׁךְ לְז"א שֶׁדּוֹחֶה הַגְּבוּרוֹת שֶׁבַּאֲחוֹרָיו, וְנִתָּנִים עַל יְדֵיהֶם לְנוּק', וְנִנְסְרָה מִמֶּנּוּ. נִמְצָא נוּק' בְּנוּיָה לִשְׂמֹאל, וְז"א לְיָמִין. חוֹזְרִים זֶה כְּנֶגֶד זֶה וְנִבְנֵית לְפָנָיו. עֲלֵיהֶם הוּא אוֹמֵר: וַיִּבֶן ה' אֱ־לֹהִים אֶת הַצֵּלָע.. וַיְבִיאֶהָ אֶל הָאָדָם.
<b> ה.</b>  בִּנְיָנוֹ שֶׁל פַּרְצוּף בְּכ"ב אוֹתִיּוֹת. כ"ב אוֹתִיּוֹת לְנוּק' מִז"א, נִכְלָלִים בִּיסוֹדָהּ, וּמנצפ"ך גְּבוּרוֹת – מ"ן בְּתוֹכָם. וכ"ב אֲחֵרוֹת נִתָּנוֹת לָהּ מֵאִמָּא שֶׁלֹּא עַל יָדוֹ, וּמנצפ"ך – מ"ן בְּתוֹכָם. כ"ב אוֹתִיּוֹת – דֶּלֶת וְצִיר. נִמְצְאוּ שְׁתֵּי דְּלָתוֹת וּשְׁנֵי צִירִים, שֶׁהֵם ם אַחַת – זֶה הַכְּלִי. כ"ב אוֹתִיּוֹת מֵאִמָּא נִכְלָלִים כְּאֶחָד – חֹדֶשׁ לְכ"ב אוֹתִיּוֹת, וְה' חֳדָשִׁים לְה' שֶׁל מנצפ"ך – שִׁשָּׁה חֳדָשִׁים שֶׁבֵּין נַעֲרוּת לְבַגְרוּת.
<b> ו.</b>  וּפַרְגּוֹד בֵּין עוֹלָם לְעוֹלָם, שֶׁמִּמֶּנּוּ יוֹצְאִין עֶשֶׂר סְפִירוֹת שֶׁל תַּחְתּוֹן, מֵעֶשֶׂר סְפִירוֹתָיו שֶׁל עֶלְיוֹן.
כָּל הָעוֹלָמוֹת שָׁוִים, אֶלָּא שֶׁכֹּחָם שֶׁל עֶלְיוֹנִים יָפֶה. יָצְתָה בְּרִיאָה – הִתְחִילוּ הַנִּפְרָדִים, נִשְׁמוֹתֵיהֶם שֶׁל צַדִּיקִים מִבְּרִיאָה. לְמַטָּה מִמֶּנּוּ יְצִירָה, שֶׁמִּשָּׁם מַלְאָכִים. לְמַטָּה מִמֶּנָּה עֲשִׂיָּה, שֶׁמִּשָּׁם גְּשָׁמִים.
כְּלָלָם שֶׁל עוֹלָמוֹת – ד', שֶׁבָּהֶם שׁוֹלְטִים ד' אוֹתִיּוֹת שֶׁל הַשֵּׁם ב"ה. י' בָּאֲצִילוּת, שֶׁבּוֹ כָּל מַדְרְגוֹתָיו נִסְדָּרוֹת בְּתִקּוּנָם. וְה' יוֹרֶדֶת מִמֶּנּוּ לַבְּרִיאָה וּמַנְהִיגָתָהּ; ו' לַיְּצִירָה; ה' לָעֲשִׂיָּה. כְּנֶגְדָּם בָּעוֹלָם – דצח"ם. וְכֵן הוּא אוֹמֵר: כֹּל הַנִּקְרָא בִשְׁמִי וְלִכְבוֹדִי בְּרָאתִיו יְצַרְתִּיו אַף עֲשִׂיתִיו.
<h2>פרק ו</h2>
<b> א.</b>  שִׁפְעוֹ שֶׁל עוֹלָם – מִזִּוּוּגָם שֶׁל זו"נ. ה' זִוּוּגִים הֵם: יִשְׂרָאֵל וְרָחֵל, יַעֲקֹב וְרָחֵל, יִשְׂרָאֵל וְלֵאָה, יַעֲקֹב וְלֵאָה מִן הֶחָזֶה וּלְמַעְלָה, יַעֲקֹב וְלֵאָה אַף מִן הֶחָזֶה וּלְמַטָּה.
<b> ב.</b>  מ"ד וּמ"ן – זֶה גּוּפוֹ שֶׁל זִוּוּג. מ"ן מִן הַנְּקֵבָה וּמ"ד מִן הַזָּכָר. אֵין מ"ד בְּלֹא מ"נ, וְאֵין מ"ן בְּלֹא תְּשׁוּקָה. הוּא שֶׁהַכָּתוּב אוֹמֵר: וְאֶל אִישֵׁךְ תְּשׁוּקָתֵךְ.
<b> ג.</b>  נִכְלֶלֶת נוּקְבָא בַּעֲנָפֶיהָ, וּמִתְקַשֶּׁטֶת בְּקִשּׁוּטֶיהָ. כָּל הָעוֹלָמוֹת בי"ע – תִּקּוּנֶיהָ שֶׁל נוּק'. מִתְעוֹרֶרֶת לְז"א לְהִתְחַבֵּר עִמּוֹ, וּמִזְדַּוֵּג עִמָּהּ – בִּיאָה רִאשׁוֹנָה וּבִיאָה שְׁנִיָּה.
<b> ד.</b>  בִּיאָה רִאשׁוֹנָה – זֶהוּ שֶׁאָמְרוּ: הָאִשָּׁה גֹּלֶם הִיא, וְאֵינָהּ כּוֹרֶתֶת בְּרִית אֶלָּא לְמִי שֶׁעֲשָׂאָהּ כְּלִי. נוֹתֵן רוּחַ בְּתוֹכָהּ, זֶה בִּנְיָמִין – ב"ן, שֶׁבּוֹ מַעֲלָה בָּנֶיהָ לְמַעְלָה – אֵלּוּ נִשְׁמוֹתֵיהֶם שֶׁל צַדִּיקִים. וְאוֹרוֹת מְאִירִים מִמֶּנָּה לְהַנְהָגָתוֹ שֶׁל עוֹלָם, אֵלּוּ אוֹרוֹת שֶׁל ב"ן. כָּל תּוֹלְדוֹתָיו שֶׁל ב"ן תְּלוּיִם בָּהּ, וּמִתרי"ג אֵבָרֶיהָ הִיא מַמְשִׁיכָתָם, מֵחִדּוּשׁוֹ שֶׁל א"ס ב"ה שֶׁהוּא מְחַדֵּשׁ בָּהֶם, אֵלּוּ מ"ן.
בִּיאָה שְׁנִיָּה – יוֹרְדִים כְּנֶגְדָּן מ"ד מִיסוֹדוֹ שֶׁל זָכָר; אֵלּוּ אוֹרוֹת שֶׁל מ"ה, וְכָל תּוֹלְדוֹתָיו שֶׁל מ"ה תְּלוּיִם בּוֹ. מִתרי"ג אֵבָרָיו הוּא מַמְשִׁיכָם, מֵחִדּוּשׁוֹ שֶׁל א"ס שֶׁהוּא מְחַדֵּשׁ בָּהֶם. יוֹרֵד הַכֹּל בִּיסוֹדָהּ, וְיוֹשֵׁב שָׁם זְמַן עִבּוּרוֹ. יוֹצֵא וּמִתְחַלֵּק לְכָל הָעוֹלָמוֹת.
<b> ה.</b>  מ"ה וּב"ן – בִּנְיָנָם שֶׁל כָּל הַנִּבְרָאִים. שֶׁבָּהֶם נִרְאִים מַעֲשָׂיו שֶׁל א"ס ב"ה בְּמַשְׁפִּיעַ וּמְקַבֵּל, מִתְחַדְּשִׁים בְּזִוּוּגָם שֶׁל זו"נ. מ"ה מִן הַזָּכָר, וּב"ן מִן הַנְּקֵבָה.
<b> ו.</b>  ב' חִבּוּרִים לַזִּוּוּג – נְשִׁיקִין וִיסוֹדוֹת. נְשִׁיקִין בָּרֹאשׁ, זִוּוּגָם כָּפוּל – רוּחוֹ שֶׁל זָכָר בְּפִיהָ שֶׁל נְקֵבָה, וְרוּחָהּ שֶׁל נְקֵבָה בְּפִיו שֶׁל זָכָר. נִמְצְאוּ שְׁתֵּי רוּחוֹת מִתְחַבְּרִים כְּאֶחָד. זִוּוּגָם שֶׁל יְסוֹדוֹת – אַחַר שֶׁנִּתְחַבְּרוּ, מַשְׁפִּיעַ הַזָּכָר לַנְּקֵבָה וְהַנְּקֵבָה לָעוֹלָם.
<h2>פרק ז</h2>
<b> א.</b>  כְּלָלָם שֶׁל פַּרְצוּפִין – י"ב, וְהַשְּׁאָר מִתְפַּשְּׁטִים מֵהֶם: א"א וְנוּקְבֵיהּ, או"א, ישסו"ת רִאשׁוֹנִים, ישסו"ת שְׁנִיִּים, יִשְׂרָאֵל וְרָחֵל, יַעֲקֹב וְלֵאָה. מִתְלַבְּשִׁים אֵלּוּ בְּתוֹךְ אֵלּוּ.
<b> ב.</b>  פְּנִימִים מִכֻּלָּם – א"א וְנוּקְבֵיהּ, פַּרְצוּף אֶחָד הֵם, שֶׁהַזָּכָר בְּיָמִין וְהַנְּקֵבָה בִּשְׂמֹאל. וְעַל זְרוֹעוֹתָיו – אַבָּא לְיָמִין, אִי' לִשְׂמֹאל. ג' פְּרָקִין בַּזְּרוֹעַ: הָרִאשׁוֹן בְּחב"ד, הַשֵּׁנִי בְּחג"ת, הַשְּׁלִישִׁי בִּנה"י. וְכִתְרָם בִּגְרוֹנוֹ. וּמַגִּיעִים עַד טַבּוּרוֹ. נִמְצָא גּוּפוֹ עַד הַטַּבּוּר מְכֻסֶּה תַּחְתֵּיהֶן, חֶצְיוֹ מֵאַבָּא וְחֶצְיוֹ מֵאִמָּא.
<b> ג.</b>  יסו"ת – מֵחָזֵיהֶם שֶׁל או"א וּלְמַטָּה. כִּתְרָם בֶּחָזֶה, וּשְׁאָר כָּל גּוּפָם בְּפִרְקֵיהֶם שֶׁל נה"י. מֵחָזֶה שֶׁלָּהֶם, יסו"ת שְׁנִיִּים כַּסֵּדֶר הַזֶּה. נִמְצְאוּ או"א כָּלִים בְּחָזֶה שֶׁל א"א, וִיסו"ת בְּטַבּוּרוֹ. כְּשֶׁבָּאִים בְּז"א – מִתְאָרְכִים רַגְלֵיהֶם בְּתוֹכוֹ, וּמַגִּיעִים עִמּוֹ עַד סוֹף הָעוֹלָם.
<b> ד.</b>  ז"א – מֵחָזֵיהֶם שֶׁל יסו"ת וּלְמַטָּה, מִתְלַבְּשִׁים זֶה בָּזֶה, וּמִתְלַבְּשִׁים בְּתוֹכוֹ. וְרָחֵל – מֵחָזֶה שֶׁלּוֹ וּלְמַטָּה. פְּעָמִים אב"א, וּפְעָמִים פב"פ.
יְסוֹד שֶׁל נְקֵבוֹת פֶּרֶק וָחֵצִי, וְשֶׁל זְכָרִים שְׁנֵי פְּרָקִים. נִמְצָא יְסוֹדוֹ שֶׁל אַבָּא יוֹצֵא מִיְּסוֹד אִי', בְּתוֹכוֹ שֶׁל ז"א מִן הֶחָזֶה עַד הַיְסוֹד, שֶׁמִּמֶּנּוּ יוֹצֵא יַעֲקֹב, מֵחָזֵהוּ שֶׁל ז"א וּלְמַטָּה לְפָנָיו. פְּנֵי ז"א בַּאֲחוֹרָיו שֶׁל יַעֲקֹב; וּפְעָמִים שֶׁהוּא בָּא לְצִדּוֹ, פָּנָיו בִּפְנֵי רָחֵל. אֵלּוּ אֲחוֹרַיִם שֶׁל אַבָּא, שֶׁנַּעֲשִׂים פַּרְצוּף בְּאוֹר יְסוֹדוֹ.
אֲחוֹרַיִם שֶׁל אִמָּא מִן הֶחָזֶה שֶׁל ז"א וּלְמַעְלָה, נַעֲשִׂים פַּרְצוּף בְּאוֹר יְסוֹדָהּ, זוֹ לֵאָה, מִן הַדַּעַת עַד הֶחָזֶה, מֵאֲחוֹרָיו שֶׁל ז"א, פָּנֶיהָ בַּאֲחוֹרָיו.
<b> ה.</b>  מֵאֲחוֹרָיו שֶׁל יַעֲקֹב בֵּינוֹ וּבֵין ז"א – לֵאָה דּוֹר הַמִּדְבָּר, נוּק' שֶׁלּוֹ. מִב' צְדָדָיו שֶׁל ז"א – שְׁתֵּי אוֹרוֹת בַּאֲלַכְסוֹן: עַנְנֵי כָּבוֹד לִימִינוֹ, וּמָן לִשְׂמֹאלוֹ. מִב' צְדָדֶיהָ שֶׁל לֵאָה דּוֹר הַמִּדְבָּר – שְׁתֵּי אוֹרוֹת: מַטֵּה הָאֱ־לֹהִים, וּמַטֵּה מֹשֶׁה. וּמִב' צְדָדָיו שֶׁל יַעֲקֹב – שְׁתֵּי אוֹרוֹת: עֵרֶב רַב לִימִינוֹ, וְעֵשָׂו לִשְׂמֹאלוֹ. נִמְצְאוּ ג' שׁוּרוֹת שֶׁל ג' ג'. כְּשֶׁרָחֵל אב"א – עוֹמְדִים כַּסֵּדֶר הַזֶּה.
<b> ו.</b>  י"ח לֵאָה הֵם, מִמַּלְכֻיּוֹתֵיהֶם שֶׁל או"א. כֵּיצַד: מַלְכוּת אַבָּא בִּמְקוֹמָהּ וּמַלְכוּת אִמָּא חוּצָה לָהּ, הֲרֵי ב'. מַלְכוּתוֹ שֶׁל אַבָּא בּוֹקֵעַ מַלְכוּתָהּ שֶׁל אִי', וּמְאִירָה חוּצָה לָהּ, הֲרֵי ג'. מַלְכוּתָהּ שֶׁל אִי' בּוֹקַעַת וְיוֹצְאָה, בּוֹקַעַת גּוּפוֹ שֶׁל ז"א וּמְאִירָה חוּצָה לוֹ, הֲרֵי ד'. עִקַּר שֶׁבְּכֻלָּם זוֹ שֶׁבַּחוּץ, וְהַשְּׁאָר טְפֵלוֹת לָהּ.
<b> ז.</b>  ד' מוֹחִין דְּגַדְלוּת וְד' מוֹחִין דְּקַטְנוּת, הֲרֵי ח'. הִתְחִילוּ שֶׁל גַּדְלוּת לִכָּנֵס, וְלֹא גָּמְרוּ שֶׁל קַטְנוּת לָצֵאת, הֲרֵי ח' אֲחֵרוֹת. וּשְׁתַּיִם אֲחֵרוֹת נוֹסָפוֹת עֲלֵיהֶם – א' מִקַּטְנוּת וְא' מִגַּדְלוּת, מִפְּנֵי רִבּוּיָם שֶׁל אוֹרוֹת. אֵלּוּ י"ח נָשִׁים שֶׁהַמֶּלֶךְ מֻתָּר בָּהֶם.
<b> ח.</b>  לְמַעְלָה מִן הַפַּרְצוּפִים – עַתִּיק, זוֹ מַלְכוּתוֹ שֶׁל א"ק שֶׁנַּעֲשֵׂית עַתִּיק בָּאֲצִילוּת. כְּנֶגֶד זֶה בַּבְּרִיאָה – מִמַּלְכוּתָהּ שֶׁל אֲצִילוּת; וְכֵן יְצִירָה, וְכֵן עֲשִׂיָּה.
עַתִּיק – דְּכַר וְנוּקְבָא, זָכָר בְּפָנָיו וְנוּק' בַּאֲחוֹרָיו, רִאשׁוֹנוֹת שֶׁל נוּק' לְמַעְלָה מֵאֲצִילוּת – זוֹ רדל"א. תַּחְתּוֹנוֹת שֶׁבָּהּ מִתְלַבְּשִׁים בַּא"א: חֶסֶד בְּכֶתֶר, גְּבוּרָה בְּחָכְמָה, תִּפְאֶרֶת בְּבִינָה, פְּרָקִים רִאשׁוֹנִים שֶׁל נה"י בְּחג"ת, וּשְׁנִיִּים בִּנה"י, וּשְׁלִישִׁים שֶׁבְּנו"ה וּמַלְכוּת עִמָּהֶם – בְּמַלְכוּת. יוֹצְאִים וּמְאִירִים בְּכָל שְׁאָר הָעוֹלָמוֹת.
<h2>פרק ח</h2>
<b> א.</b>  תְּלָת רֵישִׁין בְּעַתִּיקָא: רֵישָׁא דְּלָא אִתְיְדַע, גֻּלְגַּלְתָּא, וּמוֹחָא. ב' נַעֲשִׂים ג': גֻּלְגַּלְתָּא, אֲוִירָא, וּמוֹחָא. דַּעְתּוֹ שֶׁל עַתִּיק גָּנוּז בַּאֲוִירָא. בְּאֵלוּ מִתְנַהֲגִים כָּל הָעוֹלָמוֹת – בְּחֶסֶד בְּדִין וּבְרַחֲמִים.
<b> ב.</b>  פְּנִימִיּוּתָן שֶׁל רֵישִׁין – הֲוָיָ"ה, הַחִיצוֹנִיּוּת – אהי"ה. הָרִאשׁוֹנִים דְּע"ב וְאהי"ה שֶׁלּוֹ, הַשְּׁנִיִּים דְּס"ג, הַשְּׁלִישִׁיִּים דְמ"ה. פְּנִימִי וּמַקִּיף וּמַקִּיף דְּמַקִּיף בְּכָל אַחַת וְאַחַת. בַּמֶּה הֵם מִתְפָּרְשִׁים – בְּנִקּוּדֵיהֶם.
מְנֻקָּד הַפָּשׁוּט בִּתְנוּעוֹתָיו – זֶה פְּנִימִי; מְנֻקָּד הַמִּלּוּי כִּפְשׁוּטוֹ – זֶה הַמַּקִּיף; מְנֻקָּד הַמִּלּוּי כֻּלּוֹ קָמַץ, וְהַפָּשׁוּט בִּתְנוּעוֹתָיו – זֶה מַקִּיף דְּמַקִּיף, זֶה הָרֹאשׁ הָרִאשׁוֹן.
מְנֻקָּד הַפָּשׁוּט בִּתְנוּעוֹתָיו, מְקוֹם צֵירֵי – סֶגּוֹל; מְנֻקָּד הַמִּלּוּי כִּפְשׁוּטוֹ; מְנֻקָּד הַמִּלּוּי כֻּלּוֹ קָמַץ – זֶה הָרֹאשׁ הַשֵּׁנִי.
מְנֻקָּד הַפָּשׁוּט בִּתְנוּעוֹתָיו, מְקוֹם צֵירֵי – סֶגּוֹל, וּמְקוֹם קָמַץ – פַּתַּח; מְנֻקָּד הַמִּלּוּי כִּפְשׁוּטוֹ; מְנֻקָּד הַמִּלּוּי כֻּלּוֹ פַּתַּח – זֶה הָרֹאשׁ הַשְּׁלִישִׁי.
<b> ג.</b>  שִׁבְעָה תִּקּוּנֵי רֵישָׁא מִשִּׁבְעָה שֶׁל עַתִּיק, סִימָנָם: ג"ט קר"ע פ"ח. גֻּלְגַּלְתָּא לְבָנָה – מֵחַסְדּוֹ שֶׁל עַתִּיק. טַלָּא דִּבְדֹלְחָא – מִגְּבוּרָה שֶׁלּוֹ. קְרוּמָא דַּאֲוִירָא – מִת"ת שֶׁלּוֹ. רַעֲוָא דְּמִצְחָא – מִיְּסוֹד שֶׁלּוֹ. עֲמַר נְקֵי – מֵרֵאשִׁיתָם שֶׁל נו"ה, שֶׁהֵם גְּבוֹהִים מִן הַיְסוֹד. פְּקִיחוּ דְּעַיְנִין – מִסּוֹפָם. חוֹטְמָא – מִמַּלְכוּת. ב' נְחִירַיִם – לֵאָה וְרָחֵל.
<b> ד.</b>  תִּקּוּנָיו שֶׁל א"א: נִימִין, חִוַּרְתֵּי, וְדִקְנָא. שָׁלֹשׁ הֲוָיוֹת בְּכָל רֹאשׁ, וְאַחַת כּוֹלֶלֶת אוֹתָם. שָׁלֹשׁ הֲוָיוֹת – י"ב אוֹתִיּוֹת. וְאַחַת שֶׁכּוֹלַלְתָּן – הֲרֵי י"ג. י"ג חִוַּרְתֵּי – מִשָּׁלֹשׁ שֶׁבַּכֶּתֶר, מְקוֹמָם בֵּין י"ג נִימִין, בֵּין נִימָא לְנִימָא. י"ג נִימִין – מִשָּׁלֹשׁ שֶׁבָּאֲוִירָא. י"ג תִּקּוּנֵי דִּקְנָא – מִשָּׁלֹשׁ שֶׁבַּחָכְמָה.
<b> ה.</b>  י"ג תִּקּוּנֵי דִּקְנָא: אֵל רַחוּם וְכוּ'; מִי אֵל כָּמוֹךָ נוֹשֵׂא עָוֹן וְכוּ'. תִּקּוּן א' – ב' פֵּאוֹת. תִּקּוּן ב' – שְׂעָרוֹת שֶׁבְּשָׂפָה עֶלְיוֹנָה. תִּקּוּן ג' – אֹרַח תְּחוֹת חוֹטְמָא. ד' – שֶׁבַּשָּׂפָה הַתַּחְתּוֹנָה. ה' – אֹרַח תְּחוֹת פּוּמָא. ו' – רָחְבָּהּ שֶׁל זָקָן. ז' – שְׁנֵי תַּפּוּחִים שֶׁנִּפְנוּ. ח' – שֶׁטַח עֶלְיוֹן – מַזָּל נוֹצֵר. ט' – שְׂעָרוֹת שֶׁבֵּין מַזָּל לְמַזָּל. י' – שְׂעָרוֹת הַגָּרוֹן. י"א – שֶׁכֻּלָּם שָׁוִין. י"ב – פֶּה פָּנוּי. י"ג – שֶׁטַח תַּחְתּוֹן – מַזָּל וְנַקֵּה. שִׁעוּרָם שֶׁל מַזָּלוֹת – עַד הַטַּבּוּר.
<b> ו.</b>  תִּקּוּנָיו שֶׁל ז"א: צֶלֶ"ם. צ' – מוֹחִין פְּנִימִים. ל' מ' – מַקִּיפִין שֶׁבּוֹ. שֶׁבְּשָׁעָה שֶׁיָּצְאוּ הָיוּ ד', זֶה מ' שֶׁלּוֹ. חָזְרוּ שְׁלֹשָׁה בְּכֵלֶיהָ שֶׁל אִי', זֶה ל'. וְט' נַעֲשׂוּ בְּגוּפוֹ, זֶה צ'. שֶׁל ד' בְּכחב"ד דְּאִמָּא. שֶׁל ג' בְּחג"ת. שֶׁל ט' בִּנה"י.
<b> ז.</b>  נִימִין, חִוַּרְתֵּי וְדִקְנָא בְּז"א. שֶׁל א"א – י"ג, שֶׁל ז"א – ט'. כְּשֶׁנִּשְׁלַם תִּקּוּנוֹ – נִשְׁלָמִים לְי"ג.
<b> ח.</b>  בְּמִצְחוֹ שֶׁל ז"א, בּוֹקְעִים וְיוֹצְאִים מִד' מוֹחִין, ד' פָּרָשִׁיּוֹת שֶׁל תְּפִלִּין. וּמַלְבּוּשֵׁיהֶם – בָּתִּים שֶׁלָּהֶם. עֶשֶׂר סְפִירוֹת הֵם: חב"ד בַּתְּפִלִּין. חו"ג בָּרְצוּעוֹת שֶׁל הָרֹאשׁ. ת"ת בַּקֶּשֶׁר מִלְּאַחֲרֵיהֶם, שֶׁמִּשָּׁם יוֹצֵאת לֵאָה. ב' רְצוּעוֹת יוֹרְדוֹת – נו"ה, נֵצַח עַד הֶחָזֶה, וְהוֹד עַד הַטַּבּוּר. תְּפִלִּין מֵאִמָּא: קַדֶּשׁ, וְהָיָה כִּי יְבִיאֲךָ, שְׁמַע, וְהָיָה אִם שָׁמֹעַ. תְּפִלִּין מֵאַבָּא: קַדֶּשׁ, וְהָיָה כִּי יְבִיאֲךָ, וְהָיָה אִם שָׁמֹעַ, שְׁמַע.
<b> ט.</b>  וְאוֹר מֵאִמָּא מַקִּיפוֹ לְז"א, זֶהוּ טַלִּית לְבָנָה, שְׂעָרוֹת שֶׁל ז"א. אַחַר גַּדְלוּתוֹ שֶׁשָּׁרְתָה עָלָיו אִמָּא, וְהִגִּיעוּ נה"י שֶׁלָּהּ חֲדָשִׁים מֵאֲחוֹרָיו עַד הֶחָזֶה, מַקִּיף לְז"א וּמַקִּיף עַל רֹאשׁ נוּקְבָא. מַקִּיפוֹ שֶׁל ז"א – טַלִּית. מַקִּיפָהּ שֶׁל נוּקְבָא – צִיצִית שֶׁבּוֹ.
<b> י.</b>  תִּקּוּנֶיהָ שֶׁל נוּק' – ט"ו נִימִין בְּרֹאשָׁהּ, וְצִבְעָם אַרְגָּמָ"ן. וְשִׁשָּׁה תִּקּוּנִים בְּפָנֶיהָ, מִשִּׁשָּׁה תִּקּוּנֵי דִּקְנָא. כְּשֶׁהֵם נִשְׁלָמִים, נַעֲשִׂים ט'.
<b> יא.</b>  תְּפִלִּין שֶׁלָּהּ – שֶׁל יָד לְז"א, שֶׁהֵם נִקְשָׁרִים בִּשְׂמֹאל שֶׁלּוֹ, שֶׁנֶּאֱמַר: שִׂימֵנִי כַחוֹתָם עַל לִבֶּךָ כַּחוֹתָם עַל זְרוֹעֶךָ. וּמִנו"ה דְּז"א הֵם נַעֲשִׂים, שֶׁבָּהֶם חו"ב מֵאִמָּא וְחו"ב מֵאַבָּא. שֶׁל אַבָּא נַעֲשִׂים לָהּ לְחו"ב, וְשֶׁל אִמָּא נַעֲשִׂים לָהּ לַחֲסָדִים וּגְבוּרוֹת. נִכְלָלִים בְּבַיִת אֶחָד, שֶׁנו"ה פַּלְגֵי גּוּפָא.
<b> יב.</b>  יְסוֹד אַבָּא, מַכְרִיעַ בֵּין נו"ה שֶׁלּוֹ, עוֹמֵד בִּיסוֹד אִמָּא, וּמַכְרִיעַ בֵּין נו"ה שֶׁלָּהּ; נִמְצְאוּ בּוֹ ד' אוֹרוֹת, שֶׁמֵּהֶם תְּפִלִּין בְּמִצְחוֹ שֶׁל יַעֲקֹב.
אֵלּוּ וָאֵלּוּ יוֹצְאִים בְּיַעֲקֹב, וְנַעֲשִׂים תְּפִלִּין בְּמִצְחוֹ. חוֹזְרִים לַאֲחוֹרֵיהֶם, וְקוֹשְׁרִים קֶשֶׁר מֵאֲחוֹרָיו. חוֹזְרִים וְיוֹצְאִים, עַד שֶׁיּוֹצְאִים בְּמִצְחָהּ שֶׁל רָחֵל, נַעֲשִׂים תְּפִלִּין בְּרֹאשָׁהּ. שֶׁל יְסוֹד אַבָּא נִשְׁאָרִים בְּיַעֲקֹב. שֶׁל נו"ה דְּז"א נִשְׁאָרִים לְרָחֵל. חוֹזְרִים לְאָחוֹר וְקוֹשְׁרִים קֶשֶׁר בַּאֲחוֹרֶיהָ. שֶׁל רָחֵל: קַדֶּשׁ, וְהָיָה כִּי יְבִיאֲךָ, שְׁמַע, וְהָיָה אִם שָׁמֹעַ. שֶׁל יַעֲקֹב: הֲוָיוֹת לַהֲדָדֵי.
יְסוֹדוֹ שֶׁל ז"א בֵּין כְּתֵפֶיהָ שֶׁל רָחֵל – זֶה יוּ"ד שֶׁבַּתְּפִלִּין. וּרְצוּעָה יוֹצְאָה מִמֶּנָּה לְבִנְיָנָהּ שֶׁל נוּק'. ג' כְּרִיכוֹת בַּקִּבּוֹרֶת – ג"ר. ז' בַּזְּרוֹעַ – ז"ת. ג' בָּאֶצְבַּע – נה"י שֶׁבְּמוֹחֶיהָ.
<b> יג.</b>  כְּלָלוֹ שֶׁל עוֹלָם: אָדָם, וּלְבוּשׁוֹ, מַקִּיפָיו, וְהֵיכָלוֹ. אָדָם כֵּיצַד: זֶה תִּקּוּנוֹ שֶׁל פַּרְצוּפוֹ. רמ"ח אֵבָרִים וְשס"ה גִּידִים. נר"ן בְּתוֹכוֹ, ח"י מַקִּיפִין עָלָיו. יָרַד הָאוֹר לִכָּנֵס בְּתוֹכוֹ, חֵלֶק נִכְנַס, וְחֵלֶק נִשְׁאַר בַּחוּץ, שֶׁאֵין הַכְּלִי יָכוֹל לְהַגְבִּילוֹ. מַקִּיף לְכֶלְיוֹ, וּמַקִּיף לְכָל מַה שֶּׁתַּחְתָּיו. וּמִמַּה שֶּׁנִּכְנַס – חוֹזֵר וְיוֹצֵא לַחוּץ וּמַקִּיף עַל כֶּלְיוֹ בִּלְבַד. אֵלּוּ שְׁנֵי מַקִּיפִים: יָשָׁר וְחוֹזֵר.
<b> יד.</b>  לְבוּשׁוֹ כֵּיצַד: מֵהַכָּאוֹתֵיהֶם שֶׁל אוֹרוֹת, נַעֲשָׂה לְבוּשׁ עֲלֵיהֶם מִבַּחוּץ. וְחַשְׁמַ"ל יֵשׁ לְזו"נ מֵאִמָּא, שֶׁבְּשָׁעָה שֶׁנִּכְנְסוּ נה"י שֶׁלָּהּ בְּתוֹכוֹ – עוֹר וּבָשָׂר וַעֲצָמוֹת וְגִידִין, נִכְלְלוּ שֶׁלָּהּ בְּשֶׁלּוֹ; חוּץ מִן הָעוֹר, שֶׁנִּמְצָא עוֹדֵף עַל שֶׁלּוֹ מִבַּחוּץ, וּמְכַסֶּה עָלָיו מִפְּנֵי עֵינֵיהֶם שֶׁל חִיצוֹנִים.
<b> טו.</b>  הֵיכָלוֹת לַפַּרְצוּף, כְּבָתִּים לָאָדָם. מַלְכֻיּוֹתֵיהֶם שֶׁל סְפִירוֹת – חִיצוֹנִיּוּת שֶׁלָּהֶם, אֵלּוּ הַהֵיכָלוֹת. וּדְמוּת אָדָם – פְּנִימִיּוּת בְּתוֹכָם. לֹא שֶׁאֵין פְּנִימִיּוּת וְחִיצוֹנִיּוּת אֶלָּא זֶה, אֶלָּא שֶׁזֶּהוּ חִלּוּקוּ שֶׁל עוֹלָם. חוֹזְרִים וּמִתְחַלְּקִים כָּל אֶחָד בְּשֶׁלּוֹ.
<b> טז.</b>  ז' הֵיכָלוֹת הֵם: לִבְנַת הַסַּפִּיר, עֶצֶם הַשָּׁמַיִם, נֹגַהּ, זְכוּת, אַהֲבָה, רָצוֹן, ק"ק. הֵיכַל יְסוֹד וּמַלְכוּת – אֶחָד. הֵיכַל הוֹד – אֶחָד. הֵיכַל נֵצַח – אֶחָד. הֵיכַל גְּבוּרָה – אֶחָד. הֵיכַל חֶסֶד – אֶחָד. הֵיכַל ת"ת – אֶחָד. הֵיכַל ג' רִאשׁוֹנוֹת – אֶחָד. אֵלּוּ ז' הֵיכָלוֹת שֶׁבַּבְּרִיאָה, שֶׁבָּהֶם כְּבוֹדוֹ שֶׁל מָקוֹם מִתְפַּשֵּׁט בְּתוֹכָם. נֶפֶשׁ וְרוּחַ לְכָל אֶחָד, וְהַכָּבוֹד נְשָׁמָה לָהֶם בַּהֵיכָל הַשְּׁבִיעִי. וְג' דְּבָרִים מְשַׁמְּשִׁים: נִקְשָׁרִים בָּהֶם הַתַּחְתּוֹנִים בְּשָׁרְשָׁם, וְנֶהֱנִים הַצַּדִּיקִים מִזִּיו הַשְּׁכִינָה, וּמַלְאֲכֵי הַשָּׁרֵת מְקַבְּלִים מֵהֶם פְּעֻלָּתָם.
<b> יז.</b>  בְּסוֹפוֹ שֶׁל אֲצִילוּת – מָסָךְ, מֵאוֹרָהּ שֶׁל אִמָּא הוּא נַעֲשָׂה. חַשְׁמַל יוֹרֵד וּמַקִּיף מִתַּחַת רַגְלֵיהֶם שֶׁל זו"נ, וְאוֹרוֹת שֶׁל אֲצִילוּת עוֹבְרִים בּוֹ וְעוֹשִׂים בְּרִיאָה. נִמְצְאָה בְּרִיאָה מִסּוֹדָהּ שֶׁל אִמָּא.
מִמֶּנָּה לַיְּצִירָה – מָסָךְ עַל מָסָךְ: מָסָךְ מֵאִמָּא לְזו"נ, וּמָסָךְ מִז"א לְנוּקְבָא. נִמְצֵאת יְצִירָה מִסּוֹדוֹ שֶׁל ז"א.
מִמֶּנָּה לָעֲשִׂיָּה – מָסָךְ עַל שְׁנַיִם: מָסָךְ מֵאִי' לְזו"נ, וּמָסָךְ מִז"א לְנוּקְבָא, מָסָךְ מִנּוּק' לְעוֹלָם שֶׁתַּחְתֶּיהָ. נִמְצֵאת עֲשִׂיָּה מִסּוֹדָהּ שֶׁל נוּק'.
<b> יח.</b>  שְׁמוֹ שֶׁל אֲצִילוּת – ע"ב. יָרְדוּ ס"ג מ"ה ב"ן לְבי"ע. חָזְרוּ וְעָלוּ. עָלָה מ"ה וְהִלְבִּישׁ עַל ס"ג, עָלָה ב"ן וְהִלְבִּישׁ עַל מ"ה. נִמְצָא ב"ן לְמַעְלָה מִכֻּלָּן, זֶה מַעֲקֶה, שֶׁלֹּא יִהְיֶה סִיּוּמָם שֶׁל אוֹרוֹת כְּשֶׁהֵם לְמַטָּה, וְלֹא יִהְיוּ הַקְּלִפּוֹת אוֹחֲזוֹת בָּהֶם, שֶׁנֶּאֱמַר: וְעָשִׂיתָ מַעֲקֶה לְגַגֶּךָ וְלֹא תָשִׂים דָּמִים בְּבֵיתֶךָ כִּי יִפֹּל הַנּוֹפֵל מִמֶּנּוּ.
<b> יט.</b>  אֵלּוּ ד' עוֹלָמוֹת, שֶׁבָּהֶם מוֹלֵךְ אָדוֹן יָחִיד עַל מַעֲשָׂיו. עֲבוֹדָתָם שֶׁל תַּחְתּוֹנִים בְּכֻלָּם, וְיִחוּדוֹ שֶׁל א"ס ב"ה מִתְיַחֵד בְּכֻלָּם. הוּא שֶׁרַבָּן שֶׁל נְבִיאִים אוֹמֵר: שְׁמַע יִשְׂרָאֵל ה' אֱלֹקֵינוּ ה' אֶחָד.
<h2>פרק ט</h2>
<b> א.</b>  תּוֹלְדוֹתֵיהֶם שֶׁל סְפִירוֹת – ג': מַלְאָכִים, סִטְרָא אַחֲרָא, (גְּשָׁמִים) [וּנְשָׁמוֹת]. לְכָל שְׁלִיחוּת – מַלְאָךְ. הַסְּפִירוֹת גּוֹזְרוֹת וְהַמַּלְאָךְ עוֹשֶׂה, שֶׁנֶּאֱמַר: בָּרְכוּ ה' מַלְאָכָיו גִּבּוֹרֵי כֹחַ עֹשֵׂי דְּבָרוֹ לִשְׁמֹעַ בְּקוֹל דְּבָרוֹ.
<b> ב.</b>  ס"א כֵּיצַד: זֶהוּ שֶׁנֶּאֱמַר: יוֹצֵר אוֹר וּבוֹרֵא חֹשֶׁךְ עֹשֶׂה שָׁלוֹם וּבוֹרֵא רָע. יוֹצֵר אוֹר – זֶה הַיָּמִין, וּבוֹרֵא חֹשֶׁךְ – זֶהוּ בִּשְׂמֹאל, עֹשֶׂה שָׁלוֹם – אֵלּוּ מַלְאֲכֵי שָׁלוֹם, וּבוֹרֵא רָע – זֶה סמ'.
מַלְאֲכֵי שָׁלוֹם – עֶשֶׂר כִּתּוֹת, מְשַׁמְּשִׁין לְעֶשֶׂר סְפִירוֹת שֶׁל יָמִין. מַלְאֲכֵי חַבָּלָה – עֶשֶׂר מַדְרֵגוֹת, מְשַׁמְּשִׁין לְעֶשֶׂר סְפִירוֹת מִצַּד שְׂמֹאל. עֲלֵיהֶם הוּא אוֹמֵר: גַּם אֶת זֶה לְעֻמַּת זֶה עָשָׂה הָאֱ־לֹהִים.
<b> ג.</b>  ד' מַדְרֵגוֹת – ד' קְלִפּוֹת, עוֹלָמָיו שֶׁל סמ'. סוֹתְמִים אוֹרָם שֶׁל סְפִירוֹת וּמְסַלְּקִים אוֹתוֹ, בְּמַעֲשֵׂה הַתַּחְתּוֹנִים בָּאִים, וְעוֹשִׂים רָעָה בָּעוֹלָם: נֹגַהּ, עָנָן גָּדוֹל, וְאֵשׁ מִתְלַקַּחַת, וְרוּחַ סְעָרָה; שֶׁכֵּן מְפֹרָשִׁים ע"י יְחֶזְקֵאל: וָאֵרֶא וְכוּ' מִתּוֹךְ הָאֵשׁ.
<b> ד.</b>  ד' קְלִפּוֹת – ד' עוֹלָמוֹת לְכָל אַחַת, שֶׁבָּם ה' פַּרְצוּפִים בְּעֶשֶׂר סְפִירוֹת, שֶׁתִּקּוּנֵיהֶם שֶׁל תַּחְתּוֹנִים בְּד' עוֹלָמוֹת, וּפְגָמֵיהֶם בְּד' עוֹלָמוֹת. זָכוּ הַתַּחְתּוֹנִים – הָאָדוֹן מְנַהֵג בְּרַחֲמִים, וְהַשּׁוֹטֵר עוֹבֵר מִפָּנָיו. חָטְאוּ – בַּעַל הָרַחֲמִים נִסְתַּלֵּק, וְהַשּׁוֹטֵר עוֹשֶׂה דִּין בַּחַיָּבִים. בְּסִלּוּקוֹ שֶׁל אָדוֹן – מַעֲשֵׂהוּ שֶׁל שׁוֹטֵר, הוּא שֶׁנֶּאֱמַר: וַיִּחַר אַף ה' בָּם וַיֵּלַךְ, וְהֶעָנָן סָר מֵעַל הָאֹהֶל וְהִנֵּה מִרְיָם מְצֹרַעַת כַּשָּׁלֶג.
<b> ה.</b>  סִדְרֵי הַדִּינִים – אֵלֶּה שָׁרָשִׁים שֶׁל קְלִפּוֹת, מֵהֶם מַכְנִיעִים אוֹתָהּ, וּמֵהֶם מַגְבִּיהִים אוֹתָהּ, לְפִי מַעֲשֵׂיהֶם שֶׁל תַּחְתּוֹנִים. הוּא שֶׁהַכָּתוּב אוֹמֵר: וּשְׁמַרְתֶּם אֶת חֻקּוֹתַי וְאֶת מִשְׁפָּטַי אֲשֶׁר יַעֲשֶׂה אוֹתָם הָאָדָם וָחַי בָּהֶם.
<h2>פרק י</h2>
<b> א.</b>  עֲבוֹדָתוֹ שֶׁל מָקוֹם – לַנְּשָׁמוֹת. ה' שֵׁמוֹת הֵם: נר"נ ח"י, מֵה' פַּרְצוּפִים. חַיָּה, יְחִידָה – מֵאֲצִילוּת, נְשָׁמָה – מִבְּרִיאָה, רוּחַ – מִיצִירָה, נֶפֶשׁ – מֵעֲשִׂיָּה. נִמְצָא כֹּחוֹ שֶׁל אָדָם, מִמַּלְכוּתוֹ שֶׁל עֲשִׂיָּה, עַד כִּתְרוֹ שֶׁל אֲצִילוּת. זֶהוּ שֶׁנֶּאֱמַר: נַעֲשֶׂה אָדָם בְּצַלְמֵנוּ כִּדְמוּתֵנוּ וְיִרְדּוּ בִדְגַת הַיָּם [וְכוּ'].
<b> ב.</b>  תִּקּוּנֶיהָ שֶׁל נְשָׁמָה – גִּלְגּוּל וְעִבּוּר. כֵּיצַד: עֲבוֹדָתָהּ שֶׁל נְשָׁמָה תַּרְיַ"ג מִצְוֹת. הִשְׁלִימַתָּם עוֹלָה לִמְנוּחָה, וְאִם לָאו חוֹזֶרֶת וּמִתְגַּלְגֶּלֶת. לֹא כֻּלָּהּ מִתְגַּלְגֶּלֶת, אֶלָּא חֲלָקֶיהָ הַצְּרִיכִים תִּקּוּן.
<b> ג.</b>  אֵיזֶהוּ גִּלְגּוּל וְאֵיזֶהוּ עִבּוּר: גִּלְגּוּל – מִשְּׁעַת לֵידָה וְעַד מִיתָה; עִבּוּר – בִּיאָתוֹ בְּכָל שָׁעָה, וִיצִיאָתוֹ בְּכָל שָׁעָה. מִצְוֹת שֶׁנִּתְחַיְּבָה בָּהֶם – מַשְׁלִימַתָּם בְּגִלְגּוּל, וְשֶׁלֹּא נִתְחַיְּבָה בָּהֶם – בְּעִבּוּר מַשְׁלִימַתָּם, וְהוֹלֶכֶת לָהּ. צַדִּיקִים מִתְגַּלְגְּלִים לַאֲלָפִים, רְשָׁעִים עַד רִבֵּעִים, שֶׁנֶּאֱמַר: וְעַל אַרְבָּעָה לֹא אֲשִׁיבֶנּוּ.
<b> ד.</b>  נֶפֶשׁ בָּא בַּתְּחִלָּה, וְאַחֲרָיו רוּחַ, וְאַחֲרָיו נְשָׁמָה, וְח"י אַחֲרֵיהֶן. לְכָל נְשָׁמָה – לְבוּשִׁים. מִתְגַּלְגֶּלֶת נֶפֶשׁ לְבַדָּהּ, וְרוּחַ לְבַדּוֹ, וּנְשָׁמָה לְבַדָּהּ. וּמַרְכִּיבִים נְשָׁמוֹת בִּלְבוּשִׁים שֶׁלֹּא בְּמִינָם.
לֹא כָּל הַנְּשָׁמוֹת שָׁווֹת: שֶׁלֹּא כַּחֲדָשׁוֹת – הַיְשָׁנוֹת, וְלֹא כַּמְגֻלְגָּלוֹת אַחַת – הַמְגֻלְגָּלוֹת שְׁתַּיִם. וְעַל כֻּלָּם הוּא אוֹמֵר: וְהוּא מְסִבּוֹת מִתְהַפֵּךְ בְּתַחְבּוּלֹתָו לְפָעֳלָם. וְאוֹמֵר: וְחָשַׁב מַחֲשָׁבוֹת לְבִלְתִּי יִדַּח מִמֶּנּוּ נִדָּח. וְאוֹמֵר: כֹּל הַנִּקְרָא בִשְׁמִי וְלִכְבוֹדִי בְּרָאתִיו יְצַרְתִּיו אַף עֲשִׂיתִיו. וְאוֹמֵר: ה' יִמְלֹךְ לְעוֹלָם וָעֶד. וְאוֹמֵר: וְעַמֵּךְ כֻּלָּם צַדִּיקִים לְעוֹלָם יִרְשׁוּ אָרֶץ נֵצֶר מַטָּעַי מַעֲשֵׂי יָדַי לְהִתְפָּאֵר.
