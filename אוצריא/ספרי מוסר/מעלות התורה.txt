<h1>מעלות התורה</h1>
להגאון החסיד
ר׳ אברהם ב״ר שלמה זלמן מווילנא
אחי הגר"א ז״ל 
הוצאה מדויקת, עם הוספת קונטרס שלם של מאמרי המחבר, הערות ומראה מקומות ותולדות המחבר
מאת
מיכל פיינשטיין וניסן וואקסמאן
הוצאת פנינים
ניו יורק
תש״ו לפ״ק

[הזכויות שמורות (c) ל@אלכסון - ניתן להשתמש שימוש לא מסחרי בלבד.]

 
<h2>על המחבר</h2>
(מעט מתולדתו וצאצאיו עד ימינו אלה)
קשה מאד לכתוב אחרי עידן ועידנים על אדם שהשתדל בכל מאמצי כחותיו להסתיר את מציאותו אף בחיים חיתו. ובפרט שעמדה לו חכמתו ושחקה לו השעה למלאות את מבוקשו זה בהמצאו בצל נשרי הדורות וארזי אל כהגר"א וחבורתא קדישתא דיליה. אמנם גם אורם המבהיק לא האפיל לגמרי על אישיותו המזהירה, ומבין חרכי ואשנבי זמנו מתנוצצים לפנינו קרני זיו תארו והדרו. ומבין המית גלי הדור דעה ההוא מגיע אלינו הד קול דממת קודש של נשמת המחבר ז"ל. 
לכן אין בדעתנו לתת פה איזה הערכה עליו. כי מי זה ירהב עוז בנפשו, לגשת אל הקודש, בסתם ידים עסקניות, בדור שרוב מטפחים באשפת הבערות, להטיל מאום בקדשים, ולמדוד באמת איש חלוני את אחד מארזי הלבנון וילידי הענק, שמעניקים חמה בקומתם, ובאתר דזקוקין דנורא ובעורין דאשא – מאן האי דלא יחוש לקמחיה. אמנם אמרנו לבוא עם הספר, להציב אי אילו ציונים מתולדתו אשר לדעתנו יש בזה מן התועלת גם להאידנא וגם לימים יבואו וכדנהגו רבנן קדמאי.
ר׳ אברהם בהרב ר׳ שלמה נולד בווילנא בשנת תפ"ב כשנתים אחרי הולדת אחיו הבכור הגר"א ז"ל. עוד בהיותו צעיר לימים נודע לגאון וצדיק ופה מפיק מרגליות ונתקבל למגיד מישרים בקהלה של חכמים וסופרים ה"ה <b>שקלאוו</b> המפוארה. העיר הזאת היתה אז אחת ממבצרי הגר"א אשר גרו בה הרבה מתלמידיו ומעריציו. שם כהן ברבנות הגאון ר׳ ברוך בנדט אבי תלמידיו המובהקים של הגר"א, האחים ר׳ שמחה בונם ור׳ מנחם מנדיל (הוא כתב מפי הגר"א את פירושו למשלי והדפיסו בשקלאוו תקנ"ח). המו"צ דשם היה הגאון ר׳ יעקב שיק, בעל יחוס גדול מזרע ר' שמואל יעקב קאצינעלענבויגען, (מזה התחילה משפחת שי"ק) שני בשני של הגאון ר׳ אריה ליב בעל "שאגת אריה" ואביו של הרב הרופא והמהנדס ר' <b>ברוך</b> בעה"מ "עמודי שמים" (ברלין׳ תקל"ז), ואשר העתיק מיונית ללה"ק ע"פ מצות רבו הגר"א את הספר אוקלידוס (אמשטרדם, תק"ט). [בנו ר׳ אהרן היה אבי האחים הגאונים ר׳ יעקב קרלינר (ברוכין, ע"ש א"ז) בעל ׳"משכנות יעקב" על ד"ח שו"ע ור׳ יצחק קרלינר (מינקאווסקי) בעה"ט ספרי ׳"קרן אורה" על מס׳ הש"ס]. בין תושבי שקלאוו נמנו אז גם תלמידיו הגדולים של הגר"א ר׳ <b>בנימין</b> ב"ר שלמה זלמן <b>ריבלין</b> (ריבעלעש) בעה"מ "גביעי גביע הכסף" (שקלאוו, תקס"ד) והגאון ר׳ <b>ישראל פרוש</b> בעל תקלין חדתין (מינסק, תקע"ב) ופאת השולחן (צפת, תקצ"ז). בכל זאת לא יכול ר׳ אברהם להשאר שם לאורך ימים, כי קפצה עליו רוגזה של המחלוקת שהתלקחה אז בגלילות ליטא ורייסין בין כת החסידים ומתנגדיה. ע"כ עזב ר׳ אברהם את שקלאוו וישם את משכנו בעיר ראגאלא אשר בזאמוט ומני אז נודע בשם ר׳ אברהם ראגאלער. משם נסע לניישטאט־שוגינט ובלה בה את אחרית ימיו, אצל בנו הגאון ר׳ אליהו שהיה הגאב"ד דשם. שם היה רבו הראשון של העילוי הצעיר מר אליהו ב"ר יעקב והשפיע עליו ללכת לישיבת וולאזין בראשית התיסדותה, ה"ה הגאון האדיר <b>ר׳ אליהו ראגאלער</b>, האב"ד ור"מ דקהלות שאט, ראגאלא, ווי"פ־קאוונא (סלאבאדקי) ועיר הבירה קאליש, בעה"מ יד אליהו (ווארשא תר"ס). <small><small> (ראוי לציין פה שבעל "שם הגדולים השלישי" (קיידאן תרצ"ב) כותב שמשרתו הראשונה של ר׳ אברהם היתה בתור אב"ד דקראז ומשם הלך לראגאלא ואח"כ לשקלאוו בתור מ"מ. הוא מוסר סיפור נאה על עזבו את העיר קראז. בעת שהיה ר׳ אברהם האב"ד דקראז גר שם הרב הצדיק ר׳ אליהו הנקרא ר׳ אלי׳ קראזער אשר היה עשיר מופלג לפי ערך הזמן ובעל מעשים גדולים ואחותו היתה אשתו השניה של הגר"א ז"ל ובנשואיהם כבד הגר"א את ר' אליהו זה בסידור הקדושין. (ראה אודותו בפ"ג מספר הזכרונות של א. א. פרידמאן, תל אביב, תרפ"ו), פעם אחת בליל שמחת תורה הוה עובדה שכבדו ראשי הקהל את ר׳ אליהו בהקפה ראשונה ואחריו כבדו את הגאב"ד ר׳ אברהם ז"ל. ויהי ממחרת בערב, אף שהיה גשם שוטף, ויראו בני העיר והגה עגלה רתומה עומדת לפני פתח בית הרב, והרב בעצמו נושא את ספריו מביתו וטוענם על העגלה. ויבהלו מאד. ויחרדו זקני העיר לקראתו וישאלוהו: מה זאת? – "כן", ענה להם בתמימות,. עוקר אני את דירתי מפה לעיר ראגאלא, הואיל ואין כאן כבוד התורה כראוי" – ולא הועילו למו כל הפצרותיהם בו להשאר אצלם. ע"כ. והנה קשה לעמוד על אמיתת סדר המקומות שהיה בהם בימי חייו. אמנם בשנת תקמ"ג הוא חותם א"ע בהסכמתו על ספר "באר אברהם" (שקלאוו תקמ"ג), "מ"מ דשקלאוו". לפ"ז יתכן שהיה מקודם בראגאלא הרבה שנים (ונודע בעולם בשם זה) ואח"כ בא לשקלאוו לאחר פטירת הגאון ר׳ יעקב שיק (ד׳ תשרי, תקל"ה) שהיה מו"צ ומ"מ דשם. (כן כתוב בכתב יד על ספרו "מורה צדק" שקלאוו תקמ"ג, הנמצא בביבליו־תקא העירונית דניו־יורק רבתי). ומענין להעיר שכנראה לא היה ר"י שיק קרוב להגאון ר׳ חנוך הנך ב"ר שמואל שיק, גיסו של ר׳ ישכר בר, דייני שקלאוו אשר באו בהסכמותיהם על כמה ספרים שנדפסו שם בשנות תקמ"ג-תקנ"ס. ור׳ חנוך הנך עצמו כתב הסכמה על ספר מורה צדק של ר"י ומזכירו רק בתור "מי שהיה מו"צ פה עיר שקלאוו".)</small></small> וימצא שם ר׳ אברהם את מנוחתו כבוד ביום ז׳ ניסן תקס"ז והוא בן חמש ושמונים שנה. מדרכו בקודש נצלו מתהום הנשיה רק איזה קוים ואמרות המציינים את גודל חסידותו ואהבתו את התורה שהיתה אצלו בלי גבול, ושמחתו בה באופן מפליא כל רואיו. בעידן חדותא אמר לנכדו הרב ר׳ שלמה זלמן בזה"ל : <b>אלו חי אני אלף אלפי שנים לא הייתי מספיק להודות לו על כל רגע שנותן לי חיות שאוכל להדבק בתורתו</b>. והיה אומר: מגודל חלישות כחי איני יודע מאין נמשך החיות שלי רק שאני יודע <b>שרוב השמחה וגודל התענוג מעמל התורה, היא המקיימת אותי בחיים</b> <small><small> (בית אבות להנ"ל (ברלין תקמ"ט) פרק ו משנה ו)</small></small>. בעת האחרונה לפני מיתתו כאשר חלה כמה שבועות בחולי אשר מת בה והיה בעל יסורים גדולים מאד עד שהיו נקבים חלולים בצד גופו מחמת משכבו, ובכ"ז לא נשמע ממנו שום גניחה עד שראהו בנו ר׳ אליהו הגאב"ד דשוגינט במצב ההוא והתחיל לבכות ואמר "אוי לי שראיתיך בכך"! מיד כעס עליו ר׳ אברהם ואמר לו: "<b>מה אתה בוכה על גודל המתנה שזיכה אותי השי"ת, ואם היה בי כח הייתי מפזז ומרקד בכל כלי שיר על רוב הטובה שהטיב עמדי ביסורים, ואתה קץ ורע לך על גודל מתנתי</b>" ולא זז משמחתו בגודל התלהבותו עד צאת נפשו הקדושה. <small><small> (שם פ"ו ב"ברני מילואים)</small></small> ומספר נכדו הנ"ל שדו"ז הגר"א אמר אודותיו שהוא <b>נשמה בלי גוף</b>. <small><small> (שם פ"ו משנה ז)</small></small>
והוגד לנו מפי מגידי אמת ונאמני רוח דק"ק ווילנא עיר מולדתו שהגר"א שמע פ"א שקראו אותו בשם "חסיד" מיד השיב ואמר שהוא איננו חסיד, שהרי אינו מקיים אלא מה שכתוב בשולחן ערוך והלא זה מוטל על כל אחד מישראל, אבל אחיו ר׳ אברהם ראוי והגון לשם זה <small><small> (חייקל לובסקי הי"ד, דעם גאונ׳ס פאמיליע, דאס ווארט מס׳ 531 ווילנא תרצ"ה. והגאון בעל חפץ חיים ז"ל היה מוסיף על זה ואומר שר׳ אברהם התאבק עם מלאך הממונה על הכסף ויוכל לו. [מסי חתנו הרב ר׳ מנחם מנדיל זקס שליט"א].)</small></small>.
ויתר תקפו וגדולתו של הגאון הזה יבין המשכיל ויתבונן החכם בדבריו הקצרים של נכדו בהקדמתו לספר הזה. נשארו ממנו חבילי חבילות כתבי קודש<small><small> (לשון נכדו ר' משה בהקדמתו לספר זה.)</small></small> ובתוכם פירוש למס׳ מגילה על דרך הקבלה, פירוש על התורה — מגילת אסתר, פירוש על סדר התפילה ופי' על הגדה ש"פ בדרך דרוש. אבל כולם נשארו בכ"י ונדפסו מהם רק פ׳ על פרקי אבות<small><small> (ע"י יוסף חיים סגל, לובלין תרס"ד־ו־ז. ביחד עם ביאור חדש מהגר"א ונראה בעליל כי שניהם רק מלוקטים מכתבי הגר"א ואחיו ר׳ אברהם.)</small></small>
ואחרון אחרון חביב, זה ספר מעלת התורה אשר זכה לכמה מהדורות <small><small> (ה"ה : ווילנא תקפ"ד, קאפוסט תקפ"ט, קיניגסבערג תרי"א־ג־ח, פרעשבורג תרל"ה, ירושלים תרמ"ו עם ביאור מהגאון ר' יצחק אייזיק חבר, מונקאטש תרג"ד, ווארשא תרפ"ב ועוד.)</small></small>.
מיוצאי חלציו ידועים לנו ארבעה<small><small> (לפ"ד החל"ג היו לו רק ג׳ בנים אבל אני נטיתי מדעתו בענין זה כמו שהוכחתי בהערה א, על מאמרו דלהלן עיי"ש, ולפ"ד הח׳ אליעזר ריבלין בסדר היחס של משפחתו, ירושלים תרצ"ה, הי׳ לו עוד בן חמשי ושמו ר׳ ליב משקלאוו אך לא נודעו עקבותיו בשום ספר מחכמי הדור הוא. והרב ר' אלי׳ לאנדא כתב על שער הספר "תוס' מעשה רב" שהדפיס מחדש (ירושלים תרנ"ו) שהגאון ר׳ יעקב כהנא בעל "גאון יעקב" הי׳ חתנו של ר׳ אברהם, ובמחכ"ת טעה בזה כי הוא הי׳ חתנו של ר׳ ישכר בר ז"ל אחי ר׳ אברהם והגר"א ככתוב על שער הספר ההוא (לעמברג תרכ"ג) ובקריה נאמנה לרש"י פין ד׳ 240.)</small></small> בניו הגאונים, ה"ה:
3. ר׳ משה המכונה ר׳ משה׳לע הינדעם החסיד מקיידאן.
2. ר׳ גרשון אב"ד דשאדאווא אשר השאיר אחריו הרבה כ"י ונדפס מהם ספר "עבודת הגרשוני"<small><small> (ע"י נכדיו ר׳ חיים חייקל מ"מ דשאדאווע ויעקב מרדכי ב"ר שלמה זלמן מפאקראי.)</small></small>. והוא פי' על שיר השירים (ווארשא תרכ"ו) והגאון ר' יוסף ב"ר מאיר האב"ד דסלוצק כותב עליו בהסכמתו: "ביודעי ומכירי קאמינא להצדיק המפורסם ז"ל ששימש ויצק מים על ידי [דודו] אליהו הגאון רשכבה"ג ------ ודברי חיבורו ישרים ומשמחי לב ומאירים כספירים". בספרו זה הוא מביא כמה דברים ששמע מפי דודו הגר"א ואחדים מאביו אשר העתקנום בהוצאה הנוכחית. הוא נפטר בשנת תקצ"א בערך <small><small> (בכ"י של הצדיק ר׳ יוסף זונדל מסלאנט ז"ל (תלמידו של הגאון ר׳ חיים מוואלוזין ורבו המובהק של ר׳ ישראל סלאנטר) מסופר ששמעו מפיו של ר׳ גרשון : פ"א חלה דודו ר׳ ישכר בער אחי אביו והגר"א. ואמר הגר"א לו לר' גרשון, נלך לבקר את החולה וכשבאו שם מצאו אצלו שני רופאים פעטערסבורגר ואמשסארדם. אמר <b>הגאון</b> לאחיו החולה: מה לך לרופאים? – ה׳ רופא חולים! ושאל לו הרופא אמשטרדאם: וכי לחנם ברא הקדוש ברוך הוא רופאים ורפואות? מיד השיב הגאון: וכי לחנם ברא הקדוש ברוך הוא כמה דברים בעולם שנראים כמיותרים, אלא בודאי יש צורך בהם, וכן צריך העולם לרופאים, אבל לצדיקים, ה׳ רופא חולים ובורא רפואות. ("תולדות הצדיק ר׳ יוסף זונדל מסלאנט ורבותיו" ירושלים תרפ"ז, דף קיד). ועיין ברמב"ן בפירושו על התורה ויקרא כ"ו, י"א שכתב שם דברים נפלאים באריכות בענין זה – "ומה חלק לרופאים בבית עושי רצון השם" וסיים שם בזה"ל : "אבל ברצות השם דרכי איש אין לו עסק ברפואות". עיי"ש.)</small></small>
3. ר׳ שמואל אב"ד שאט שהיה ידוע בשם ר׳ שמואל הקטן, אביו זקנו של הגאון ר׳ מאיר מיכל בהרב ר׳ שלום משאט בעה"מ הספר הנפלא "המאיר לעולם" (ווילנא, תרס"ג<small><small> (ע"י בנו ר׳ שמואל ראבינאוויץ ועוד הפעם ע"י נכדיו דוד, ישראל והסופר אפרים קאפלאן בניו של ר׳ זלמן פנחס האב"ד דגילוואן, חתן המחבר, בהוספת חלק ב׳ ירושלים תרצ"א. והגאון הזה ר׳ מ"מ נפסר בווילנא כ"ה אדר תרס"א.)</small></small>) 
4. ר׳ אליהו אב"ד דעיר חדש (ניישטאט־שוגינט). הוא היה אביו זקנו (ע"י בתו טריינא) של הגאון היקר והחכם הכולל ראש עסקני ישראל בדורו, ר׳ אליהו ב"ר יצחק לעווינזאהן הנקרא ר׳ אליגקא קראטינגער, <b>יד ימינו</b> של הגאון ר׳ ישראל סלנטר בכל עניני הכלל.<small><small> ( "הוא, ר׳ אלינקא קראטינגער, אשר הפליא ה׳ חסיד לו לבעל בעמו, כגבר חכם כאיש חמודות, אשר בהליכות דרכיו ומחשבותיו נתכנו כל הדעות והמדות שנמנו בתלמידי חכמים קדושים. איש שהי׳ יועץ ורב תבונות בהויות עולם, אשר עסקי באנק גדולים וקבלנות נחתכו על פיו, ואליו גבירים וחכמים יום יום ידרושון, וידמו למו עצתו, ובכל זאת כל חפצי עצמו, דרכיו והליכותיו, שבתו וקומו, צאתו ובואו, סחרו ומערבו היו נתונים, מכוננים ומכונים לעבודת ה׳ ותורתו בכלל, ובפרט לעבודת מתנה אשר עבד לטובת אחיו בית ישראל לכל חפציהם החמרים והרוחנים. כאיש סודו ואיש עצתו של העם התהלך לפניו בהצנע, בדרך חכמה. יש אשר הקדיש שליש הונו בעד אחד מצרכי הצבור, מבלי החזק טובה לעצמו והודיע זאת לזולתו, ואשר רק בגלל ענין נצרך גם כן להצבור, היה כאנוס לגלות זאת לאחד מכריו להורהו דרך ילך בה להיטיב לעמו" (זכרון יעקב לר׳ יעקב ליפשיץ ח"ב צד 167). ועיין תולדות הגאון הזה שיצאו לאור ע"י הרב דוד בונימאודיטש בשם –"מכתב מאליהו" ווילנא תרס"ב.)</small></small>
עוד זאת ידענו שהגאון הקדוש ר׳ אברהם צבי הירש בהגאון ר׳ אלי׳ ברוך קאמאי׳ אב*ד ור"מ <b>מיר</b> עיר התורה, היה מיחס את משפחתו לזרע ר׳ אברהם ז"ל. מרן הגאון הזה, ארי בן ארי, קידש את השם ברבים. ואחר שבקש את כל בני עדתו, שהיו עמו באותו מעמד, לקבל דין שמים עליהם באהבה, עלה למרום ביחד עמהם ביום הרג רב (י"ט חשון תש"ב<small><small> ("שערים" מס׳ יט, תל־אביב תש"ה)</small></small>), יום חושך ואפלה אשר לא היה כמוהו, יום כלה ה׳ את חמתו על עמו וצאן מרעיתו, בקום עלינו אדם, וישלח אש ביעקב ולהבה בישראל, ותאכל כל מחמדיו, ובערה ואין מכבה, וישם את מזרח אירופה לשממה ומדינות חמדה למעון תנים מבלי יושב. יראה ה׳ בענינו ונקם ישיב לצרינו ומעז יצא מתוק למהר גאולתנו וישועתנו. וזכות החסיד המחבר וכל הגאונים הנ"ל יעמוד לנו ולבנינו לראות בעינינו בשוב ה׳ ציון בבאו"א.
כ"ד הכותב בדמע בימי צרה ויגון בירח שמרבים בשמחה, אד"ש תש"ו, כאורח נוטה ללון פה באלטימור, ד. <b>ניסן וואקסמאן</b>
ואפרין נמטיה לידידי עוז ויקירי מנוער, הרב ר׳ יחיאל מיכל פיינשטיין שליט"א (נכד הגאון ר׳ דוד פיינשטיין ז"ל אב"ד דסטאראבין עיר מולדתי) שאלצני וקרבני אל המלאכה בהוצאת הספר הקדוש הזה, שהיתה מגמת נפשו מכבר. ולא חסתי על עמלי לנקותו מטעויות שרבו בו בדפוסים הקודמים ולמצוא את מקוריו בדברי חז"ל ולהעיר עליו באיזה מקומן אשר חתמתי את שמי עליהם בר"ת נו"ן, לבד ההערות המרובות שכתב ידידי הנ"ל. וגם עשיתי את לוח המפתח של מאמרי הגר"א לתועלת הרבים ולקטתי את דברי הגאון המחבר מספרי בניו ונכדיו שהביאום בשמה שמשלימים כמה ענינים בספר הזה, לרוות את הצמאים לדבריו היקרים מפז, וגם העירותי עליהם כיד ה' הטובה עלי. ומחזיקינא טיבותא להני גברי רברבי ויקירי: הרב ר׳ מיכאל פארשלעגער, החכם לוי גינצבורג, בן משפחת המחבר, התמים חיים ליבערמאן מבית האדמו"ר דליובאוויטש, והביבליוגרף יהודא רובינשטיין. ישלם ה׳ להם ככוונתם ומעשיהם הרצויים.
<h3>הקדמת נכד המחבר</h3>
(המוציא לאור הראשון בשנת תקפ"ד)
<b>הנה</b> במה אכף ובמה אקדם להגדיל התורה, להכינה ולסעדה, להפליג ביקרה ובשבח עוסקיה. ומה אני לבוא עד הלום, להוציא לאור נגד אחינו בני ישראל הילולי תורה ולומדי׳, אשר שיער <b>בפרקי דאברהם אבינו</b>, זקננו, גאון עוזנו, תפארת מחמדנו, המפורסם בתורה וחסידות, מדבר בגדולות ונוראות שבח תהלות מעלות התורה ולומדי׳, אשר אסף וצבר מאמרי רז"ל בש"ס ומדרשים, זוהר ותקונים, המפליגים בעסק התורה להלהיב לב עם ה׳ ולקרבן לתורה, אשר כל איש בעסק התורה יזכה לתכלית שלימות הטוב שאין למעלה ממנה גבוה בגבהי מרומים. ואף כי הניח אבינו זקננו אדמו"ר ז"ל אחריו ברכה חבילי חבילות כתבי קודש חמודים — גנוזים המה תחת ידנו, לבלתי תת להדפיסן מטעם הכמוס אצלנו. ואף כי אנכי הצעיר בביתו, עם כל זה אמרתי מי יכול לעכב נגד רבים ושלימים, אדירי תורה טהורי לב. המחבבים דברי ספר הלז, חקרו אחריו כפנינים, אשר בהשיגם כתב־יד יתנו מחירו כסף מחמדם. מצורף לזה מצות כבוד אב, אשר ציווה לכל יוצאי חלציו לחזור עליו לפחות פעם אחת בחודש. ומאן דבעי למהוי חסידא יקיים מילי דאבות; מכבדו בחייו מכבדו במוחו. לזה בטלתי רצוני מפני רצון המתאווים ומשתוקקים דרך התורה. ושקדו חכמים על תקנת מזכי הרבים, יען כי רבים צריכין לו. ואף כי גם אנכי אבנה ממנו. עוד שנית, כי ראה ראיתי שיוגמר הדפסת הספר על־ידי אחרים ויבוא לידי כמה שבושים ודברים אשר לא עלו על רעיון המחבר. לכן נקשרתי בעבותות ההכרח לתקוע את עצמי בדבר ההדפסה בכדי שיצא לאור ולא לעבור על כוונת המחבר ורצון בניו שיחיו. סהדי במרומים, כי לא לכבודי נתכוונתי, רק לכבוד זקנינו, כי מדי דברי בו עולה על זכרוננו גודל שקידתו ועמלו בתורה, אשר שקד ועמל ברוב ההתמדה, בחשק נפלא, ורוב דביקותו, עד כי שכח אהבת בניו ואהוביו ומאס בחיי עולם הזה ודבק בחיים הנצחיים. למי אדבר ואספר לאשר לא ראה ולא שמע מגודל חסידותו ופרישותו, הלא גלוי וידוע לכל תורתו ודביקותו בתורת ה׳ צבאות מנעוריו עד בואו בגבורות. וכבר נתפרסם שמו כשמן אפרסמון, שכולם נתבסמו ממנו ברוב הדרשות שדרש ברבים. סביר היו בוערות כלפיד אש, רכל דיבור ודיבור שיצא מפיו כרשפי אש שלהבת יה מתורת אמת אשר היתה בפיהו. ותוכן דרושיו הי׳ להזהיר עם ה׳ לתורה ותשובה. ויהי אף כי זקן אברהם ותכהינה עיניו מראות<small><small> (דהיינו שהיה סגי נהור בסוף ימיו. בגלילות מולדתו היתה נפוצה אנדה שפ"א רצה במצב ההוא לנסוע מעירו ניישטאט־שונינט לטאווריג והדרך הרגילה שם היא כחצי פרסה מגבול ארץ אשכנז, אד יש שם דרך קצרה הנכנסת בתור גבול אשכנז. והתנה ר׳ אברהם שבעל העגלה יוליכנו בדוקא בדרך הארוכה, דהיינו ההולכת מחוץ לגבול האשכנזי. בנסעם בלילה חשב העגלון שאורחו מתנמנם, וברצונו לקצר את הדרך, התחיל לנסוע לתוך הגבול. פתאום צעק עליו ר' אברהם ואמר לו: למה אחה מרמה אותי, הלא התניתי עמך שלא תלך בדרך ההיא? נתבייש הלה ושאל: מניין לך רבי שאני מרמה אותך. מיד השיב ר׳ אברהם: מה אתה שח, הלא מכיר אני באויר המחניק שהננו בארץ אשכנז... (נו"ן))</small></small> גם כן הי' פיו ממלל רברבן בחידושי תורה ורחושי מרחשן שפוותי׳ בעל־פה, בש"ס, ספרא וספרי, זוהר ותיקונים. וימת אברהם בשיבה טובה, זקן ושבע ימים. והנה אף כי הספר הלז קטן בכמותו, אבל גדול באיכותו ומהותו לחזק ידים רפות בעסק התורה ומצוות. הפוך בה והפוך בה דכולא בה, להיות זכות הרבים תלוי בו, וזכותו יגן עלינו שלא תמוש התורה מפינו ומפי זרעינו, שנזכה לראות בשוב ה׳ ציון. כימות עניתנו ישמחנו, יראו עינינו וישמח לבנו בביאת הגואל בימינו וישרה שכינתו בבית הבחירה. 
דברי הבא על החתום לכבוד התורה,
משה בהמאה"ג, מפורסם בתורה ומעשים כש"ת מו"ה צבי הירש, נכד הגאון המחבר זללה"ה
<h3>הקדמת הרב המחבר זללה"ה</h3> 
להיות שהארכתי בביאור על ולמשנה ח, פ"ג דיומא בעניני וידויין, שכל עיקר התשובה נכלל בזה המשנה ואין רצוני להאריך בזה. מפני שעיקר התשובה מפורש יצא מפי הראשונים ז"ל וגם בפסוקי תנ"ך מפורש הרבה מזה. רק מפני שמצינו, שכל עיקר וגדרי התשובה והתחלתה היא התורה שנתעלה, כמאמר רז"ל: תורה מביאה לידי זהירות וכו, (עבודה זרה כ) כמ"ש בפנים וכמ"ש הזֹּהַר הַקָּדוֹשׁ (פ, אמור פט:) וזה לשונו: מאן דרחיק מאורייתא רחיק מקב"ה. וגם אי־אפשר לבוא לשום מעלה או מדה טובה או שום דבר יראה רק על ידי התורה, שעל ידה יכיר גודל העוון ויתעורר לשוב כמ"ש קין: גדול עוני מנשוא (בראשית ג, י"ג), ואז בא לידי התשובה. ובפרט בדורות הללו, שכל אריכת הגלות הוא על ידי ביטול תורה ר"ל, ואין הגליות מתכנסות אלא בזכות התורה כדאיתא בגמרא (ב"ב ח. ועי' ויק"ר פ"ז). וכל צרות הבאות עלינו הוא רק מחמת ביטול תורה, כמבואר בזֹּהַר הַקָּדוֹשׁ על הפסוק: נרפים אתם נרפים וגומר (שמות ה, י "ז), ויבואר זה בפנים. 
גם התורה מכפרת על כל העוונות כמבואר בגמ, וזֹּהַר הַקָּדוֹשׁ בכמה מקומות. ובפרט בדורות הללו, אשר המזגים חלושי דעות ומהנמנע לקיים תשובת המשקל על פי סיגופים המבוארים בדברי קדמונינו ז"ל, כמו על ליצנות אחת מחוייבים להתענות ק"כ תעניות ועל כעס אחד – קנ"א, ועל דבור חול אחד בבית הכנסת – מ, יום. ואם יחי, אדם אלף שנים פעמים לא יספיק לו להתענות על כל פרטי עוונותיו. ומה יעשו איזובי קיר כמונו, חלושי הטבע. ודומה לזה שאמרו הגזלנין ומלוי ברבית אין מקבלין מהם, כדי שלא ינעל דלת בפניהם (כ"ק, צ"ד), והובא שם מעשה על זה, ע"ש. על כן אין לנו אלא להתעורר בתורה, וזאת התורה היא לנו לעולה למנחה ולחטאת וכו', כמבואר בדברי האר"י ז"ל. ובפרט כי רבו משובותינו ועוון ביטול תורה על כולנה. ואף מי שנגע יראת ה, בלבו ורצונו לעשות תשובה, עושה מן הטפל עיקר, היינו: תעניות וסיגופים, ואינו חושש על העיקר, היינו – התורה. על כן הנחתי ידי בחיבורי זה בדברים הללו, ורק רצוני לבאר פה כפי מיעוט שכלי מעלת התורה כפי הנמצא בכתובים ובמאמרי רז"ל ובזֹּהַר הַקָּדוֹשׁ בשום שכל להבין והיו לאחדים בידו להעיר לב הקורא מתרדמת הזמן ולקרב לבו בדביקות תוה"ק, בכדי שיבוא על ידי זה לתשובה שלימה ולכל מעלות הרוממות ולהנהגות טובות וישרות, על זה סדרתי ספרי לעדת מי מנה. 
<h2>מַעֲלוֹת הַתּוֹרָה</h2>
אִיתָא בַּמִּשְׁנָה סוֹף מַכּוֹת (כ"ג): רַבִּי חֲנַנְיָא בֶּן עֲקַשְׁיָא אוֹמֵר, רָצָה הַקָּדוֹשׁ בָּרוּךְ הוּא לְזַכּוֹת אֶת יִשְׂרָאֵל לְפִיכָךְ הִרְבָּה לָהֶם תּוֹרָה וּמִצְוֹת, שֶׁנֶּאֱמַר וְכוּ'. לִכְאוֹרָה אֵין זֶה מוּבָן מַאי זְכוּת הוּא לָהֶם. אַדְּרַבָּה, אִם הָיוּ מוּעָטִין הָיָה קַל לָהֶם יוֹתֵר לְקַיֵּם אֶת כֻּלָּן, וְיוֹתֵר זְכוּת הָיָה לָהֶם כַּאֲשֶׁר לֹא הַרְבֵּה. וְגַם מַאי לְשׁוֹן תּוֹרָה וּמִצְווֹת. וְנִרְאֶה עַל פִּי מַאי דְּאִיתָא בַּגְּמָרָא סוֹף מַכּוֹת (שם) תַּרְיַ"ג מִצְווֹת נִצְטַוּוּ יִשְׂרָאֵל, שֶׁנֶּאֱמַר: תּוֹרָה צִוָּה לָנוּ מֹשֶׁה וְכוּ' (דברים ל"ג ד). וְכַמָּה פְּעָמִים הֻזְכַּר זֶה הָעִנְיָן בַּגְּמָרָא וּמִדְרָשִׁים. וְהִנֵּה הַקַּדְמוֹנִים נִתְלַבְּטוּ בְּמִנְיַן הַמִּצְוֹת, כְּמוֹ הָרַמְבַּ"ם וְהָרַמְבַּ"ן וְהַסְּמַ"ג. וְגַם הָאַחֲרוֹנִים סָעֲרוּ סַעַר, וְכָל אֶחָד סוֹתֵר מִנְיָנוֹ שֶׁל חֲבֵרוֹ בִּסְתִירוֹת וְקֻשְׁיוֹת עֲצוּמוֹת. וּבֶאֱמֶת לְכֻלְּהוּ אִית לְהוּ פִּרְכָא לַמְדַקְדֵּק בְּדִבְרֵי חֲזַ"ל. וְגַם מִנְיָנוֹ שֶׁל הַנֶּשֶׁר הַגָּדוֹל, הָרַמְבַּ"ם זַ"ל, אֲשֶׁר כָּל הָאַחֲרוֹנִים נִמְשָׁכִים אַחֲרָיו, אֵינֶנּוּ נִמְלָט מִתְּפִיסוֹת חֲזָקוֹת, כְּמוֹ בְּמַעֲשֵׂה הַקָּרְבָּנוֹת, מָנָה מַעֲשֵׂה עוֹלָה לְמִצְוָה אַחַת. וּבֶאֱמֶת הַרְבֵּה מִצְווֹת יֵשׁ שָׁם, כְּמוֹ שְׁחִיטָה, זְרִיקָה וְקַבָּלָה, וּשְׁאָר עֲבוֹדוֹת. וְכֵן הַרְבֵּה מִצְווֹת שֶׁלֹּא מָנָה הָרַמְבַּ"ם זַ"ל, וְהֵן הֵן גּוּפֵי תּוֹרָה.
וְשָׁמַעְתִּי מֵאָחִי הַגָּאוֹן זַ"ל שֹׁרֶשׁ הַדָּבָר, שֶׁבְּוַדַּאי לֵיכָּא לְמֵימַר שֶׁלֹּא יִכָּנְסוּ תַּחַת גֶּדֶר הַמִּצְוֹת רַק תַּרְיַ"ג וְלֹא יוֹתֵר, שֶׁאִם כֵּן מִ"בְּרֵאשִׁית" עַד "בֹּא" אֵין בָּהֶם אֶלָּא שָׁלֹשׁ מִצְווֹת. גַּם הַרְבֵּה פָּרָשִׁיּוֹת בַּתּוֹרָה שֶׁאֵין בָּהֶם שׁוּם מִצְוָה, וְזֶה הַדָּבָר אֵינוֹ מִתְקַבֵּל. אֶלָּא בֶּאֱמֶת כָּל דִּבּוּר וְדִבּוּר בַּתּוֹרָה שֶׁיָּצָא מִפִּי הַגְּבוּרָה הוּא מִצְוָה בִּפְנֵי עַצְמוֹ. וְהִנֵּה בֶּאֱמֶת הַמִּצְווֹת רַבּוּ וְעָצְמוּ עַד אֵין מִסְפָּר, עַד מִי שֶׁיֵּשׁ לוֹ עַיִן הַשִּׂכְלִי וְלֵב מֵבִין יוּכַל לְהִתְנַהֵג בְּכָל פְּרָטֵי הַנְהָגוֹתָיו וְעִנְיָנָיו מִקָּטֹן וְעַד גָּדוֹל עַל פִּי הַתּוֹרָה וְהַמִּצְוֹת. וְאָז יָכוֹל לְקַיֵּם הַמִּצְווֹת בְּכָל עֵת וּבְכָל רֶגַע עַד אֵין מִסְפָּר, כַּאֲשֶׁר הוּבָא הַרְבֵּה מַעֲשִׂים מֵהַקַּדְמוֹנִים זַ"ל בִּגְמָרָא וּמִדְרָשִׁים מֵאֲשֶׁר נָהֲגוּ הַנְהָגוֹתֵיהֶם, הַכֹּל עַל פִּי הַתּוֹרָה וְהַמִּצְווֹת. וְעַל זֶה אָמַר דָּוִד הַמֶּלֶךְ עָלָיו הַשָּׁלוֹם: לְכָל תִּכְלָה רָאִיתִי קֵץ רְחָבָה מִצְוָתְךָ מְאֹד (תהלים קי"ט צ"ו). וּמַה שֶׁהֻזְכַּר תַּרְיַ"ג מִצְווֹת אֵינָם אֶלָּא שָׁרָשִׁים, אֲבָל הֵם מִתְפַּשְּׁטִים לָעֲנָפִים הַרְבֵּה. וּבֶאֱמֶת דָּבָר זֶה נֶעְלָם מִמֶּנּוּ, אֵיזֶה מֵהֶם שָׁרָשִׁים וְאֵיזֶה מֵהֶם עֲנָפִים. וְאֵין מִן הַצֹּרֶךְ לָדַעַת זֹאת, כִּי בְּכָל מִצְוָה וּבְכָל דִּבּוּר מִדִּבּוּרֵי הַתּוֹרָה נִכְלְלוּ כָּל הַתּוֹרָה וְכָל הַמִּצְווֹת כֻּלָּן, כְּלָלוֹתֵיהֶן וּפְרָטוֹתֵיהֶן וְדִקְדּוּקֵיהֶן. וְלָכֵן נִמְשְׁלָה הַתּוֹרָה לְעֵץ, כְּמוֹ שֶׁכָּתוּב: עֵץ חַיִּים הִיא לַמַּחֲזִיקִים בָּהּ (משלי ג, י"ח) – כְּמוֹ שֶׁהָעֵץ שֹׁרֶשׁ אֶחָד מִתְפַּשֵּׁט לְכַמָּה עֲנָפִים, וְכָל עָנָף וְעָנָף לְכַמָּה שַׁרְבִיטִים, וְכָל שַׁרְבִיט וְשַׁרְבִיט לְכַמָּה פֵּרוֹת, וְכָל פְּרִי יֵשׁ בּוֹ כַּמָּה וְכַמָּה גַּרְעִינִין וְכָל גַּרְעִין יֵשׁ בּוֹ כֹּחַ לְהוֹצִיא אִילָן שָׁלֵם עִם הַשָּׁרָשִׁים וְהָעֲנָפִים וְשַׁרְבִיטִין וּפֵרוֹת וְגַרְעִינִין בְּתוֹכָם עִם כֹּחַ הַמַּצְמִיחַ עוֹד אִילָן, וְכֵן לְאֵין תַּכְלִית. וְכֵן מִכָּל עָנָף יוּכַל לִנְטֹעַ אִילָן שָׁלֵם עִם כָּל פְּרָטֵי הַנַּ"ל, כְּמוֹ שֶׁכָּתְבוּ הַפִילוֹסוֹפִים. כֵּן הוּא בְּדִבּוּרֵי הַתּוֹרָה וְהַמִּצְווֹת, כָּל דִּבּוּר וּמִצְוָה כּוֹלֵל כָּל הַמִּצְוֹת וְהַדִּבּוּרִים.
עוֹד יִתְרוֹן לַתּוֹרָה, שֶׁבְּכָל הָאִילָנוֹת הֶעָלִין נוֹשְׁרִין וְנוֹבְלִין וְנִכְמָשִׁין, אֲבָל בְּדִבְרֵי תּוֹרָה כְּתִיב: וְעָלֵהוּ לֹא יִבּוֹל וְגוֹ' (שם, א, ג). וּכְתִיב: וְעָלֵהוּ לִתְרוּפָה (יחזקאל מ"ז, י"ב). וְדָרְשׁוּ רַזַ"ל: לְהַתִּיר פֶּה (סנהדרין ק). וְכִדְאִיתָא בְּבָבָא מְצִיעָא (קי"ד), בַּמַּעֲשֶׂה דְּרַבָּה בַּר אַבָּהוּ אַשְׁכְּחֵהּ לְאֵלִיָּהוּ וְכוּ'. בְּאַרְבַּע לֹא מָצִינָא וְכוּ' עַיְּלֵהּ לְגַן עֵדֶן, אָמַר לֵיהּ פְּשֹׁט גְּלִימָךְ, שְׁקוֹל מֵהַנֵי טַרְפֵי וְכוּ' כִּי נָפִיק שָׁמַע מַאן אָכַל הַאי עָלְמָא וְכוּ' [סָחֵיט גְּלִימֵיהּ וְכוּ'. ע"ש כָּל הָעִנְיָן. וְלִכְאוֹרָה קָשֶׁה מַאי קָסָבַר אֵלִיָּהוּ זַ"ל שֶׁהִכְנִיסוֹ לְגַן עֵדֶן וְאח"כ הוֹצִיא קוֹל "מַאן אָכַל הַאי עָלְמָא" וְכוּ']. אֲבָל יוּבַן עַל פִּי מַה שֶׁדָּרְשׁוּ חֲכָמֵינוּ זַ"ל: וְעָלֵהוּ לֹא יִבֹּל – אֲפִלּוּ שִׂיחַת חֻלִּין שֶׁל תַּלְמִידֵי חֲכָמִים צְרִיכָה לִמּוּד (סוכה כ"א; ע"ז י"ט). וְלִכְאוֹרָה, מַאי תַּלְמוּדָא? וְנִרְאֶה, דְּיָדוּעַ שֶׁהָאָדָם נִמְשָׁל לְעֵץ, כְּמוֹ שֶׁכָּתוּב: כִּי הָאָדָם עֵץ וְכוּ' (דברים כ, י"ט), וְהַדִּבּוּר שֶׁלּוֹ הוּא הַפְּרִי. וְעַל כֵּן נִקְרָא נִיב שְׂפָתָיִם, מִלְּשׁוֹן תְּנוּבַת שָׂדֶה, כִּי זֶה הוּא עִקַּר חִיּוּת הָאָדָם, כְּדִמְתַרְגְּמִינַן עַל פָּסוּק: וַיְהִי הָאָדָם לְנֶפֶשׁ חַיָּה (בראשית ב, ז) – לְרוּחַ מְמַלְּלָא. וְכָל זֶה כְּשֶׁהָאָדָם מְדַבֵּר בַּתּוֹרָה אֲבָל אִם הַדִּבּוּר הַזֶּה בְּעִנְיְנֵי הָעוֹלָם הַזֶּה, הוּא כְּמוֹ הֶעָלִים שֶׁהֵם שׁוֹמְרִים הַפְּרִי. כָּךְ הַדִּבּוּר בְּעִנְיְנֵי הָעוֹלָם הַזֶּה הֵם לְחִזּוּק וְקִיּוּם הַגּוּף בַּעֲבוֹדַת הַבּוֹרֵא יִתְבָּרַךְ. וְלָכֵן עַמֵּי הָאֲרָצוֹת שֶׁאֵין בָּהֶם הַדִּבּוּר בַּתּוֹרָה שֶׁיִּקְרָא פְּרִי, נִקְרָאִים אִילָנֵי סְרָק, שֶׁאֵין בָּהֶם רַק הֶעָלִין, וְאִיתָא בַּמִּדְרָשׁ עַל פָּסוּק וְכָל שִׂיחַ הַשָּדֶה וְגוֹ' טֶרֶם יִצְמָח (שם ב, ה) – הֵם אִילָנֵי סְרָק שֶׁעֲלֵיהֶן מְטֹרָפִין זֶה עַל זֶה. נִמְצָא הַקּוֹל הַיּוֹצֵא מֵהֶעָלִין נִקְרָא שִׂיחַ. לָכֵן אֵצֶל תַּלְמִיד חָכָם תִּקָרֵא הַשִּׂיחַת חֻלִּין שֶׁלּוֹ הַדִּבּוּר בְּעִנְיְנֵי הָעוֹלָם הַזֶּה "עָלִין". וְכֵיוָן שֶׁהַתַּלְמִיד חָכָם כָּל דִּבּוּרָיו וְעִנְיָנָיו וְהַנְהָגוֹתָיו הַכֹּל הוּא עַל פִּי הַתּוֹרָה, אֲפִלּוּ בְּעִנְיְנֵי הָעוֹלָם הַזֶּה, וְלָכֵן אָמְרוּ: אֲפִלּוּ שִׂיחַת חֻלִּין שֶׁל תַּלְמִידֵי חֲכָמִים צְרִיכָה לִמּוּד, שֶׁבְּוַדַּאי אֵין מְשִׂיחִין אֲפִלּוּ צָרְכֵי גּוּפָן אֶלָּא עַל פִּי הַתּוֹרָה, וְזֶה שֶׁאָמְרוּ: "וְעָלֵהוּ לִתְרוּפָה" – לְהַתִּיר פֶּה אֵיךְ לְדַבֵּר. 
עוֹד טַעַם אַחֵר לָמָּה נִקְרָא שִׂיחַ, כִּי יָדוּעַ שֶׁיֵּשׁ הַרְבֵּה בְּחִינוֹת בְּנֶפֶשׁ, הַיְנוּ: נֶפֶשׁ, רוּחַ, נְשָׁמָה, חַיָּה, יְחִידָה. וְיָדוּעַ שֶׁכָּל בְּחִינָה בְּלוּלָה מִכָּל הַבְּחִינוֹת. וְיָדוּעַ גַּם כֵּן שֶׁנֶּפֶשׁ הַקְּדֻשָּׁה מִתְלַבֶּשֶׁת בְּנֶפֶשׁ הַחִיּוּנִי. וְעַל כֵּן הַבְּחִינָה הַיּוֹתֵר חִיצוֹנָה מֵהַדִּבּוּר הַבָּא מֵהַנֶּפֶשׁ נִקְרָא שִׂיחַ, כְּמוֹ שֶׁעוֹלֶה הַגִּימַטְרִיָּא שֶׁל רָאשֵׁי־תֵּבוֹת נֶפֶשׁ, רוּחַ, נְשָׁמָה, חַיָּה, יְחִידָה. וּמֵחֲמַת שֶׁהִיא הַבְּחִינָה הַחִיצוֹנָה, בָּא בְּרֶמֶז בְּרָאשֵׁי־תֵבוֹת. וְזֶה הוּא פֵּרוּשׁ הַפָּסוּק: בְּפִקּוּדֶיךָ אָשִׂיחָה (תהלים קי"ט, ט"ו), רָצָה לוֹמַר – שֶׁאֲפִלּוּ הַשִּׂיחוֹת שֶׁלִּי הֵם עַל פִּי פִּקּוּדֶיךָ; גַּם יָשְׁבוּ שָׂרִים בִּי נִדְבָּרוּ עַבְדְּךָ יָשִׂיחַ בְּחֻקֶּיךָ (שם כ"ג) – פֵּרוּשׁוֹ כַּנַּ"ל. וְעַל פִּי זֶה יֵשׁ לְפָרֵשׁ הַפָּסוּק: נָקְטָה נַפְשִׁי בְּחַיָּי אֶעֶזְבָה עָלַי שִׂיחִי אֲדַבְּרָה בְּמַר נַפְשִׁי (איוב י, א) – אֲנִי מִתְקוֹטֵט בְּעַצְמִי עַל עִסְקֵי שִׂיחַ, עַל עִנְיְנֵי הֶבְלֵי הָעוֹלָם הַזֶּה. וְלָזֶה גָּמַר הַדָּבָר בְּדַעְתּוֹ לַעֲזֹב עִנְיְנֵי הַדְּבָרִים מֵהָעוֹלָם הַזֶּה וְלַעֲסֹק בְּעִנְיָנִים הַנִּקְרָאִים. "דִּבּוּר". וְזֶה הוּא "אֲדַבְּרָה בְּמַר נַפְשִׁי", דַּיְקָא בְּמַר נַפְשִׁי, שֶׁרוּחִי מָּרָה עָלַי, וְלָכֵן אֶרְאֶה לְתַקֵּן. עַל פִּי זֶה יוּבַן מַעֲשֶׂה דְרַבָּה בַּר אַבָהוּ, שֶׁמֵּחֲמַת דְּדָחִיק לֵיהּ עָלְמָא טוּבָא, רָצָה אֵלִיָּהוּ לְהַנּוֹתוֹ בָּעוֹלָם הַזֶּה מִבְּחִינָה חִיצוֹנָה הַנִּקְרֵאת <b>עָלִין</b>, הַיְנוּ: דִּבּוּרִים חִיצוֹנִים מִן הָעֵץ שֶׁלּוֹ בְּגַן עֵדֶן, כִּי לְכָל צַדִּיק יֵשׁ עֵץ בְּגַן עֵדֶן (נ"א: הָיִינוּ בִּשְׂכַר דִּבּוּרִים הַחִיצוֹנִים שֶׁלּוֹ, שֶׁגַּם בָּזֶה יֵשׁ לוֹ שָׂכָר בְּגַן עֵדֶן, וְהֵם עָלִּין שֶׁל עֵץ הַחַיִּים בְּגַן עֵדֶן. (בהוצאת ר' יצחק אייזיק חבר)). וְאַחַר כָּךְ שָׁמַע: מַאן אָכֵיל הַאי עָלְמָא וְכוּ' כִּי גַּם מִן הֶעָלִין נַעֲשָׂה עֵץ שָׁלֵם. לְפִיכָךְ לֹא רָצָה רַבָּה לֵהָנוֹת מִמֶּנּוּ אֲפִלּוּ מֵרֵיחוֹ, כִּי אֲפִלּוּ מִן הֶעָלִין שֶׁל תּוֹרָה, דְּהַיְנוּ, דִּבּוּרִים חִיצוֹנִיִּים נַעֲשָׂה עֵץ שָׁלֵם בְּגַן עֵדֶן.
עוֹד מִמַּעֲלַת הַתּוֹרָה שֶׁכָּל מִצְוָה שֶׁנִּכְפְּלָה כַּמָּה פְּעָמִים בַּתּוֹרָה וְכֵן בַּנְּבִיאִים וְכֵן בַּכְּתוּבִים, נֶחְשֶׁבֶת כָּל אַחַת מִצְוָה בִּפְנֵי עַצְמָהּ. כְּמוֹ שֶׁאָמְרוּ חֲזַ"ל: מִי שֶׁאֵינוֹ מֵנִיחַ תְּפִלִּין עוֹבֵר בִּשְׁמוֹנָה עֲשִׂין (מנחות מ"ד), אָכַל נְמָלָה אַחַת לוֹקֶה חָמֵשׁ וְכוּ' (מכות ט"ז). וְכֵן כָּל פְּרָטֵי מִצְוָה שֶׁנִּתְחַלְּקָה לִפְרָטִים רַבִּים, נֶחְשָׁב כָּל אֶחָד מִצְוָה בִּפְנֵי עַצְמוֹ, כִּדְאִיתָא בַּמִּדְרָשׁ. לְפִיכָךְ זָכָה מֹשֶׁה בִּקְרִיאַת ה' שֶׁנֶּאֱמַר: וַיִּקְרָא אֶל מֹשֶׁה (ויקרא א, א), מִפְּנֵי שֶׁכִּוֵּן בְּכָל פְּרָטֵי עִנְיְנֵי הַמִּשְׁכָּן לְקַיֵּם מִצְוַת ה' דִּכְתִיב: וַיָּקָם אֶת עַמּוּדָיו כַּאֲשֶׁר צִוָּה ה'; וַיִּתֵּן אֶת אֲדָנָיו בַּאֲשֶׁר צִוָּה ה' (שמות מ, י"ח). וְכָל הָעִנְיָן כָּתַב שָׁם "כַּאֲשֶׁר צִוָּה ה'". וְהוּא בְּפָרָשַׁת פְּקּוּדֵי. לָכֵן נִסְמַךְ לוֹ "וַיִּקְרָא אֶל משֶׁה". וְכֵן דָּרְשׁוּ (ב"ר פל"ט ט) עַל הַפָּסוּק: עַל אַחַד הֶהָרִים אֲשֶׁר אֹמַר אֵלֶיךָ (בראשית כ"ב, ב) – לִתֵּן שָׂכָר עַל כָּל דִּבּוּר וְדִבּוּר. וְכֵן בְּפָרָשָׁה וּקְרָא אֵלֶיהָ אֶת הַקְּרִיאָה וְגוֹ'. (יונה ג, ב) – לִתֵּן שָׂכָר עַל כָּל קְרִיאָה וּקְרִיאָה. וּבָזֶה יוּבַן הַמִּשְׁנָה שֶּׁהִקְדַּמְנוּ, כִּי רָצָה הַקָּדוֹשׁ בָּרוּךְ הוּא לְזַכּוֹת אֶת יִשְׂרָאֵל לְפִיכָךְ וְכוּ'. וְכָל דִּבּוּר שֶׁבַּתּוֹרָה וְכָל פְּרָט מִכָּל מִצְוָה וּמִצְוָה נֶחְשָׁב לְמִצְוָה בִּפְנֵי עַצְמָהּ כַּנִּזְכָּר. נִמְצָא זְכוּת גְּדוֹלָה הִיא לְיִשְׂרָאֵל בְּמַה שֶּׁהִרְבָּה לָהֶם כַּמָּה דִּבּוּרִים וּפְרָטִים עַל כָּל הָעִנְיָנִים, בִּכְדֵי לְהַרְבּוֹת לָהֶם שָׂכָר, שֶׁכָּל אֶחָד נֶחְשָׁב לָהֶם לְמִצְוָה בִּפְנֵי עַצְמָהּ. וְאֵין לְךָ זְכוּת גְּדוֹלָה מִזּוֹ, עַד שֶׁיָּכוֹל הָאָדָם לַעֲשׂוֹת מִצְוָה בְּכָל עֵת וּבְכָל רֶגַע מַמָּשׁ בְּכָל הַנְהָגוֹתָיו. 
וּמִזֶּה נוּכַל לֵידַע כַּמָּה מִצְוֹת מְקַיֵּם הָאָדָם בְּלִמּוּד הַתּוֹרָה, כְּדִכְתִיב: <b>א.</b> אִם בְּחֻקֹּתַי תֵּלֵכוּ וְכוּ' (ויקרא כ"ו, ג), וּפֵרֵשׁ רַשִׁ"י שֶׁתִּהְיוּ עֲמֵלִים בַּתּוֹרָה; <b>ב.</b> וְשִׁנַּנְתָּם לְבָנֶיךָ; <b>ג.</b> וְדִבַּרְתָּ בָּם; <b>ד.</b> בְּשִׁבְתְּךָ בְּבֵיתֶךָ; <b>ה.</b> וּבְלֶכְתְּךָ בַדֶּרֶךְ; <b>ו.</b> וּבְשָׁכְבְּךָ; <b>ז.</b> וּבְקוּמֶךָ (דברים ו, ז) – הֲרֵי ז' מִצְוֹת. בְּפָרָשַׁת עֵקֶב נִשְׁנָה גַּם כֵּן בְּפָסוּק: <b>ח.</b> וְלִמַּדְתֶּם אֹתָם אֶת בְּנֵיכֶם לְדַבֵּר בָּם; וּכְתִיב <b>ט.</b> וּשְׁמַרְתֶּם [אֶת כָּל הַמִּצְוָה] (דברים י"א) <b>י.</b> וּשְׁמַרְתֶּם אֶת חֻקֹּתַי (ויקרא, י"ח, ה); <b>יָא.</b> וְאֶת חֻקֹּתַי תִּשְׁמְרוּ לָלֶכֶת בָּהֶם (שם, ד'). וְאִיתָא בְּתוֹרַת כֹּהֲנִים שֶׁלֹּא יְהֵא מַשָּׂאֲךָ וּמַתָּנְךָ אֶלָּא בָּהֶם; בְּפָרָשַׁת קְדוֹשִׁים כְּתִיב <b>יב.</b> וּשְׁמַרְתֶּם אֶת חֻקֹּתַי (ויקרא כ, ח); <b>יג.</b> וּשְׁמַרְתֶּם מִצְוֹתַי וַעֲשִׂיתֶם (ויקרא כ"ב, לא); <b>יד.</b> וְלִמַּדְתֶּם אֹתָם (דברים, ה' א); <b>טו.</b> וּשְׁמַרְתֶּם אֶת כָּל חֻקֹּתַי (ויקרא, י"ט, ל"ז); <b>טז.</b> אֲשֶׁר תִּלְמְדוּ לַעֲשׂוֹת. (דברים ה' כ"ח). וְאִיתָא בְּסִפְרִי – זוֹ מִשְׁנָה. וְכֵן אִיתָא בְּסִפְרִי כָּל מָקוֹם שֶׁנֶּאֱמַר "שְׁמִירָה" בַּפָּרָשָׁה, קָאֵי עַל הַתּוֹרָה. <b>יז.</b> וְהוֹדַעְתָּם לְבָנֶיךָ וְלִבְנֵי בָנֶיךָ (דברים, ד', ט'); <b>יח.</b> לִשְׁמֹר אֶת חֻקֹּתַי (דברים י"ג, י"ט); <b>יט.</b> וּשְׁמַרְתֶּם לַעֲשׂוֹת (דברים ה' כ"ט); וּבְפָרָשַׁת עֵקֶב כְּתִיב: <b>כ.</b> וּשְׁמַרְתֶּם וַעֲשִׂיתֶם אֹתָם (דברים ז, יב); <b>כא.</b> תִּשְׁמְרוּן לַעֲשׂוֹת (דברים ח א); <b>כב.</b> וּבָחַרְתָּ בַּחַיִּים (דברים ל י"ט); בְּפָרָשַׁת תִּשָּׂא כְּתִיב: <b>כג.</b> שְׁמָר לְךָ (שמות ל"ד, יא).
שִׂימוּ לְבַבְכֶם לְכָל הַדְּבָרִים הַכְּתוּבִים. קָשְׁרֵם עַל אֶצְבְּעֹתֶיךָ לְהָבִיא מִסְפַּר מִפְקַד הַ"מִּצְווֹת עֲשֵׂה" שֶׁנִּכְלְלוּ בְּמִצְוַת תַּלְמוּד תּוֹרָה.
עוֹד עֲשָׂרָה לָאוִין: <b>א.</b> הִשָּׁמֶר לְךָ; <b>ב.</b> וּשְׁמֹר נַפְשְׁךָ; <b>ג.</b> פֶּן תִּשְׁכַּח אֶת הַדְּבָרִים; <b>ד.</b> וּפֶן יָסוּרוּ מִלְּבָבְךָ (דברים ד, ט); <b>ה.</b> הִשָּׁמֶר לְךָ פֶּן תִּשְׁכַּח (דברים ח י"א). וְעוֹד <b>ג' פְּעָמִים</b>. וְעוֹד <b>ב'</b> לָאוִין: הִשָּׁמְרוּ לָכֶם פֶּן יִפְתֶּה לְבַבְכֶם וְסַרְתֶּם וַעֲבַדְתֶּם (דברים י"א, ט"ז). וְאִיתָא בְּסִפְרִי, כְּשֶׁאָדָם סָר מִן הַתּוֹרָה מִיָּד נִדְבָּק בַּעֲבוֹדָה זָרָה. [עוֹד <b>ב'</b> לָאוִין]: הִשָּׁמְרוּ לָכֶם פֶּן תִּשְׁכְּחוּ אֶת בְּרִית ה' וְגוֹמֵר (דברים ד, כ"ג). וְכָל מָקוֹם שֶׁנֶּאֱמַר "הִשָּׁמֵר", "פֶּן" וְ"אַל" אֵינוֹ אֶלָּא לֹא תַעֲשֶׂה. וְגַם כָּל מָקוֹם שֶׁנֶּאֱמַר בּוֹ "שְׁמִירָה", אָסוּר לְהָסִיחַ דַּעְתּוֹ מִמֶּנָּה, כְּמוֹ שֶׁנֶּאֱמַר: וּשְׁמַרְתֶּם אֶת מִשְׁמֶרֶת הַבַּיִת מַסָּח וְכוּ' (מלכים ב, י"א ו). [וּלְפִיכָךְ אֵין מְבָרְכִין עַל הַתּוֹרָה רַק פַּעַם אַחַת בַבֹּקֶר, לְפִי שֶׁאָסוּר לְהַסִּיחַ דַּעְתּוֹ מִמֶּנָּה. וּלְפִיכָךְ הֶיסַּח הַדַּעַת פּוֹסֵל בַּקָּדָשִׁים מִשּׁוּם שֶׁנֶּאֱמַר: וְשָׁמְרוּ אֶת מְשַׁמֶּרֶת וְכוּ'] <b>י.</b> וּלְכָךְ נֶאֱמַר: וְהָגִיתָ בּוֹ יוֹמָם וָלַיְלָה (יהושע א, ח). "וְהָגִיתָ" – לְשׁוֹן מַחֲשָׁבָה, בְּמוֹ שֶׁכָּתוּב: וְהֶגְיוֹן לִבִּי לְפָנֶיךָ וְכוּ' (תהלים י"ט, ט"ו), שֶׁצָּרִיךְ שֶׁלֹּא יַסִּיחַ מַחֲשַׁבְתּוֹ מֵהַתּוֹרָה. דִּלְעֵיל כְּתִיב: לֹא יָמוּשׁ סֵפֶר הַתּוֹרָה הַזֶּה מִפִּיךָ (יהושע א, ח). וּכְשֶׁאִי־אֶפְשָׁר לַעֲסֹק בַּתּוֹרָה בְּדִבּוּר, עַל זֶה נֶאֱמַר עַל כָּל פָּנִים: וְהָגִיתָ וְכוּ' (רק) חֲזַק וֶאֱמָץ.
עוֹד כְּתִיב: לְמַעַן יִשְׁמְעוּ וּלְמַעַן יִלְמְדוּ (דברים ל"א, י"ב), וּלְמַעַן יֶחֶזְקוּ בְּיִרְאַת ה' (דה"י ב, ל"א, ד), וּכְתִיב: וּבְתוֹרַת ה' חֶפְצוֹ וּבְתוֹרָתוֹ יֶהְגֶּה יוֹמָם וָלָיְלָה (תהלים א, ב): זִכְרוּ תּוֹרַת מֹשֶׁה עַבְדִּי (מלאכי ג כ"ב). בְּמִשְׁלֵי כְּתִיב: אַל תִּטֹּשׁ תּוֹרַת אִמֶּךָ, תּוֹרָתִי אַל תַּעֲזֹבוּ, אַל תָּסוּר מֵאִמְרֵי פִי, אַל תַּעַזְבֵם, אַל יַלִּיזוּ מֵעֵינֶיךָ, שָׁמְרֵם בְּתוֹךְ לְבָבֶךָ, אֶל תִּתֵּן שֵׁנָה לְעֵינֶיךָ, לְהַקְשִׁיב לַחָכְמָה אָזְנֶיךָ, תַּטֶּה לִבְּךָ לַתְּבוּנָה, וְלַתְּבוּנָה תִּתֵּן קוֹלְךָ, אַשְׁרֵי אָדָם מָצָא חָכְמָה וְאָדָם יָפִיק תְּבוּנָה, שִׁמְעוּ בָנִים מוּסַר אָב וְהַקְשִׁיבוּ לָדַעַת בִּינָה, יִתְמָךְ דְּבָרַי לִבֶּךָ, קְנֵה חָכְמָה קְנֵה בִינָה, אֱהָבֶהָ וְתִצְּרֶךָּ, רֵאשִׁית חָכְמָה קְנֵה חָכְמָה וּבְכָל קִנְיָנְךָ קְנֵה בִינָה, סַלְסְלֶהָ וּתְרוֹמְמֶךָּ תְּכַבֵּדְךָ כִּי תְחַבְּקֶנָּה, שְׁמַע בְּנִי וְקַח אֲמָרָי, לִדְבָרַי הַקְשִׁיבָה לַאֲמָרַי הַט אָזְנֶךָ, לְחָכְמָתִי הַקְשִׁיבָה לִתְבוּנָתִי הַט אָזְנֶךָ, לִשְׁמֹר מְזִמּוֹת וְדַעַת שְׂפָתֶיךָ יִנְצֹרוּ, דַּדֶּיהָ יְרַוֻּךָ בְכָל עֵת בְּאַהֲבָתָהּ תִּשְׁגֶּה תָּמִיד – פֵּרוּשׁ, כִּי מֵחֲמַת אַהֲבָתָהּ תִּהְיֶה שׁוֹגֵג תָּמִיד בְּכָל מַעֲשֶׂיךָ, וּמַחְשְׁבוֹתֶיךָ יִהְיוּ תָּמִיד בַּתּוֹרָה: קָשְׁרֵם עַל־לִבְּךָ תָמִיד עָנְדֵם עַל־גַּרְגְּרֹתֶךָ, קָשְׁרֵם עַל אֶצְבְּעֹתֶיךָ כָּתְבֵם עַל־לוּחַ לִבֶּךָ, בְּנִי שְׁמֹר אֲמָרָי וּמִצְוֹתַי תִּצְפֹּן אִתָּךְ, שְׁמֹר מִצְוֹתַי וֶחְיֵה וְתוֹרָתִי כְּאִישׁוֹן עֵינֶיךָ, אֱמֹר לַחָכְמָה אֲחֹתִי אָתְּ וּמֹדָע לַבִּינָה תִקְרָא, – "אֲחֹתִי אָתְּ" הוּא לְשׁוֹן חִבּוּר, כְּמוֹ "אִשָּׁה אֶל אֲחוֹתָהּ"; וְעַתָּה בָנִים שִׁמְעוּ לִי, אַשְׁרֵי אָדָם שֹׁמֵעַ לִי לִשְׁקֹד עַל דַּלְתֹתַי יוֹם יוֹם לִשְׁמֹר מְזוּזֹת פְּתָחָי, לְכוּ לַחֲמוּ בְלַחְמִי וּשְׁתוּ בְּיַיִן מָסָכְתִּי, עִזְבוּ פְּתָאִים וִחְיוּ וְאַשְׁרוּ בְּדֶרֶךְ בִּינָה, אַל־תֶּאֱהַב שֵׁנָה פֶּן־תִּוָּרֵשׁ, הַט אָזְנְךָ וּשְׁמַע דִּבְרֵי חֲכָמִים, כִּי נָעִים כִּי תִשְׁמְרֵם בְּבִטְנֶךָ יִכֹּנוּ יַחְדָּו עַל שְׂפָתֶיךָ, תְּנָה בְנִי לִבְּךָ לִי, דְּעֵה חָכְמָה לְנַפְשֶׁךָ, לְמַעַן תִּהְיֶה תּוֹרַת ה' בְּפִיךָ (שמות י"ג, ט), הֲבֵן יַקִּיר לִי אֶפְרַיִם אִם יֶלֶד שַׁעֲשׁוּעִים כִּי מִדֵּי דַבְּרִי בּוֹ זָכֹר אֶזְכְּרֶנּוּ וְכוּ' (ירמיהו ל"א, י"ט). וְאִיתָא בַּמִּדְרָשׁ: "מִדֵּי דַבְּרִי בּוֹ" – דִּבּוּרִי בּוֹ זוֹ תּוֹרָה, עַל כֵּן "זָכֹר אֶזְכְּרֶנּוּ עוֹד". וְהִזְכִירָה הִיא בְּרָכָה, כְּמוֹ שֶׁכָּתוּב: ה' זְכָרָנוּ יְבָרֵךְ (תהלים קט"ו, י"ב), שֶׁעַל יְדֵי הִזְכִּירָה שְׁה' זוֹכֵר אוֹתָנוּ אָנוּ זוֹכִין לְכָל הַבְּרָכוֹת. וְגַם עַל יְדֵי הַזְּכִירָה אָנוּ נִצּוֹלִין מִכָּל הַצָּרוֹת וּמִכָּל הַקְּלִפּוֹת, כְּמוֹ שֶׁכָּתוּב: וְנִזְכַּרְתֶּם לִפְנֵי ה' אֱלֹקֵיכֶם וְנוֹשַׁעְתֶּם מֵאֹיְבֵיכֶם (במדבר י, ט). 
וּמִזֶּה נוּכַל לֵידַע כַּמָּה פְּעָמִים נִתְכַּפְּלָה מִצְוַת לִמּוּד הַתּוֹרָה, וְכָל אַחַת מִצְוָה בִּפְנֵי עַצְמָהּ, כְּמוֹ שֶׁמָּצָאנוּ בְּפָרָשַׁת "וַיֵּרָא" בְּמִצְוַת הַכְנָסַת אוֹרְחִים, שֶׁמְּפָרֵשׁ הַכָּתוּב כָּל עֲשִׂיּוֹתָיו שֶׁל אַבְרָהָם אָבִינוּ: וַיָּרָץ לִקְרָאתָם וְכוּ' וַיֹּאמֶר וְכוּ', וַיְמַהֵר אַבְרָהָם וְכוּ' וְאַל הַבָּקָר רָץ אַבְרָהָם וְכוּ' וַיִּקַּח חֶמְאָה וְחָלָב וְכוּ', – לְפִי שֶׁכָּל פְּרָט וּפְרָט בַּכָּתוּב הִיא מִצְוָה בִּפְנֵי עַצְמָה. וְכֵן בְּפָרָשַׁת עֲקֵדָה, פֵּרֵט הַכָּתוּב כָּל פְּרָטֵי עִנְיָנָיו: וַיַּשְׁכֵּם אַבְרָהָם וְכוּ', וַיַּחֲבֹשׁ אֶת חֲמֹרוֹ וְכוּ', וַיָּקָם וַיֵּלֶךְ וְכוּ', וַיִּקַּח וְכוּ' – לְפִי שֶׁכִּוֵּן בְּכָל תְּנוּעָה לְקַיֵּם מִצְוַת קוֹנוֹ. וְכֵן מָצִינוּ בֶּאֱלִיעֶזֶר עֶבֶד אַבְרָהָם, לְפִי שֶׁהָיָה עֶבֶד נֶאֱמָן, לָכֵן בְּמָה שֶׁסִּפֵּר לִבְתוּאֵל, אָמַר בְּכָל פַּעַם: וַיַּשְׁבִּעֵנִי אֲדֹנִי, וַיֹּאמֶר לִי אֲדֹנִי, וְאוֹמֵר לַאֲדֹנִי. לְפִי שֶׁכֵּיוָן בְּכָל פְּרָטֵי שְׁלִיחוּתָיו לְקַיֵּם מִצְוַת אֲדֹנָיו – וְאִם כֵּן עַל אַחַת כַּמָּה וְכַמָּה בְּמִצְוַת בּוֹרְאֵנוּ יִתְבָּרַךְ שְׁמוֹ.
וּמֵעַתָּה נְבָאֵר כָּל פְּרָטֵי הַמִּצְוֹת בְּלִמּוּד הַתּוֹרָה. 
כְּתִיב: וּבָחַרְתָּ בַּחַיִּים (דברים ל, י"ט), רָצָה לוֹמַר: הַתּוֹרָה, כְּמוֹ שֶׁכָּתוּב: כִּי הִיא חַיֶּיךָ, (משלי ד, י"ג), נִמְצָא 
מְקַיֵּם מִצְוָה בִּבְחִירָתוֹ. וּבָזֶה שֶׁמַּטֶּה אָזְנָיו וְלִבּוֹ לַתּוֹרָה, הוּא גַּם כֵּן מִצְוָה בִּפְנֵי עַצְמָהּ. וְכֵן <b>הַחֶפְצָה</b> לַחְפֹּץ בָּהּ, <b>וְהַדְּבֵקוּת וְהָאַהֲבָה וְהַחֶדְוָה וְהִזְכִירָה</b> – לְכָל אַחַת וְאַחַת יֵשׁ מִצְוָה בִּפְנֵי עַצְמָהּ, כְּדִלְעֵיל. ו<b>הַזְּרִיזוּת</b> – כַּכָּתוּב: חַשְׁתִּי וְלֹא הִתְמַהְמָהְתִּי (תהלים קי"ט, ס). <b>הַהֲלִיכָה</b> - כְּתִיב: וָאָשִׁיבָה רַגְלַי אֶל עֵדֹתֶיךָ (שם, נ"ט). <b>הַבַּקָּשָׁה וְהַיְּגִיעָה</b> – כְּתִיב: אִם תְּבַקְּשֶׁנָּה כַכָּסֶף (משלי ב, ד). <b>וְהַחִפּוּשׂ</b> – וְכַמַּטְמוֹנִים תַּחְפְּשֶׂנָּה וְכוּ' (שם). <b>הַשְּׁקִידָה</b> – לִשְׁקֹד עַל דַּלְתֹתַי יוֹם יוֹם (שם ה ל"ד). <b>הָרִיצָה</b> – דִּכְתִיב: דֶּרֶךְ מִצְוֹתֶיךָ אָרוּץ (תהלים קי"ט, ל"ב). <b>הָרְדִיפָה</b> – כְּתִיב: נִרְדְּפָה לָדַעַת ה' (הושע ו, ג). <b>הַמַּחֲשָׁבָה</b> – וְהָגִיתָ בּוֹ יוֹמָם וָלַיְלָה (יהושע א, ח) כִּי לֹא מַחְשְׁבוֹתַי מַחְשְׁבוֹתֵיכֶם וְכוּ' (ישעיהו נ"ה, ח): כִּי גָּבְהוּ שָׁמַיִם מֵאָרֶץ וְכוּ' (שם ט) – פֵּרוּשׁ: מַה שֶּׁאָדָם מְחַשֵּׁב בְּדִבְרֵי תּוֹרָה וַעֲבוֹדַת הַבּוֹרֵא הִיא רָחוֹק מִמַּחֲשָׁבוֹת עִנְיְנֵי הָעוֹלָם הַזֶּה כְּמוֹ הַרְחֵק שָׁמַיִם וּשְׁמֵי שָׁמַיִם מֵאָרֶץ. וְעַל זֶה אָמַר: כַּאֲשֶׁר יֵרֵד הַגֶּשֶׁם וְהַשֶּׁלֶג מִן הַשָּׁמַיִם וְכוּ' וְהוֹלִידָהּ וְהִצְמִיחָהּ וְכוּ' (שם ס) – פֵּרֵשׁ: אוֹ בָּא לְרַוּוֹת אֶת הָאָרֶץ, אוֹ לְהַצְמִיחַ, כֵּן הָאָדָם כְּשֶׁמְּחַשֵּׁב בְּדִבְרֵי תּוֹרָה לֹא יָשׁוּב אֵלַי רֵיקָם, אֲפִלּוּ לֹא יָצָא מִכֹּחַ אֶל הַפֹּעַל.
גַּם יָדוּעַ שֶׁעִקַּר שְׁבִירַת הַיֵּצֶר הוּא עַל יְדֵי הַתּוֹרָה, כְּמוֹ שֶׁאָמְרוּ רַזַ"ל: בָּרָאתִי יֵצֶר הָרַע, בָּרָאתִי תּוֹרָה תַּבְלִין לוֹ (קדושין ל) וּבָזֶה מְקַיֵּם מִצְוַת עֲשֵׂה שֶׁל "וּבִעַרְתָּ הָרָע מִקִּרְבֶּךָ", שֶׁהֻכְפַּל בַּתּוֹרָה שֵׁשׁ פְּעָמִים <small><small> (בתורה יש שבע פעמים והם בדברים י"ג, ו: י"ג, ז; י"ט, י"ט ; כ"א, כ"א ; כ"ב: כ"א, ד; כ"ד, ז.)</small></small>. עוֹד כְּתִיב: לִרְצוֹנְכֶם תִּזְבָּחֻהוּ (ויקרא י"ט, ה), וְאִיתָא בְּתוֹרַת כֹּהֲנִים: לְדַעְתְּכֶם זְבֹחוּ, וְהוּא זְבִיחַת הַיֵּצֶר הָרָע. וּכְתִיב: וְשָׁחַט אֹתוֹ עַל יֶרֶךְ הַמִּזְבֵּחַ צָפֹנָה (ויקרא א, י"א) – זֶה הַיֵּצֶר הָרָע, שֶׁנִּקְרָא "צְפוֹנִי", כְּמוֹ שֶׁכָּתוּב: וְאֶת הַצְּפוֹנִי אַרְחִיק מֵעֲלֵיכֶם (יואל ב, כ'). וְאִיתָא בַּגְּמָרָא: זֶהוּ הַיֵּצֶר הָרָע (סוכה ג"ב) וְהַזְּבִיחָה – הוּא לְהִתְבּוֹנֵן תָּמִיד בְּמַחֲשַׁבְתּוֹ וְהַנְהָגָתוֹ וּלְהַרְגִּיז עָלָיו [יֵצֶר טוֹב], כִּדְאִיתָא בַּגְּמָרָא (ברכות ס"א): צַדִּיקִים יֵצֶר טוֹב שׁוֹפְטָן, רְשָׁעִים יֵצֶר הָרַע שׁוֹפְטָן, בֵּינוֹנִים זֶה וָזֶה שׁוֹפְטָן. וְצָרִיךְ לְהָבִין מִשְׁפָּטִים הַלָּלוּ מַה הֵם, הֲלֹא הַמִּשְׁפָּט לֵאלֹקִים הוּא. וְשָׁמַעְתִּי מֵאָחִי הַגָּאוֹן זַ"ל. שֶׁמִּשְׁפָּט הוּא לְשׁוֹן הַנְהָגָה, וְלָכֵן נִקְרָא הַדַּיָּן הַשּׁוֹפֵט "אֱלֹהִים", כִּי הוּא מַנְהִיג וּמַשְׁגִּיחַ עַל בְּנֵי דּוֹרוֹ. וְהָכִי פֵּרוּשׁוֹ: צַדִּיקִים יֵצֶר טוֹב שׁוֹפְטָן. רָצָה לוֹמַר, מַנְהִיגָן. שֶׁכָּל הַנְהָגוֹתָיו עַל פִּי יֵצֶר טוֹב. וְהָרְשָׁעִים יֵצֶר הָרַע שׁוֹפְטָן, רָצָה לוֹמַר, מַנְהִיגָן. בֵּינוֹנִים זֶה וָזֶה שׁוֹפְטָן, הַיְנוּ: מַנְהִיגָן. לָכֵן צָרִיךְ לְהִתְבּוֹנֵן וְלִשְׁקֹל דַּעְתּוֹ עַל כָּל מַה שֶּׁחָפֵץ לַעֲשׂוֹת אִם הוּא מִצַּד יֵצֶר טוֹב אוֹ מִצַּד יֵצֶר הָרָע. וְאִם יָבִין שֶׁהוּא מִצַּד יֵצֶר הָרַע, יַרְגִּיז עִמּוֹ וְיַעֲשֶׂה כְּנֶגֶד עֲצָתוֹ. וְעַל זֶה נֶאֱמַר: פַּלֵּס מַעְגַּל רַגְלֶךָ (משלי ד כ"ו), וּבִפְרָט רְשָׁעִים, שֶׁכָּל הַנְהָגוֹתֵיהֶם עַל פִּי יֵצֶר הָרַע, כָּל־שֶׁכֵּן שֶׁצָּרִיךְ לְהַרְגִּיזוֹ תָּמִיד. וּמִי יֹאמַר, זִכִּיתִי לִבִּי לִהְיוֹת אֲפִלּוּ מִן הַבֵּינוֹנִים. וְאִיתָא בַּגְּמָרָא, שֶׁרַבָּה אָמַר עַל עַצְמוֹ: כְּגוֹן אֲנָא בֵּינוֹנִי (ברכות ס"א). אִם כֵּן אֲנַחְנוּ יָתְמֵי דְּיַתְמֵי צְרִיכִין לְהָבִין שֶׁלֹּא לְהַחֲזִיק אֶת עַצְמֵנוּ כְּבֵינוֹנִים. וּבְוַדַּאי רֹב מַחְשְׁבוֹתֵינוּ עַל פִּי יֵצֶר הָרַע, וְלָכֵן צְרִיכִין אָנוּ תָּמִיד לְהַרְגִּיז יֵצֶר הַטּוֹב עָלָיו. וְזֶה שֶׁכָּתוּב: עֵינֶיךָ לְנֹכַח יַבִּיטוּ וְעַפְעַפֶּיךָ יַיְשִׁרוּ נֶגְדֶּךָ (משלי ד, כ"ה), פֵּרוּשׁ: לְמִי שֶׁעוֹמֵד נֶגְדְּךָ תָּמִיד תַּעֲמֹד נִכְחוֹ וְנֶגְדּוֹ לְהִשָּׁמֵר מִמֶּנּוּ. וְזֶה שֶׁאָמַר דָּוִד הַמֶּלֶךְ עָלָיו הַשָּׁלוֹם: שִׁוִּיתִי ד, לְנֶגְדִּי תָמִיד (תהלים ט"ז, ח), לְהֵעָזֵר מיֵצֶר הָרַע בְּעֶזְרוֹ יִתְבָּרַךְ. וּכְתִיב: לִזְבֹּחַ לִפְנֵי ה' (ויקרא ט, ד). וְאִיתָא בְּסִפְרִי: הַיֵּצֶר הָרָע שֶׁעוֹמֵד לְפָנַי לְקַטְרֵג יִהְיֶה זָבוּחַ לָכֶם. וְעִקַּר שְׁבִירַת הַיֵּצֶר הוּא כְּשֶׁשּׁוֹמֵר אֶת פִּיו כְּמוֹ שֶׁכָּתוּב: לַפֶּתַח חַטָּאת רֹבֵץ (בראשית ד, ז). פֵּרוּשׁ: כְּשֶׁפּוֹתֵחַ אֶת פִּיו אָז חַטָּאת רֹבֵץ. וּכְתִיב: שֹׁמֵר פִּיו וּלְשׁוֹנוֹ שֹׁמֵר מִצָּרוֹת נַפְשׁוֹ (משלי כ"א, כ"ג). וּכְתִיב: נְצוֹר לְשׁוֹנְךָ מֵרַע וּשְׂפָתֶיךָ מִדַּבֵּר מִרְמָה (תהלים ל"ד, י"ד). וּכְתִיב: כָּל עֲמַל הָאָדָם לְפִיהוּ (קהלת ר, ז). 
וְהַהַרְגָּזָה הוּא עַל יְדֵי הַיִּרְאָה, כִּי הַהַרְגָּזָה בָּאָה עַל דֶּרֶךְ מְבוּכָה בְּרָצוֹן, דָּבָר שֶׁקָּשֶׁה לָאָדָם אוֹ לַעֲשׂוֹת אוֹ לִמְנֹעַ, וְעַל יְדֵי הַהַרְגָּזָה בְּיִרְאַת ה', שׁוֹבֵר אֶת יִצְרוֹ וְעוֹשֶׂה נֶגֶד רְצוֹנוֹ <small><small> (נֻסַּח אַחֵר: וַהֲרִיגַת הַיֵּצֶר הָרַע הוּא עַל יְדֵי יִרְאָה. קָשֶׁה לָאָדָם לַעֲשׂוֹת וְשֶׁלֹּא לַעֲשׂוֹת, וְעַל יְדֵי הַהַרְגָּזָה וְהַיִּרְאָה שׁוֹבֵר יִצְרוֹ וְעוֹשֶׂה נֶגֶד רְצוֹנוֹ כְּמוֹ שֶׁכָּתוּב: אֶת הָאֱלֹקִים אֲנִי יָרֵא, שֶׁבְּזֶה שָׁבַר אֶת רְצוֹנוֹ. וְעַיֵּן מ"ש הַמְּחַבֵּר בְּעִנְיָן זֶה בְּמַאֲמָר ח, מְחַלֵּק הַמַּאֲמָרִים אֲשֶׁר בְּסוֹף הַסֵּפֶר)</small></small>. כְּמוֹ שֶׁכָּתוּב: אֶת אֱלֹקִים אֲנִי יָרֵא (בראשית מ"ב, י"ח), וְעָשָׂה נֶגֶד רְצוֹנוֹ. וּכְתִיב: עַתָּה יָדַעְתִּי כִּי יְרֵא אֱלֹקִים אַתָּה (בראשית כ"ב, י"ב). בַּמָּה שֶׁשִּׁבֵּר רְצוֹנוֹ וְרָצָה לִזְבֹּחַ בְּנוֹ יְחִידוֹ. וּכְשֶׁמַּרְגִּיז יֵצֶר הַטּוֹב עַל יֵצֶר הָרַע וּבָא לִכְלַל יִרְאָה מְקַיֵּם כַּמָּה מִצְוֹת, כִּי הַיִּרְאָה נִכְפְּלָה בַּתּוֹרָה חֲמִשִּׁים וּשְׁתַּיִם פְּעָמִים. וְלָכֵן גַּם הַשְּׁמִיעָה נִכְפְּלָה בַּתּוֹרָה חֲמִשִּׁים וּשְׁתַּיִם פְּעָמִים, כִּי הֵם בְּחִינָה אַחַת, הַיִּרְאָה וְהַשְּׁמִיעָה, כְּמוֹ שֶׁכָּתוּב: אֲבַדּוֹן וָמָוֶת אָמְרוּ בְּאָזְנֵינוּ שָׁמַעְנוּ וְכוּ' (איוב כ"ח, כ"ב), כִּי הַיִּרְאָה הִיא מִכֹּחַ הַשְּׁמִיעָה, כַּנּוֹדָע. וְהַיִּרְאָה הִיא עִקַּר כָּל הַמִּצְווֹת וְהָעֲבוֹדוֹת, כְּמוֹ שֶׁכָּתוּב: וְעַתָּה יִשְׂרָאֵל מָה ה' אֱלֹקֶיךָ שֹׁאֵל מֵעִמָּךְ כִּי אִם לְיִרְאָה וְגוֹ' (דברים י, י"ב). וְאַחַר כָּךְ: לָלֶכֶת בְּכָל דְּרָכָיו וּלְאַהֲבָה אוֹתוֹ וּלְדָבְקָה בּוֹ וְגוֹ' (שם). וְהַקָּדוֹשׁ בָּרוּךְ הוּא אֵינוֹ מְבַקֵּשׁ רַק הַיִּרְאָה וּמִמֵּילָא בָּא לִידֵי כֻּלָּם, כִּי הַיִּרְאָה מְבִיאָה לַהֲלִיכָה בְּדַרְכֵי ה' וּלְאַהֲבָה וְלִדְבֵקוּת וּלְכָל הַמִּצְוֹת. וּכְמוֹ שֶׁכָּתוּב: הֵן יִרְאַת ה' הִיא חָכְמָה (איוב כ"ח, כ"ח). וּכְתִיב: עֵקֶב עֲנָוָה יִרְאַת ד, (משלי כ"ב, ד). 
וְעַל יְדֵי עֲנָוָה בָּא לִידֵי יִרְאַת ה' וְלִידֵי תְּשׁוּבָה, כְּמוֹ שֶׁכָּתוּב: אוֹ אָז יִכָּנַע לְבָבָם הֶעָרֵל וְאָז יִרְצוּ אֶת עֲוֹנָם (ויקרא כ"ו, מ"א). וּבָזֶה מְקַיֵּם כָּל הַמִּצְווֹת: וּמַלְתֶּם אֵת עָרְלַת לְבַבְכֶם וְעָרְפְּכֶם לֹא תַקְשׁוּ עוֹד (דברים י', ט"ז). וּכְמוֹ שֶׁכָּתוּב: יַעַן רַךְ לְבָבְךָ וַתִּכָּנַע וְגוֹ' (מלכים ב, כ"ב, י"ט). וְגַם עַל יְדֵי הַהַכְנָעָה בָּא לִידֵי אַהֲבָה, כְּמוֹ שֶׁכָּתוּב: וּמָל ה' אֱלֹקֶיךָ אֶת לְבָבְךָ וְאֶת לְבַב זַרְעֲךָ אַחֲרֶיךָ וְגוֹ' (דברים, ל ו); לְאַהֲבָה אֶת ה' אֱלֹקֶיךָ (שם). וְאַהֲבָה נִכְפְּלָה בַּתּוֹרָה י"ח פְּעָמִים. וְאִיתָא בַּגְּמָרָא (סנהדרין מ"ג): כָּל הַזּוֹבֵחַ יִצְרוֹ וּמִתְוַדֶּה עָלָיו כְּאִלּוּ מְכַבֵּד לְהַקָּדוֹשׁ בָּרוּךְ הוּא בִּשְׁנֵי עוֹלָמוֹת, שֶׁנֶּאֱמַר: זוֹבֵחַ תּוֹדָה יְכַבְּדְנֵנִי (תהלים נ, כ"ג). וְנִמְצָא מְקַיֵּם מִצְוַת עֲשֵׂה לָתֵת כָּבוֹד לִשְׁמוֹ. וּכְתִיב: עַל פְּנֵי כָל הָעָם אֶכָּבֵד (ויקרא י, ג). וּכְתִיב לְיִרְאָה אֶת הַשֵּׁם הַנִּכְבָּד וְהַנּוֹרָא (דברים כ"ח, נ"ח) וּכְתִיב: תְּנוּ לַה' אֱלֹהֵיכֶם כָּבוֹד (ירמי, י"ג ט"ז): הָבוּ לַה' כָּבוֹד וָעֹז (תהלים כ"ט א); שִׂים נָא כָבוֹד לַה' וְתֶן לוֹ כָבוֹד, (יהושע ז, י"ט). וְנִמְצָא עַל יְדֵי זֶה מְקַיֵּם מִצְוֹת הַוִּדּוּי וְהַחֲרָטָה וְהַתְּשׁוּבָה שֶׁנִּכְפְּלוּ כַּמָּה פְּעָמִים בַּתּוֹרָה וּבַנְּבִיאִים וּבַכְּתוּבִים. וְעַל יְדֵי נְתִינַת הַכָּבוֹד זוֹכֶה לְכָּבוֹד, שֶׁנֶּאֱמַר: כִּי מְכַבְּדַי אֲכַבֵּד (שמואל א, ב). וּכְתִיב: עֹשֶׁר וְכָבוֹד אִתִּי (משלי ח, י"ז), וְעַל יְדֵי זֶה זוֹכֶה לַעֲנָוָה וּלְיִרְאָה, כְּמוֹ שֶׁכָּתוּב: וְלִפְנֵי כָבוֹד עֲנָוָה (משלי ט"ו ל"ג) וְזֶה שֶׁאָמְרוּ חֲזַ"ל בַּמִּשְׁנָה: וּמַלְבַּשְׁתּוֹ עֲנָוָה וְיִרְאָה (פ"א ו).
גַּם הַתּוֹרָה נִקְרֵאת "אִשָּׁה", כְּמוֹ שֶׁכָּתוּב: תּוֹרָה צִוָּה לָנוּ מֹשֶׁה מוֹרָשָׁה (דברים ל"ג, ד). אַל תִּקְרֵי "מוֹרָשָׁה" אֶלָּא "מְאֹרָשָׂה" (ברכות נ"ז:). וְחֶמְדַּת עוֹלָם הַזֶּה נִקְרֵאת "אִשָּׁה זָרָה", כְּמוֹ שֶׁכָּתוּב: נֹפֶת תִּטֹּפְנָה שִׂפְתֵי זָרָה (משלי ה, ג); לִשְׁמָרְךָ מֵאִשָּׁה רָעָה (שם, ד, ה); הַרְחֵק מֵעָלֶיהָ דַרְכֶּךָ וְאַל תִּקְרַב אֶל פֶּתַח בֵּיתָהּ (שם ה' ח). שְׂטֵה מֵעָלָיו וַעֲבֹר (שם ד, ט"ו), מִדְּבַר שֶׁקֶר תִּרְחָק (שמות כ"ג, ז) – נִמְצָא מְקַיֵּם בָּזֶה כַּמָּה מִצְוֹת. וְאַגַּב. אֶכְתֹּב מַה שֶּׁשָּׁמַעְתִּי מֵאָחִי הַגָּאוֹן זַ"ל, דְּאִיתָא בַּגְּמָרָא (סנהדרין ק"ה): נֹאֵף אִשָּׁה חֲסַר לֵב – זֶה הַלּוֹמֵד תּוֹרָה לִפְרָקִים. לִכְאוֹרָה מָה עִנְיַן זֶה לָזֶּה? וְאָמַר הַגָּאוֹן זַ"ל, כִּי הַתּוֹרָה נִקְרֵאת אִשָּׁה, כַּנַּ"ל, וּמִי שֶׁהוּא נוֹאֵף בְּוַדַּאי אֵינָהּ מְיֻחֶדֶת לוֹ הַזּוֹנֶה אֶלָּא לִפְרָקִים, לְפִי שֶׁאֵינָהּ מְיֻחֶדֶת לוֹ בְּכָל עֵת כְּאִשְׁתּוֹ, שֶׁהִיא מְיֻחֶדֶת לוֹ תָּמִיד. כֵּן הַלּוֹמֵד תּוֹרָה לִפְרָקִים אֵין הַתּוֹרָה מְיֻחֶדֶת לוֹ תָּמִיד. 
וְהִנֵּה אִם אָדָם שֹׁמֵעַ תּוֹרָה מִפִּי חָכָם הוּא כְּשׁוֹמֵעַ מִפִּי הַגְּבוּרָה, כִּדְאִיתָא בְּסִפְרִי, וְעַל יְדֵי זֶה מְקַיֵּם כַּמָּה מִצְווֹת שֶּׁכָּתוּב בַּתּוֹרָה, מִלְּבַד מַה שֶּׁכָּתוּב בַּנְּבִיאִים. בְּפָרָשַׁת וַיֵּרָא כְּתִיב: שְׁמַע בְּקֹלָהּ (בראשית כ"א, י"ב), וְאָמְרוּ חֲזַ"ל: לְקוֹל רוּחַ הַקֹּדֶשׁ שֶׁבָּהּ (רש"י שם). בְּפָרָשַׁת תּוֹלְדוֹת: עֵקֶב אֲשֶׁר שָׁמַע אַבְרָהָם בְּקֹלִי (שם, כ"ו, ל). בְּפָרָשַׁת שְׁמוֹת: וְשָׁמְעוּ לְקֹלֶךָ (שמות ג, י"ח); וַיַּאֲמֵן הָעָם וַיִּשְׁמְעוּ (שם ד, ל"א); בְּפָרָשַׁת בְּשַׁלַּח: אִם שָׁמוֹעַ תִּשְׁמַע לְקוֹל ה' (שם ט"ו, כ"ו); בְּפָרָשַׁת יִתְרוֹ: אִם שָׁמוֹעַ תִּשְׁמְעוּ בְּקֹלִי (שם י"ט, ה): בְּפָרָשַׁת מִשְׁפָּטִים: כִּי אִם שָׁמוֹעַ תִּשְׁמַע בְּקֹלוֹ (שם כ"ג, כ"ב): בְּפָרָשַׁת בְּחֻקֹּתַי: וְאִם לֹא תִשְׁמְעוּ לִי (ויקרא כ"ו, י"ד): בְּפָרָשַׁת בְּשַׁלַּח: וְלֹא שָׁמְעוּ אֶל מֹשֶׁה וַיּוֹתִרוּ (שמות ט"ז, כ); בְּפָרָשַׁת דְּבָרִים: וָאֲדַבֵּר אֲלֵיכֶם וְלֹא שְׁמַעְתֶּם (דברים א מ"ג). וְכֵן בְּכַמָּה פָּרָשִׁיּוֹת כַּמָּה פְּעָמִים, וְהֻכְפְּלָה עַד נ"ב פְּעָמִים. וַהֲרֵי הֵן נ"ב מִצְוֹת עֲשֵׂה בַּתּוֹרָה לְבַד מִנְּבִיאִים. וְכֵן הַיִּרְאָה נִכְפְּלָה נ"ב פְּעָמִים, כִּי בְּחִינָה אַחַת לָהֶם, כְּמוֹ שֶׁכָּתַבְתִּי לְעֵיל. וּכְשֵׁם שֶׁיִּרְאָה שֶׁהִיא פְּתִיחַת הַתּוֹרָה, כְּמוֹ שֶׁכָּתוּב: כִּי אִם לְיִרְאָה וְכוּ' (דברים י, י"ב), כִּי הַיִּרְאָה שׁוֹבֶרֶת הַקְּלִפּוֹת כֵּן הַשְּׁמִיעָה שׁוֹבֶרֶת הַקְּלִפּוֹת, וְהַכֹּל תָּלוּי בִּשְׁמִיעָה. וּלְפִיכָךְ אָנוּ מְבָרְכִים: "לִשְׁמֹעַ קוֹל שׁוֹפָר", וְלֹא לִתְקֹעַ שׁוֹפָר, לְפִי שֶׁהַשּׁוֹפָר בָּא לְיָרֵא וּלְהַחְדִּיר אוֹתָנוּ וּלְשַׁבֵּר הַקְּלִפּוֹת וְלָכֵן הָעִקָּר הוּא לִשְׁמֹעַ. וּמִזֶּה יוּכַל הָאָדָם לִרְאוֹת כַּמָּה מִצְווֹת אָנוּ מְקַיְּמִים בִּשְׁמִיעָה וּבְלִמּוּד הַתּוֹרָה וּזְכוּת הוּא לָנוּ. וְזֶה הוּא "וּמְרַחַקְתּוֹ מִן הַחֵטְא וּמְקָרַבְתּוֹ לִידֵי זְכוּת" (אבות פ"ו).
וְכָל בַּקָּשָׁתוֹ שֶׁל הָאָדָם לֹא תִּהְיֶה אֶלָּא עַל הַתּוֹרָה, כְּמוֹ שֶׁכָּתוּב: יְבֹאוּנִי רַחֲמֶיךָ וְאֶחְיֶה כִּי תוֹרָתְךָ שַׁעֲשֻׁעָי (תהלים קי"ט, ע"ז); טוֹב אַתָּה וּמֵטִיב לַמְּדֵנִי חֻקֶּיךָ (שם, ס"ח) – וְגַם כָּל שַׁעֲשׁוּעָיו שֶׁל הָאָדָם צָרִיךְ שֶׁלֹּא יִהְיֶה אֶלָּא בַּתּוֹרָה, אֲפִלּוּ בִּשְׁעַת דוֹחֲקוֹ, אוֹ גּוֹדֶל צַעֲרוֹ וְצָרָתוֹ, אוֹ שֶׁהוּא בֵּין שׂוֹנְאִים אוֹ בֵּין לֵצִים, אוֹ לְהֵפֶךְ כְּשֶׁהוּא [חַי] בַּעֲשִׁירוּת גְּדוֹלָה יַעֲסֹק בַּתּוֹרָה. וְהוּא כְּמוֹ שֶׁכָּתוּב (שם קי"ט – כל הפסוקים הבאים): זְמִרוֹת הָיוּ לִי חֻקֶּיךָ בְּבֵית מְגוּרָי: זֵדִים הֱלִיצֻנִי עַד מְאֹד מִתּוֹרָתְךָ לֹא נָטִיתִי: טוֹב לִי כִי עֻנֵּיתִי לְמַעַן אֶלְמַד חֻקֶּיךָ: טָפְלוּ עָלַי שֶׁקֶר זֵדִים, אֲנִי בְּכָל לֵב אֱצֹּר פִּקּוּדֶיךָ: טוֹב לִי תוֹרַת פִּיךָ מֵאַלְפֵי זָהָב וָכָסֶף: מָה אָהַבְתִּי תוֹרָתֶךָ וְכוּ' מַה נִּמְלְצוּ לְחִכִּי וְכוּ'; נַפְשִׁי בְכַפִּי תָמִיד וְתוֹרָתְךָ לֹא שָׁכָחְתִּי.
וְיַרְחִיק אֶת כָּל הַמַּחְשָׁבוֹת שֶׁטּוֹרְדִין וּמְבַטְּלִין אוֹתוֹ מִן הַתּוֹרָה וְיִשְׂנָא אוֹתָם. כְּמוֹ שֶׁכָּתוּב: סֵעֲפִים שָׂנֵאתִי וְתוֹרָתְךָ אָהָבְתִּי; שֶׁקֶר שָׂנֵאתִי וַאֲתַעֵבָה, תּוֹרָתְךָ אָהָבְתִּי (שם) כִּי הָעוֹלָם הַזֶּה מְכֻנֶּה בְּשֵׁם "שֶׁקֶר", רַק הַתּוֹרָה נִקְרֵאת "אֱמֶת". לְכָךְ אָמַר: <b>שֶׁקֶר שָׂנֵאתִי</b>, וְעַל יְדֵי זֶה <b>תּוֹרָתְךָ אָהָבְתִּי</b>. זֶה שֶׁכָּתוּב: מִדְּבַר שֶׁקֶר תִּרְחָק (שמות כ"ג, ז), פֵּרוּשׁ: תִּרְחָק כָּל מַה דְּאֶפְשָׁר מֵעִנְיְנֵי שֶׁקֶר מִלְּדַבֵּר בָּהֶם וְלַחְשֹׁב כְּלַל בָּהֶם, רַק לְדַבֵּר וְלַחֲשֹׁב תָּמִיד בְּתוֹרַת ה' שֶׁהִיא תּוֹרַת אֱמֶת וַיֶּאֱהַב אוֹתָהּ, שֶׁהִיא תַּכְלִית הַטּוֹבָה. וְיִשְׂמַח בָּהּ, כְּמוֹ שֶׁכָּתוּב (שם): שָׂשׂ אָנֹכִי עַל אִמְרָתֶךָ כְּמוֹצֵא שָׁלָל רָב; מָה אָהַבְתִּי תוֹרָתֶךָ וְכוּ'; תַּבַּעְנָה שְׂפָתַי תְּהִלָּה כִּי תְלַמְּדֵנִי חֻקֶּיךָ; וּכְתִיב: וְשָׂמַחְתָּ בְכָל הַטּוֹב (דברים כ"ו, י"א), וְאֵין "טוֹב" אֶלָּא תּוֹרָה. וּכְתִיב: וַיִּחַדְּ יִתְרוֹ עַל כָּל הַטּוֹבָה (שמות י"ח, ט) – זוֹ תּוֹרָה, וַיֹּאמֶר בָּרוּךְ ה' וְכוּ' (שם י), מִכָּאן שֶׁמְּבָרְכִים עַל הַתּוֹרָה וּכְתִיב: תַּחַת אֲשֶׁר לֹא עָבַדְתָּ אֶת ה' אֱלֹקֶיךָ בְּשִׂמְחָה (דברים כ"ח, מ"ז); וּכְתִיב: עִבְדוּ אֶת ה' בְּשִׂמְחָה (תהלים ק, ב), וְאִיתָא בְּסִפְרִי, זוֹ דִּבְרֵי תּוֹרָה. וּכְתִיב: וְהָיְתָה עִמּוֹ וְקָרָא בוֹ כָּל יְמֵי חַיָּיו (דברים י"ז, י"ט), "וְהָיְתָה עִמּוֹ", לְשׁוֹן חִבּוּר וְקִדּוּשִׁין, כְּמוֹ וְהָיְתָה לְאִישׁ אַחֵר, שֶׁצָּרִיךְ לִשְׂמֹחַ עִמָּהּ וְלִהְיוֹת עִמָּהּ וּלְהִתְחַבֵּר עִמָּהּ וּבָזֶה יִשְׁבֹּר כֹּחַ יֵצֶר הָרָע. וּלְפִיכָךְ נִקְרָא תַּלְמוּד "גִּרְסָא" מִלְּשׁוֹן שְׁבִירָה, כְּמוֹ שֶׁכָּתוּב: גָּרְסָה נַפְשִׁי לְתַאֲבָה (תהלים קי"ט, כ). וְכֵן אָמְרוּ רַזַ"ל: בָּרָא הַקָּדוֹשׁ בָּרוּךְ הוּא יֵצֶר הָרָע – בָּרָא לוֹ תּוֹרָה תַּבְלִין (ב"ב, ט"ז). וְגַם יָדוּעַ שֶׁהָרְפוּאָה צְרִיכָה לִהְיוֹת בְּדָבָר הַמִּתְנַגֵּד לְהַחוֹלִי כְּדֵי שֶׁיַּעֲמֹד עַל יָדָהּ עַל קַו הַמְמֻצָּע; וְיֵצֶר הָרָע נִקְרָא רַע, וְהַתּוֹרָה נִקְרֵאת טוֹב, כְּמוֹ שֶׁכָּתוּב: כִּי לֶקַח טוֹב וְכוּ' (משלי ד, ב), וְאֵין טוֹב אֶלָּא תּוֹרָה (מנחות נ"ג). וּלְכָךְ נֶחֱלָשׁ יֵצֶר הָרָע עַל יְדֵי כֹּחַ הַתּוֹרָה. 
וְאָמְרוּ חֲזַ"ל: אִם פָּגַע בְּךָ מְנֻוָּל זֶה מָשְׁכֵהוּ לְבֵית הַמִּדְרָשׁ (סוכה נ"ב, קדושין ל), דִּכְתִיב: אִם רָעֵב שׂנַאֲךָ הַאֲכִילֵהוּ לָחֶם (משלי כ"ה, כ"א), וְאֵין לֶחֶם אֶלָּא לַחְמָהּ שֶׁל תּוֹרָה. וְלִכְאוֹרָה תָּמוּהַּ: מַאי לְשׁוֹן <b>מָשְׁכֵהוּ</b> – הָא הַיֵצֶר הָרַע נִמְשָׁךְ מֵאֵלָיו אַחֲרֵי הָאָדָם. וְגַם מַה צָּרִיךְ הָאָדָם לְיֵצֶר הָרַע בְּבֵית הַמִּדְרָשׁ, הָכִי הֲוָה לֵיהּ לְמֵימָר: לֵךְ לְבֵית הַמִּדְרָשׁ. וְגַם מָה שֶׁכָּתוּב: "הַאֲכִילֵהוּ לַחְמָהּ שֶׁל תּוֹרָה" תָּמוּהַּ, מַה לוֹ לַיֵּצֶר הָרָע לַתּוֹרָה. גַּם מַה הוּא: כִּי גֶחָלִים אַתָּה חֹתֶה עַל רֹאשׁוֹ (שם). וְשָׁמַעְתִּי מֵאָחִי הַגָּאוֹן זַ"ל: פֵּרוּשׁ "אִם פָּגַע בְּךָ מְנֻוָּל זֶה" [הוּא] הַיֵצֶר הָרַע, וְאֵין אַתָּה יָכוֹל לוֹ מֵחֲמַת שֶׁמִּתְגַּבֵּר עָלֶיךָ <small><small> (הריא"ח מוסיף: וְאֵין אַתָּה יָכוֹל לְנַצֵּחַ אוֹתוֹ בְּשׁוּם אֹפֶן.)</small></small> – "מָשְׁכֵהוּ לְבֵית הַמִּדְרָשׁ" – פֵּרוּשׁ, שֶׁתֹּאמַר לוֹ: בְּבֵית הַמִּדְרָשׁ אֲמַלֵּא רְצוֹנְךָ בַּמֶּה שֶׁאֶלְמַד שֶׁלֹּא לִשְׁמָהּ, וּבָזֶה תָּנוּחַ דַּעְתּוֹ וְיִתְרַצֶּה, ואח"כ מִתּוֹךְ שֶׁלֹּא לִשְׁמָהּ בָּא לִשְׁמָהּ וְתִפָּטֵר מִמֶּנּוּ לְגַמְרֵי. וְזֶהוּ פֵּרוּשׁוֹ הַפָּסוּק: אִם רָעֵב שֹׁוֹנַאֲךָ – שֶׁהוּא רוֹצֶה לְהַחֲטִיאֲךָ, הַאֲכִילֵהוּ לַחְמָהּ שֶׁל תּוֹרָה. פִּי' עֲשֵׂה רְצוֹנוֹ בַּלִּמּוּד שֶׁלֹּא לִשְׁמָהּ וּבְכָךְ אַתָּה חֹתֶה גֶּחָלִים עַל רֹאשׁוֹ, כְּשֶׁתָּבוֹא אַחַ"כ לְמַדְרֵגָה שֶׁתִּלְמַד לִשְׁמָהּ. וּבָזֶה מְתֹרָץ קֻשְׁיַת הַתּוֹסָפוֹת בְּהָא דְּאִיתָא (פסחים נ): לְעוֹלָם יַעֲסֹק אָדָם בַּתּוֹרָה וְכוּ' אַף עַל פִּי שֶׁלֹּא לִשְׁמָהּ וְכוּ' מֵהָא דְּאִיתָא (ברכות י"ז): כָּל הָעוֹסֵק בַּתּוֹרָה שֶׁלֹּא לִשְׁמָהּ נוֹחַ לִי שֶׁלֹּא נִבְרָא, הַיְנוּ שֶׁאֵינוֹ לוֹמֵד בְּזֶה הָאֹפֶן שֶׁיָּבֹא מִתּוֹךְ זֶה לִשְׁמָהּ. וְהָכִי פֵּרוּשָׁא: לְעוֹלָם יִלְמַד שֶׁלֹּא לִשְׁמָהּ וּבְאֹפֶן שֶׁמִּתּוֹךְ שֶׁלֹּא לִשְׁמָהּ יָבֹא לִשְׁמָהּ <small><small> (הריא"ח הוֹסִיף פה: דְּהַיְנוּ שֶׁתְּהֵא כַּוָּנָתוֹ כֵּן [בִּתְחִלָּה] שֶׁיָּבוֹא מִזֶּה לִידֵי לִשְׁמָהּ.)</small></small>. עוֹד אָמְרוּ חֲזַ"ל (פתיחתא דאיכה רבתי): אוֹתִי עָזְבוּ וְתוֹרָתִי שָׁמְרוּ, הַלְוַאי אוֹתִי עָזְבוּ וְתוֹרָתִי שָׁמְרוּ, כִּי הַמָּאֹר שֶׁבָּהּ מַחֲזִירָן לְמוּטָב, פֵּרוּשׁ: הַלְוַאי אוֹתִי עָזְבוּ, שֶׁהָיוּ לוֹמְדִים שֶׁלֹּא לִשְׁמָהּ, כִּי הַמָּאוֹר שֶׁבָּהּ מַחֲזִירָן לְמוּטָב לָבוֹא מִתּוֹךְ כָּךְ לִלְמֹד לִשְׁמָהּ. 
עוֹד אָמְרוּ חֲזַ"ל (קדוש, ל:): אִם תֵּטִיב שְׂאֵת (בראשית ד ז), אִם תַּעֲסֹק בַּתּוֹרָה שֶׁנִּקְרֵאת טוֹב – שְׂאֵת, הַיֵצֶר הָרַע מְסֻלָּק מִמְּךָ, וְאִם לָאו אַתֶּם נִמְסָרִין בְּיָדוֹ, שֶׁנֶּאֱמַר: לַפֶּתַח חַטָּאת רֹבֵץ (שם), פִּי': כְּשֶׁאַתָּה עוֹמֵד לַפֶּתַח – לָצֵאת וְלִפְרֹשׁ מִן הַתּוֹרָה אֲזַי יֵצֶר הָרַע רוֹבֵץ עָלֶיךָ כַּאֲרִי הָרוֹבֵץ עַל טַרְפּוֹ; וְיֵצֶר הָרַע נִמְשָׁל לַאֲרִי, כְּמוֹ שֶׁכָּתוּב יֶאֱרֹב בַּמִּסְתָּר כְּאַרְיֵה בְסֻכֹּה (וזחלים י, ט). וְכָל מַשָּׂאוֹ וּמַתָּנוֹ אֵינוֹ אֶלָּא בָּךְ, שֶׁנֶּאֱמַר: וְאֵלֶיךָ תְּשׁוּקָתוֹ (בראשית י', ז), וְאִם אַתָּה רוֹצֶה אַתָּה מוֹשֵׁל בּוֹ. מִלַּת "אַתָּה" רוֹמֶזֶת עַל הַתּוֹרָה הַנִּכְלֶלֶת בְּכ"ב אוֹתִיּוֹת ו"<b>מַנְצְפַּ"ךְ</b>" כְּפוּלוֹת (רָצָה לוֹמַר א-ת מֵ"אַתָּה" רוֹמֵז עַל הכ"ב אוֹתִיּוֹת מ"א" עַד "ת" וְהֵ"ה" מְרַמֵּז עַל ה' אוֹתִיּוֹת <b>מנצפ"ך</b>). וּכְתִיב: מְזִמָּה תִּשְׁמֹר עָלֶיךָ (משלי ב, י"א). מִכָּל זֶה נוּכַל לֵידַע כַּמָּה וְכַמָּה מִצְווֹת אָדָם מְקַיֵּם בְּעָסְקוֹ בַּתּוֹרָה וְכָל זֶה נִכְלָל בְּמִשְׁנַת רַבִּי חֲנַנְיָא בֶּן עֲקַשְׁיָא: רָצָה הַקָּדוֹשׁ בָּרוּךְ הוּא לְזַכּוֹת אֶת יִשְׂרָאֵל לְפִיכָךְ הִרְבָּה לָהֶם תּוֹרָה וּמִצְווֹת (מכות כ"ג), כִּי עַל יְדֵי זֶה מְקַיְּמִין הַרְבֵּה מִצְווֹת לְאֵין קֵץ. 
גַּם הַתּוֹרָה מְכַפֶּרֶת עָוֹן, שֶׁנֶּאֱמַר: זֹאת הַתּוֹרָה לָעֹלָה וְלַמִּנְחָה וְלַחַטָּאת וְלָאָשָׁם וְגוֹ' (ויקרא ז לז), וְאָמְרוּ חֲזַ"ל: כָּל הָעוֹסֵק בַּתּוֹרָה אֵין צָרִיךְ לֹא לָעוֹלָה וְלֹא לַמִּנְחָה וְלֹא לְאָשָׁם (מנחות ק"י). כִּי הִיא הָעֹלָה עַל כָּל הַקָּרְבָּנוֹת. וְאָמְרוּ חֲזַ"ל (שם): זֹאת הַתּוֹרָה לָעֹלָה וְכוּ' הִיא הָעֹלָה - כָּל הָעוֹסֵק בְּתוֹרַת עוֹלָה כְּאִלּוּ הִקְרִיב עוֹלָה וְכָל הָעוֹסֵק בְּתוֹרַת חַטָּאת מַעֲלֶה עָלָיו הַכָּתוּב כְּאִלּוּ הִקְרִיב חַטָּאת. וְאִיתָא בַּגְּמָרָא: (קדושין ל): וְשַׂמְתֶּם אֶת דְּבָרַי אֵלֶּה – אַל תִּקְרֵי <b>וְשַׂמְתֶּם</b> אֶלָּא וְסַם תָּם – שֶׁהַתּוֹרָה הִיא סַם חַיִּים, שֶׁמְּרַפֵּא כָּל גּוּפוֹ שֶׁל אָדָם. מָשָׁל לְאָדָם שֶׁהִכָּה אֶת בְּנוֹ מַכָּה גְּדוֹלָה וְהִנִּיחַ רְטִיָּה עַל מַכָּתוֹ וְאָמַר לוֹ: בְּנִי, כָּל זְמַן שֶׁהָרְטִיָּה זוֹ עַל מַכָּתְךָ, אֱכֹל מַה שֶּׁתִּרְצֶה וּשְׁתֵה מָה שֶׁתִּרְצֶה, וּרְחֹץ בֵּין בְּחַמִּין בֵּין בְּצוֹנֵן וְאֵין אַתָּה נִזּוֹק. וְאִם אַתָּה מַעֲבִירָהּ הֲרֵי הִיא מַעֲלָה נוֹמֵי. וְכָךְ אָמַר הַקָּדוֹשׁ בָּרוּךְ הוּא: בָּרָאתִי יֵצֶר הָרַע בָּרָאתִי לוֹ תּוֹרָה תְּבָלִין וְכוּ'. 
עוֹד אָמְרוּ חֲזַ"ל: מַאי דִּכְתִיב – כִּנְחָלִים נִטָּיוּ וְכוּ' כַּאֲהָלִים נָטַע (במדבר כ"ד, ו) – לָמָּה נִסְמְכוּ אֹהָלִים לִנְחָלִים, לוֹמַר לְךָ: מַה נְּחָלִים מַעֲלִין אֶת הָאָדָם מִטֻּמְאָה לְטָהֳרָה אַף דִּבְרֵי תּוֹרָה מַעֲלִין אֶת הָאָדָם מִכַּף חוֹבָה לְכַף זְכוּת (ברכות ט"ז). עַד אָמְרוּ חֲזַ"ל: אִם נִתְחַיֵּב אָדָם מִתָה בִּידֵי שָׁמַיִם מַה יַּעֲשֶׂה – אִם הָיָה רָגִיל לִשְׁנוֹת פֶּרֶק אֶחָד יִשְׁנֶה שְׁנֵי פְּרָקִים, לִלְמוֹד דַּף אֶחָד יִלְמַד שְׁנֵי דַּפִּים (ויק"ר רפכ"ה). 
עוֹד אָמְרוּ חֲזַ""ל (ויק"ר פ"ז ג) אֵין הַגָּלֻיּוֹת מִתְכַּנְּסִין אֶלָּא בִּזְכוּת הַתּוֹרָה, שֶׁנֶּאֱמַר: כִּי יִתְנוּ בַגּוֹיִם עַתָּה אֲקַבְּצֵם (הושע ח', י). כִּי יָדוּעַ שֶׁשְּׁתֵּי הַגָּלֻיּוֹת הָרִאשׁוֹנוֹת הָיוּ בַּעֲוֹן עֲבוֹדָה זָרָה וְגִלּוּי עֲרָיוֹת וּשְׁפִיכוּת דָּמִים וְנִגְאֲלוּ בִּזְכוּת אַבְרָהָם יִצְחָק וְיַעֲקֹב, וְהַגָּלוּת הַזֶּה הָאַחֲרוֹן הוּא בַּעֲוֹן לָשׁוֹן הָרָע וְשִׂנְאַת חִנָּם, שֶׁהוּא הֵפֶךְ הַתּוֹרָה, וְתִהְיֶה הַגְּאֻלָּה בִּזְכוּת מֹשֶׁה וּבִזְכוּת הַתּוֹרָה שֶׁנִּתְּנָה עַל יָדוֹ. וְלָכֵן זֶה הַקֵּץ נִסְתָּר מִכָּל. כְּמוֹ שֶׁכָּתוּב בְּמֹשֶׁה: "וְלֹא יָדַע אִישׁ אֶת קְבֻרָתוֹ" (דברים ל"ד ו). וְאִיתָא בַּזֹּהַר הַקָּדוֹשׁ עַל פָּסוּק: נִרְפִּים אַתֶּם נִרְפִּים (שמות ה י"ז), דְּזֶה קָאֵי עַל גָּלוּת הָאַחֲרוֹן. וְזֶה לְשׁוֹנוֹ: נִרְפִּים אַתֶּם מֵאוֹרַיְתָא, עַל כֵּן תִּכְבַּד הָעֲבוֹדָה עַל הָאֲנָשִׁים בְּמִסִּים וְאַרְנוֹנִיּוֹת. וְאִיתָא בַּמִּדְרָשׁ (איכה רבתי פתיחה ב, עיין שם): אֵימָתַי הַמַּלְכוּת גּוֹזֶרֶת גְּזֵרָה עַל יִשְׂרָאֵל וּמַצְלַחַת, בִּזְמַן שֶׁמַּשְׁלִיכִים דִּבְרֵי תּוֹרָה לָאָרֶץ, שֶׁנֶּאֱמַר: וְצָבָא תִּנָּתֵן עַל הַתָּמִיד בְּפָשַׁע וְתַשְׁלֵךְ אֱמֶת אַרְצָה (דניאל ח, י"ב) – זוֹ הַתּוֹרָה, דִּכְתִיב: אֱמֶת קְנֵה וְאַל תִּמְכֹּר (משלי כ"ג, כ"ג). וּכְתִיב: זָנַח יִשְׂרָאֵל טוֹב וְכוּ' (הושע ח, ג), וְאֵין טוֹב אֶלָּא תּוֹרָה. וּכְתִיב: וַיִּסְעוּ וְכוּ' וַיַּחֲנוּ בִּרְפִידִים (שמות י"ז, א), וְסִיֵּם: וַיָּבֹא עֲמָלֵק (שם י"ז, ח), וְדָרְשׁוּ רַזַ"ל: עַל יְדֵי שֶׁרִפּוּ יְדֵיהֶם מִן הַתּוֹרָה (מכילתא).
עוֹד אָמְרוּ חֲזַ"ל (מגילה י"א): בַּעֲצַלְתַּיִם יִמַּךְ הַמְּקָרֶה (קהלת י, י"ח), בִּשְׁבִיל עַצְלוּת שֶׁהָיָה לְיִשְׂרָאֵל שֶׁלֹּא עָסְקוּ בַּתּוֹרָה נַעֲשָׂה שׂוֹנְאוֹ שֶׁל הַקָּדוֹשׁ בָּרוּךְ הוּא מָךְ. וְאֵין מָךְ אֶלָּא עָנִי, וּכְמוֹ שֶׁכָּתוּב: וְאִם מָךְ הוּא מֵעֶרְכֶּךָ (ויקרא כ"ז, ח), וְאֵין מְקָרֶה אֶלָּא הַקָּדוֹשׁ בָּרוּךְ הוּא. שֶׁנֶּאֱמַר: הַמְקָרֶה בַמַּיִם עֲלִיּוֹתָיו (תהלים ק"ד, ג). וּכְתִיב: כָּל עֲמַל הָאָדָם לְפִיהוּ (קהלת י, ז). בִּשְׁבִיל הָאָדָם שֶׁמְּבַטֵּל אֶת עַצְמוֹ מִדִּבְרֵי תּוֹרָה וּמֵשִׂיחַ שִׂיחָה בְּטֵלָה גּוֹרֵם לְעַצְמוֹ כָּל הֶעָמָל. וְזֶה שֶׁאָמַר הַכָּתוּב: שֹׁמֵר פִּיו וּלְשׁוֹנוֹ שֹׁמֵר מִצָּרוֹת נַפְשׁוֹ (משלי כ"א, כ"ג), וּכְמוֹ שֶׁכָּתוּב: נְצֹר לְשׁוֹנְךָ מֵרָע (תהלים ל"ד, י"ד).
וְעוֹד אָמְרוּ חֲזַ"ל (ע"ז ג): וְתַעֲשֶׂה אָדָם כִּדְגֵי הַיָּם (חבקוק א, י"ד), מָה דָּגִים שֶׁבַּיָּם כֵּיוָן שֶׁפּוֹרְשִׁין מִן הַמַּיִם מִיָּד מֵתִים אַף בְּנֵי אָדָם כֵּיוָן שֶׁפּוֹרְשִׁין מִן הַתּוֹרָה מִיָּד מֵתִים. וְזֶה שֶׁאָמַר: הִשָּׁמֶר לְךָ פֶּן תִּשְׁכַּח (דברים ח, י"א), הַאִם אֶפְשָׁר לְהַעֲלוֹת עַל הַלֵּב שֶׁיִּשְׁכַּח הָאָדָם שֶׁהוּא חַי וְיִנְעֹץ סַכִּין בְּלִבּוֹ אוֹ בְּבִטְנוֹ אוֹ שֶׁיַּפִּיל אֶת עַצְמוֹ לָאֵשׁ וְכַדּוֹמֶה. וְזֶהוּ: "הִשָּׁמֶר לְךָ", דַּיְקָא, שֶׁיִּשְׁמֹר חִיּוּתוֹ. אַךְ לִכְאוֹרָה קָשֶׁה מַה שֶׁכָּתוּב: הִשָּׁמֶר פֶּן תִּשְׁכַּח, אֵיךְ שַׁיָּךְ אַזְהָרָה בְּשִׁכְחָה שֶׁהוּא דָּבָר שֶׁאֵינוֹ מָסוּר בְּיָדוֹ שֶׁל אָדָם. וְנִרְאֶה דְהָכָא פֵּרוּשׁוֹ: הִשָּׁמֶר לְךָ מֵהַדְּבָרִים הַגּוֹרְמִים שִׁכְחָה, וְהוּא רֹב אֲכִילָה וּשְׁתִיָּה וְרִבּוּי כֶּסֶף וְזָהָב, נַחֲלָאוֹת וְקִנְיָנִים. וּכְמוֹ שֶׁכָּתוּב: פֶּן תֹּאכַל וְשָׂבָעְתָּ וּבָתִּים טֹבִים תִּבְנֶה וְיָשָׁבְתָּ וְכוּ' וְרָם לְבָבְךָ וְשָׁכַחְתָּ (שם ח, י"ב, י"ד). וְגַם רִבּוּי גְּדוּלָה, שֶׁנֶּאֱמַר בְּמֶלֶךְ: לְבִלְתִּי רוּם לְבָבוֹ מֵאֶחָיו (שם י"ז, כ) וְאַף רִבּוּי דְּאָגָה, כְּמוֹ שֶׁכָּתוּב: וְאֶת מִי דָּאַגְתְּ וַתִּירְאִי וְכוּ' וְאוֹתִי לֹא זָכַרְתְּ (ישעי, נ"ו, י,א). אוֹ פַּחַד מִשּׂוֹנְאִים, כְּמוֹ שֶׁכָּתוּב: וַתִּשְׁכַּח ה' עֹשֶׂךָ וְכוּ' וַתְּפַחֵד תָּמִיד וְכוּ' מִפְּנֵי חֲמַת הַמֵּצִיק (ישעי, נ"א, י"ג). הֲיִתָּכֵן שֶׁבִּשְׁבִיל פְּרוּטָה אַחַת שֶׁאָדָם דּוֹאֵג שֶׁלֹּא יֹאבַד מִמֶּנּוּ יַשְׁלִיךְ כִּיסוֹ עִם אֲבָנִים טוֹבוֹת וּמַרְגָּלִיּוֹת, כְּמוֹ שֶׁכָּתוּב בְּר"ח, שַׁעַר הַקְּדֻשָּׁה, עיי"ש. וְאֵיךְ בִּשְׁאָט נֶפֶשׁ יְאַבֵּד הוֹנָהּ שֶׁל תּוֹרָה וְיִדְבַּק לַקְּלִפָּה רַחֲמָנָא לִצְּלַן, כִּדְאִיתָא בְּסִפְרִי: הִשָּׁמְרוּ לָכֶם פֶּן יִפְתֶּה לְבַבְכֶם וְסַרְתֶּם וַעֲבַדְתֶּם (דברים י,א, ט"ז), כֵּיוָן שֶׁהָאָדָם פּוֹרֵשׁ מִן הַתּוֹרָה מִיָּד הוּא נִדְבָּק בַּעֲבוֹדָה זָרָה. וְכֵן הוּא אוֹמֵר: פֶּן תִּשְׁכְּחוּ וְכוּ' וַעֲשִׂיתֶם וְכוּ' (שם ד, כ"ג), וּכְתִיב; וְסַרְתֶּם מִן הַדֶּרֶךְ (שם כ"ט). וְזֶה יָדוּעַ שֶׁאֲפִלּוּ הַפָּחוּת שֶׁבְּיִשְׂרָאֵל אִם יַאַנְסוּהוּ לַעֲבֹד עֲבוֹדָה זָרָה בְּוַדַּאי יִמְסֹר אֶת עַצְמוֹ לַבָּמָה מִיתוֹת מְשֻׁנּוֹת וְלֹא יַעֲבֹד עֲבוֹדָה זָרָה, וְאֵיךְ בִּשְׁאָט נֶפֶשׁ בִּשְׁבִיל הַבְלֵי הָעוֹלָם הַזֶּה הַמְדֻמִּים יַעֲבֹר וַיָּבֵא אֶת עַצְמוֹ לְכָל מִינֵי מִיתוֹת וְיִסּוּרִין מְשֻׁנִּים עַל יְדֵי פְּרִישָׁתוֹ מִן הַתּוֹרָה רָצָה לוֹמַר וְכַדְּאִיתָא בַּמִּדְרָשׁ (דב"ר פ"ד: ד) כִּי אִם שָׁמֹר תִּשְׁמְרוּן, אָמַר בַּר קַפָּרָא: הַתּוֹרָה וְהַנֶּפֶשׁ נִמְשְׁלוּ בְּנֵר וְכוּ' ע"ש. אָמַר הַקָּדוֹשׁ בָּרוּךְ הוּא: נֵרִי בְּיָדְךָ וְנֵרְךָ בְּיָדִי – נֵרִי בְיָדְךָ זוֹ תּוֹרָה, כְּמוֹ שֶׁכָּתוּב: כִּי נֵר מִצְוָה וְתוֹרָה אוֹר (משלי ו, כ"ג); וְנֵרְךָ בְּיָדִי זוֹ הַנְּשָׁמָה, כְּמוֹ שֶׁכָּתוּב: נֵר ה' נִשְׁמַת אָדָם (שם כ, כ"ז), אִם אַתָּה מְשַׁמֵּר אֶת נֵרִי אֲנִי אֶשְׁמֹר אֶת נֵרְךָ. וְזֶה שֶׁאָמַר: הִשָּׁמֶר לְךָ וּשְׁמֹר אֶת נַפְשְׁךָ מְאֹד (דברים ד, ט), פִּי': תִּשְׁמֹר מַה שֶּׁמֻּטָּל עָלֶיךָ לִשְׁמֹר, וְעוֹד תִּשְׁמֹר נַפְשְׁךָ שֶׁתִּנָּצֵל מִכָּל הָעֹנָשִׁים הַמַּגִּיעִים אֶל הַנֶּפֶשׁ עַל בִּטּוּל תּוֹרָה. כְּמוֹ שֶׁכָּתוּב: כִּי דְּבַר ה' בָּזָה וְכוּ' הִכָּרֵת תִּכָּרֵת וְכוּ' (במדבר ט"ו, ל"א), הִכָּרֵת בָּעוֹלָם הַזֶּה תִּכָּרֵת בָּעוֹלָם הַבָּא. וְאִיתָא בַּגְּמָרָא (סנהדרין צ"ט), דְּזֶה קָאֵי עַל מִי שֶׁאֶפְשָׁר לוֹ לַעֲסֹק בַּתּוֹרָה וְאֵינוֹ עוֹסֵק. עוֹד אָמְרוּ חֲזַ"ל: כָּל הַמַרְפֶּה עַצְמוֹ מִדִּבְרֵי תּוֹרָה נוֹפֵל בַּגֵּיהִנֹּם (ב"ב ע"ט). וְעוֹד שָׁם בַּגְּמָרָא: כָּל הַפּוֹרֵשׁ מִדִּבְרֵי תּוֹרָה אֵשׁ אוֹכַלְתּוֹ, שֶׁנֶּאֱמַר: וְנָתַתִּי וכו' מֵהָאֵשׁ יָצָאוּ וְהָאֵשׁ תֹּאכְלֵם (יחזקאל ט"ו ז). לָכֵן יְצָרֵף עַצְמוֹ וְשִׂכְלוֹ מֵאוֹר הַתּוֹרָה וְטוֹב לוֹ.
עוֹד אִיתָא (פתיחתא דאיכ"ר ב): וִיתֵּר הַקָּדוֹשׁ בָּרוּךְ הוּא עַל עָוֹן גִּלּוּי עֲרָיוֹת וּשְׁפִיכוּת דָּמִים וַעֲבוֹדָה זָרָה וְלֹא וִיתֵּר עַל עֲוֹן בִּטּוּל תּוֹרָה, שֶׁנֶּאֱמַר: עַל מָה אָבְדָה הָאָרֶץ וְכוּ' עַל עָזְבָם אֶת תּוֹרָתִי (ירמי, ט, י"א – י"ב). וּכְתִיב: כֶּאֱכֹל קַשׁ לְשׁוֹן אֵשׁ (ישעי, ה' כ"ד). וְאִיתָא בַּמִּדְרָשׁ: קַשׁ זֶה עֵשָׂו, וְאֵשׁ זֶה – יַעֲקֹב. הַקַּשׁ יֹאכַל אֶת הָאֵשׁ וְאֵימָתַי – כִּי מָאֲסוּ תּוֹרַת ה' שָׁרְשָׁם כַּמָּק יִהְיֶה, שֶׁלֹּא תּוֹעִיל לָהֶם זְכוּת אֲבוֹתָם. עוֹד שָׁם בַּמִּדְרָשׁ: הַקֹּל קֹל יַעֲקֹב וְכוּ' (בראשית ב"ז, כ"ב), כָּל זְמַן שֶׁקּוֹלוֹ שֶׁל יַעֲקֹב מְצַפְצֵף בְּבָתֵּי כְּנֵסִיּוֹת וּבְבָתֵּי מִדְרָשׁוֹת אֵין יְדֵי עֵשָׂו שׁוֹלְטוֹת בּוֹ. וְלִכְאוֹרָה קָשֶׁה, כִּי הַמִּדְרָשׁ הוּא הֵפֶךְ הַקְּרָא, שֶׁמַּשְׁמָעוּת הַקְּרָא הוּא בְּהֵפֶךְ – כְּשֶׁקּוֹלוֹ קוֹל יַעֲקֹב מְצַפְצֵף וְכוּ' אָז יָדַיִם יְדֵי עֵשָׂו שׁוֹלְטוֹת בּוֹ, וְהַדְּרָשׁ הוּא בְּהִפּוּךְ. וְנִרְאֶה דְּהָכָא פִּי', דְּלִכְאוֹרָה קָשֶׁה, כִּי בְּפָסוּק כְתִיב: הַקּוֹל קוֹל יַעֲקֹב וְכוּ' וְלֹא הִכִּירוּ, וְסוֹף הַפָּסוּק: וַיְבָרֲכֵהוּ, וְלֹא כְּתִיב שׁוּם בְּרָכָה, אֶלָּא מַתְחִיל בְּפָסוּק שֶׁאַחֲרָיו: וַיֹּאמֶר אַתָּה זֶה בְּנִי עֵשָׂו וְכוּ' וְאח"כ כְּתִיב: רְאֵה רֵיחַ בְּנִי כְרֵיחַ שָׂדֶה וְכוּ' וְיִתֵּן לְךָ וְכוּ' וְאִם כֵּן מַה בֵּרְכוֹ בָּרִאשׁוֹנָה. – לָכֵן מְפָרֵשׁ הַמִּדְרָשׁ דְהָכָא פֵּרוּשׁוֹ, דְּבִּרְכוֹ בִּשְׁנֵיהֶם, וְהוּא קוֹלוֹ שֶׁל יַעֲקֹב. וְהַיְנוּ לִמּוּד הַתּוֹרָה, אֲזַי יהיה לוֹ גם כן הַיָּדַיִם יְדֵי עֵשָׂו, שיהיה לוֹ כֹּחַ כְּיַד עֵשָׂו, שֶׁלֹּא יוּכַל שׁוּם אוֹיֵב לִשְׁלֹט עָלָיו. וְאִם חַס וְשָׁלוֹם לֹא יִהְיֶה קוֹל יַעֲקֹב, אֲזַי לֹא יִהְיֶה לוֹ יְדֵי עֵשָׂו, שֶׁיַּרְפּוּ יָדָיו וְיוּכְלוּ הָאוֹיְבִים לִשְׁלֹט עָלָיו. וְהַשְׁתָּא נִיחָא הַמִּדְרָשׁ הַנַּ"ל: כָּל זְמַן שֶׁיִהְיֶה קוֹל יַעֲקֹב מְצַפְצֵף בַּתּוֹרָה, אָז יִהְיוּ הַיָּדַיִם שֶׁל עֵשָׂו לְיַעֲקֹב, וְלֹא יוּכַל הָאוֹיֵב לִשְׁלֹט עָלָיו, וְאִם אֵין קוֹל יַעֲקֹב מְצַפְצֵף בַּתּוֹרָה, אָז חָס וְשָׁלוֹם נִשְׁאַר כֹּח הַיָּדַיִם שֶׁל עֵשָׂו לִשְׁלֹט עַל יַעֲקֹב. 
עוֹד אִיתָא בַּגְּמָרָא: כָּל הָעוֹסֵק בַּתּוֹרָה יִסּוּרִין בְּדֵלִין מִמֶּנוּ (ברכות ה), שֶׁנֶּאֱמַר: וּבְנֵי רֶשֶׁף יַגְבִּיהוּ עוּף (איוב ה' ז), וְאֵין עוּף אֶלָּא תּוֹרָה. וְכָל מִי שֶׁאֶפְשָׁר לוֹ לַעֲסֹק בַּתּוֹרָה וְאֵינוֹ עוֹסֵק הַקָּדוֹשׁ בָּרוּךְ הוּא מֵבִיא עָלָיו יִסּוּרִין מְכֹעָרִין וְעוֹכְרִין אוֹתוֹ. שֶׁנֶּאֱמַר: הֶחֱשֵׁיתִי מִטּוֹב וּכְאֵבִי נֶעְכָּר (תהלים ל"ט, ג). וְאֵין טוֹב אֶלָּא תּוֹרָה וְכוּ'. וְאִיתָא בְּתָנָא דְּבֵי אֵלִיָּהוּ (רפ"ו) אִם רָאִיתָ יִסּוּרִין מְמַשְׁמְשִׁין וּבָאִין עָלֶיךָ רוּץ לְדִבְרֵי תּוֹרָה וּמִיָּד יִסּוּרִין בּוֹרְחִין מִמְּךָ, שֶׁנֶּאֱמַר: לֵךְ עַמִּי בֹּא בַחֲדָרֶיךָ וְכוּ' (ישעיה כ"ו, כ). עוֹד בַּגְּמָרָא: אִם רוֹאֶה אָדָם שֶׁיִּסּוּרִין בָּאִין עָלָיו יְפַשְׁפֵּשׁ בְּמַעֲשָׂיו, פִּשְׁפֵּשׁ וְלֹא מָצָא יִתְלֶה בְּבִטּוּל תּוֹרָה (ברכות ה). וּבְאָבוֹת (פ"ג ד) אִיתָא: כָּל הַמְקַבֵּל עָלָיו עֹל תּוֹרָה מַעֲבִירִין מִמֶּנּוּ עֹל מַלְכוּת וְעֹל דֶּרֶךְ אֶרֶץ. הֱוֵי מְמַעֵט בְּעֵסֶק וַעֲסֹק בַּתּוֹרָה. וְאִם בָּטַלְתָּ מִן הַתּוֹרָה, יֵשׁ לְךָ בְּטֵלִים הַרְבֵּה כְּנֶגְדָּךְ, פֵּרוּשׁ, הַכַּת שֶׁל הַסִּטְרָא אָחֳרָא רַחֲמָנָא לִיצְלַן, הֵם מְבַטְּלִין אוֹתוֹ. וְאִם עָמַלְתָּ בַּתּוֹרָה יֵשׁ לוֹ שָׂכָר הַרְבֵּה לִתֶּן לָּךְ. כִּדְאִיתָא בַּיְּרוּשַׁלְמִי (פ"א דפאה ה"א) כָּתוּב אֶחָד אוֹמֵר: כָּל חֲפָצֶיךָ לֹא יִשְׁווּ בָהּ (משלי ג, ט"ו), וְכָתוּב אֶחָד אוֹמֵר: כָּל חֲפָצִים לֹא יִשְׁווּ בָּהּ (שם ח, י"א) אֶלָּא חֲפָצֶיךָ, אֵלּוּ אֲבָנִים טוֹבוֹת וּמַרְגָּלִיּוֹת שֶׁלְּךָ אֵינָן שָׁווֹת אֲפִלּוּ לְדָבָר אֶחָד מִן הַמִּצְווֹת. וּקְרָא דְּכָל חֲפָצִים וְכוּ', אֵלּוּ חֶפְצֵי שָׁמַיִם, דְּהַיְנוּ כָּל הַמִּצְוֹת אֵינָן שָׁווֹת אֲפִלּוּ לְדָבָר אֶחָד מִלִּמּוּד הַתּוֹרָה. גַּם אֵינוֹ נִקְרָא אָדָם אֶלָּא עַל יְדֵי לִמּוּד הַתּוֹרָה, כְּמוֹ שֶׁכָּתוּב: זֹאת הַתּוֹרָה אָדָם וְכוּ' (במדבר י"ט, י"ד). וְאִם לָאו, נִקְרָא בְּהֵמָה, כְּמוֹ שֶׁכָּתוּב: וְזָרַעְתִּי אֶת בְּנֵי יִשְׂרָאֵל וְכוּ' זֶרַע אָדָם וְזֶרַע בְּהֵמָה (ירמיה ל"א, כ"ו).
עוֹד יָדוּעַ שֶׁכָּל מִי שֶׁאֵינוֹ עוֹסֵק בַּתּוֹרָה נִקְרָא בַּעַל מוּם, כְּסִיל, פֶּתִי, לֵץ, רָשָׁע, מְתֹעָב וְעִוֵּר. 
<b>בַּעַל מוּם</b> – כְּמוֹ שֶׁכָּתוּב: תּוֹרַת ה' תְּמִימָה מְשִׁיבַת נָפֶשׁ (תהלים י"ט, ח), שֶׁהַתּוֹרָה עוֹשָׂה אוֹתוֹ תָּמִים מִכָּל מוּם וּלְכָל בְּשָׂרוֹ מַרְפֵּא. <b>כְּסִיל</b> – כְּמוֹ שֶׁכָּתוּב: וּכְסִילִים מָתַי תַּשְׂכִּילוּ (שם צ"ד, ח). <b>פֶּתִי</b> – כְּמוֹ שֶׁכָּתוּב: עַד מָתַי פְּתָאִים תְּאֵהֲבוּ פֶתִי (משלי א, כ"ב). <b>לֵץ</b> – עַל דֶּרֶךְ שֶׁאָמְרוּ: שְׁנַיִם שֶׁיּוֹשְׁבִין וְאֵין בֵּינֵיהֶן דִּבְרֵי תוֹרָה הֲרֵי זֶה מוֹשַׁב לֵצִים (אבות ם, ג), <b>רָשָׁע</b> - כְּמוֹ שֶׁכָּתוּב: מֵרְשָׁעִים עֹזְבֵי תּוֹרָתֶךָ (שם קי"ט, נ"ג). <b>מְתֹעָב</b> - כְּמוֹ שֶׁכָּתוּב לְעֵיל בְּשֵׁם הַסִּפְרִי עַל הַפָּסוּק: הִשָּׁמְרוּ לָכֶם פֶּן יִפְתֶּה לְבַבְכֶם וְסַרְתֶּם וַעֲבַדְתֶּם וְכוּ' (דברים י"א, ט"ז), כִּי מִיָּד כְּשֶׁהָאָדָם סָר מִן הַתּוֹרָה הוּא נִדְבָּק בְּסִטְרָא אַחְרָא וּבַעֲבוֹדָה זָרָה וְנִמְסָר בְּיַד הַיֵּצֶר הָרַע. וּמִמֵּילָא מוּכָן לְכָל הָעֲבֵרוֹת שֶׁבָּעוֹלָם וּמְרֻחָק מְה' יִתְבָּרַךְ, כִּדְאִיתָא בַּזֹּהַר הַקָּדוֹשׁ (פ' אמור). וְעַל יְדֵי זֶה כֻּלָּן מוֹשְׁלִין עָלָיו, כְּמוֹ שֶׁכָּתוּב: וּמִפָּנֶיךָ אֶסָּתֵר וְהָיָה כָל מֹצְאִי יַהַרְגֵנִי (בראשית ה' י"ד). <b>עִוֵּר</b> – כְּמוֹ שֶׁכָּתוּב: מִצְוַת ה' בָּרָה מְאִירַת עֵינָיִם (תהלים יט, ט). וּבְהִפּוּךְ, לְהֵפֶךְ חַם וְשָׁלוֹם. וְנִקְרָא זֵד יָהִיר, כְּמוֹ שֶׁכָּתוּב: זֵד יָהִיר לֵץ שְׁמוֹ (משלי כ"א, כ"ד). וְנִקְרָא נָזוּף, כִּדְאִיתָא בַּמִּשְׁנָה (אבות פ"ו) וּבְזֹּהַר הַקָּדוֹשׁ. וְנִקְרָא שָׂנאוּי וּמְשֻׁקָּץ, כִּדְאִיתָא בַּגְּמָרָא (פס, מ"ט:). 
אֲבָל הַלּוֹמֵד בַּתּוֹרָה נִקְרָא חַי, שָׁלֵם, חָכָם, צַדִּיק, נֵר יִשְׂרָאֵל, מוֹשֵׁל וּמֶלֶךְ, עָנָיו, רֵעַ, אָהוּב, יָשָׁר וְנֶאֱמָן. 
<b>חַי</b> – כְּמוֹ שֶׁכָּתוּב: כִּי הִיא חַיֶּיךָ (משלי ה' י"ג): הַחָכְמָה תְּחַיֶּה בְעָלֶיהָ (קהלת ה' י"ח): וּבְנָיָהוּ בֶן יְהוֹיָדָע בֶּן אִישׁ חַי (שמואל ב, כ"ג, כ). <b>שָׁלֵם</b> – כְּמוֹ שֶׁכָּתוּב: תּוֹרַת ה' תְּמִימָה (תהלים י"ט, ח). <b>חָכָם</b> – דִּכְתִיב: מַחְכִּימַת פֶּתִי (שם): אֲנִי חָכְמָה שָׁכַנְתִּי עָרְמָה (משלי ח י"ב). <b>נֵר</b> – כְּמוֹ שֶׁכָּתוּב: נֵר ה' נִשְׁמַת אָדָם (משלי כ, כ"ז): מְאִירַת עֵינָיִם (תהלים י"ט, ט). <b>מֶלֶךְ וּמוֹשֵׁל</b> – כְּמוֹ שֶׁכָּתוּב בַּזֹּהַר הַקָּדוֹשׁ (פ, בלק) שֶׁמְּעַטְּרִין אוֹתוֹ בְּכָל מִינֵי עֲטָרוֹת וְאֵימָתוֹ מֻטֶּלֶת עַל הַבְּרִיּוֹת. וְנֶאֱמַר: בִּי מְלָכִים יִמְלֹכוּ (משלי ח ט"ו), מַאן מַלְכֵי רַבָּנָן (גטין ס"ב): עֲטֶרֶת תִּפְאֶרֶת תְּמַגְּנֶךָּ (שם ה ט). <b>עָנָיו</b>, <b>רֵעַ</b>, <b>אָהוּב</b> וְכוּ' כְּמוֹ שֶׁכָּתוּב שָׁם בְּאָבוֹת: רַבִּי מֵאִיר אוֹמֵר: כָּל הָעוֹסֵק בַּתּוֹרָה לִשְׁמָהּ וְכוּ' וְנִקְרָא רֵעַ, אָהוּב וּמַלְבַּשְׁתּוֹ עֲנָוָה וְיִרְאָה, וּמַכְשַׁרְתּוֹ לִהְיוֹת צַדִּיק חָסִיד, יָשָׁר וְנֶאֱמָן וְכוּ'. רָצָה לוֹמַר, שֶׁעַל יְדֵי עֲבֵרָה נַעֲשָׂה טְרֵפָה, כְּמוֹ שֶׁכָּתוּב בְּזֹּהַר הַקָּדוֹשׁ, וְעַל יְדֵי הַתּוֹרָה נַעֲשָׂה כָּשֵׁר; וּמְקָרַבְתּוֹ לִידֵי זְכוּת וְנֶהֱנִין מִמֶּנּוּ עֵצָה וְתוּשִׁיָּה וְכוּ' וְנוֹתֶנֶת לוֹ מַלְכוּת וּמֶמְשָׁלָה וְחִקּוּר דִּין וּמְגַלִּין לוֹ רָזֵי תוֹרָה וְנַעֲשֶׂה כְּמַעְיָן הַמִּתְגַּבֵּר וּכְנָהָר שֶׁאֵינוֹ פּוֹסֵק וְכוּ' וּמְגַדַּלְתּוֹ וּמְרוֹמַמְתּוֹ עַל כָּל הַמַּעֲשִׂים. 
גַּם הַתּוֹרָה מַעֲלָה חֵן עַל לוֹמְדֶיהָ כְּמוֹ שֶׁכָּתוּב: וַיִּמְצָא יוֹסֵף חֵן וְכוּ' וַיַּפְקִדֵהוּ וְכוּ' וְכָל יֶשׁ לוֹ נָתַן בְּיָדוֹ (בראשית ל"ט, ד), וְעַל יְדֵי זֶה הֵם שׁוֹלְטִים בְּכָל הָעוֹלָמוֹת וְגַם מִתְקַיֵּם בְּיָדוֹ; וְתִגְזַר אֹמֶר וְיָקָם לָךְ (איוב כ"ב, כ"ח) – וְכָל זֶה עַל יְדֵי נְשִׂיאַת חֵן בְּעֵינֵי הַמָּקוֹם, כְּמוֹ שֶׁכָּתוּב: גַּם אֶת הַדָּבָר הַזֶּה וְכוּ' כִּי מָצָאתָ חֵן בְּעֵינַי (שמות ל"ג, י"ז). וְעַל יְדֵי חֵן נִצּוֹל נֹחַ מִן הַמַּבּוּל כְּמוֹ שֶׁכָּתוּב : וְנֹחַ מָצָא חֵן בְּעֵינֵי ה' (בראשית ו ח) וְנִתְקַיֵּם עוֹלָם מָלֵא. וּבְאֶסְתֵּר כִּרְאוֹת הַמֶּלֶךְ וְכוּ' נָשְׂאָה חֵן בְּעֵינָיו (אסתר ה' ב) וְנִצּוֹלוּ כָּל יִשְׂרָאֵל. גַּם דּוֹר הַמִּדְבָּר – וַה' נָתַן אֶת חֵן הָעָם וְכוּ' וַיְנַצְּלוּ אֶת מִצְרָיִם (שמות י"ב, ל"ו), שֶׁנִּבְרְרוּ עַל יְדֵי זֶה כָּל נִצּוֹצוֹת הַקְּדֻשָּׁה מִן הַקְּלִפּוֹת. וְעַל יְדֵי זֶה זוֹכֶה לְכָל הָעֹשֶׁר בָּעוֹלָם הַזֶּה, וּכְתִיב אֵין שַׂר בֵּית הַסֹּהַר רֹאֶה וְכוּ' (בראשית ל"ט, כ"ג), פֵּרוּשׁ: אֵין שַׂר שֶׁל גֵּיהִנֹּם יָכוֹל לִרְאוֹת שׁוּם עִנְיַן חֵטְא עָלָיו: בַּאֲשֶׁר ה' אִתּוֹ (שם), זוֹ הַתּוֹרָה שֶׁמַּעֲלַת חֵן. גַּם מַעֲשָׂיו מַצְלִיחִין, שֶׁנֶּאֱמַר: וַאֲשֶׁר הוּא עוֹשֶׂה ה' מַצְלִיחַ בְּיָדוֹ (שם). 
גַּם הַתּוֹרָה מַצִּלַּתּוּ מִכָּל פְּגָעִים רָעִים בָּעוֹלָם הַזֶּה וּבָעוֹלָם הַבָּא, כְּמוֹ שֶׁכָּתוּב: בְּהִתְהַלֶּכְךָ תַּנְחֶה אוֹתְךָ וְכוּ' (משלי ו, כ"ב). וּכְתִיב: מְזִמָּה תִּשְׁמֹר עָלֶיךָ וְכוּ' לְהַצִּילְךָ מִדֶּרֶךְ רַע (שם ב, י"א –י"ב). וְעַל יְדֵי הַתּוֹרָה הוּא מְדֻבָּק בִּשְׁמוֹ יִתְבָּרַךְ. 
[גַּם הַפּוֹרֵשׁ מִן הַתּוֹרָה נִקְרָא עָנִי כִּי אֵין עָנִי אֶלָּא בְּדַעַת, וְחָסֵר הוּא מִכָּל מִינֵי עִדּוּנִין, כְּמוֹ שֶׁכָּתוּב בַּזֹּהַר הַקָּדוֹשׁ ]. וְעַל יְדֵי הַתּוֹרָה נִקְרָא עָשִׁיר, כְּמוֹ שֶׁכָּתוּב: עֹשֶׁר וְכָבוֹד אֹתִי (שם ח, י"ח). וּכְתִיב: בִּשְׂמֹאלָהּ עֹשֶׁר וְכָבוֹד (שם ג, ט"ז). וּכְתִיב: טוֹבָה חָכְמָה מִפְּנִינִים (שם ח י"א): לְהַנְחִיל אֹהֲבַי יֵשׁ (שם, כ"א): טוֹב פִּרְיִי מֵחָרוּץ (שם י"ט): לֹא יַעַרְכֶנָּה זָהָב וּזְכוּכִית (איוב כ"זז, י"ז), הַנֶּחֱמָדִים מִזָּהָב וּמִפַּז רָב (תהלים י,ט, י"א); כִּי טוֹבִים דֹּדֶיךָ מִיָּיִן לְרֵיחַ שְׁמָנֶיךָ טוֹבִים (שיה"ש א, ב –ג), וּבְלֹא מְחִיר יַיִן וְחָלָב (ישעי, נ"ה, א); טָבְחָה טִבְחָהּ מָסְכָה יֵינָהּ אַף עָרְכָה שֻׁלְחָנָהּ (משלי ט, ב). וְלִכְאוֹרָה אֵינוֹ מוּבָן מַהוּ הַשֶּׁבַח שֶׁהַתּוֹרָה הִיא מְעֻלָּה מִכֶּסֶף וְזָהָב וַאֲבָנִים טוֹבוֹת וּמַרְגָּלִיּוֹת וּמִכָּל מִינֵי עִדּוּנִין וַהֲלֹא כָּל אֵלּוּ הֵם גַּשְׁמִיִּים וְאֵין לָהֶם עֵרֶךְ וְדִמְיוֹן כְּלָל לַתּוֹרָה הַקְּדוֹשָׁה שֶׁהִיא בְּתַכְלִית הָרוּחָנִיּוּת שֶׁאֲפִלּוּ כָּל הָעוֹלָמוֹת הָעֶלְיוֹנִים אֵין לָהֶם עֵרֶךְ וְדִמְיוֹן אֵלֶיהָ, שֶׁהִיא כֻּלָּהּ שְׁמוֹתָיו שֶׁל הַקָּדוֹשׁ בָּרוּךְ הוּא וְכָל שֶׁכֵּן תַּעֲנוּגוֹת בְּנֵי הָאָדָם בָּעוֹלָם הַזֶּה הַגַּשְׁמִיִּים. וְכֵן יֵשׁ לִתְמֹהַּ עַל מַה שֶּׁמְּבֹאָר בַּמִּדְרָשִׁים, שֶׁהַצַּדִּיקִים מַכְתִּירִים אוֹתָם בִּכְתָרִים שֶׁל אֲבָנִים טוֹבוֹת וּמַרְגָּלִיּוֹת וְחֻפּוֹת שֶׁל זָהָב וַאֲבָנִים טוֹבוֹת וְשֻׁלְחָנוֹת לִפְנֵיהֶם: וּמַכְנִיסִים אוֹתָם לִמְקוֹם נַחֲלֵי מַיִם וּמֻקָּף מִכָּל מִינֵי וְרָדִין וַהֲדַס וְנִמְשָׁכִים לִפְנֵיהֶם נַהֲרֵי יַיִן וּדְבַשׁ וְשֶׁמֶן וְחָלָב וַאֲפַרְסְמוֹן דַכְיָא (עיין שם במדרש). וְכָל זֶה תָּמוּהַּ הָא כָּל אֵלּוּ הֵם יִעוּדִים גַּשְׁמִיִּים וְאֵינָם שַׁיָּכִים לְתַעֲנוּגֵי הַנְּשָׁמָה הַטְּהוֹרָה. וְנִרְאֶה דְּהָכִי פֵרוּשׁוֹ, דְּזֶה יָדוּעַ שֶׁכָּל מַה שֶּׁיֵּשׁ בָּעוֹלָם הַזֶּה יֵשׁ דֻּגְמָתוֹ לְמַעְלָה רַק שֶׁשָּׁם הֵמָּה בְּתַכְלִית הַשְּׁלֵמוּת וְהָרוּחָנִיּוּת, וְכָל כֶּסֶף וְזָהָב וַאֲבָנִים טוֹבוֹת שֶׁיֵּשׁ בָּעוֹלָם הַזֶּה יֵשׁ דֻּגְמָתוֹ לְמַעְלָה וְיֵשׁ לְכָל אֶחָד וְאֶחָד תַּכְלִית מְיֻחֶדֶת, וּלְפִי גֹּדֶל הַתּוֹעֶלֶת וְהַחֲשִׁיבוּת שֶׁהֵם לְמַטָּה הֵם גַּם כֵּן לְמַעְלָה רַק שֶׁשָּׁם הֵם בְּתַכְלִית הָרוּחָנִיּוּת. וּלְכָךְ נִמְשְׁלָה הַתּוֹרָה לִדְבָרִים אֵלּוּ, רָצָה לוֹמַר רוּחָנִיּוּת הַדְּבָרִים וְשָׁרְשָׁן לְמַעְלָה, שֶׁהֵם מִתְיַחֲסִים לִדְבָרִים הַיְקָרִים שֶׁבְּעוֹלָם הַזֶּה. וּלְכָל אֶחָד וְאֶחָד נוֹתְנִין לְפִי מַדְרֵגָתוֹ וּמַעֲשָׂיו הַנְּאוֹתִים, וְעַל אֵלּוּ הַתַּעֲנוּגִים אֲפִלּוּ הָרוּחָנִיִּים אָמַר שֶׁכֻּלָּן בְּטֵלִין הֵמָּה לְגַבֵּי תַּעֲנוּגֵי לִמּוּד הַתּוֹרָה. וּבִפְרָט כְּשֶׁזּוֹכֶה לְחַדֵּשׁ חִדּוּשִׁים בַּתּוֹרָה עוֹלֶה הוּא עַל כֻּלָּנָה, כַּמְבֹאָר בַּזֹּהַר הַקָּדוֹשׁ. וְגַם עַל יְדֵי חִדּוּשִׁים מִתְחַדְּשִׁים וּמִתְגַּדְּלִים עִדּוּנָיו תָּמִיד לְאֵין תַּכְלִית.
גַּם יָדוּעַ שֶׁבְּכָל הָעוֹלָמוֹת כָּל מַדְרֵגָה הַגְּבוֹהָה מֵחֲבֶרְתָּהּ הִיא בְּעֵרֶךְ בַּנְּשָׁמָה לַגּוּף לְגַבֵּי מַדְרֵגָה שֶׁלְּמַטָּה מִמֶּנָּה. וְזֶה שֶׁאָמְרוּ בַּגְּמָרָא (ברכות ס"ד): תַּלְמִידֵי חֲכָמִים אֵין לָהֶם מְנוּחָה לֹא בָּעוֹלָם הַזֶּה וְלֹא בעוה"ב, שֶׁנֶּאֱמַר: יֵלְכוּ מֵחַיִל אֶל חָיִל (תהלים פ"ד, ח). וְלִכְאוֹרָה הוּא תָּמוּהַּ, מַאי מְעַלְּיוּתָא שֶׁהֵם בְּלִי מְנוּחָה. וְנִרְאֶה דְּהָכִי פֵּרוּשׁוֹ, כִּי יָדוּעַ, שֶׁתַּכְלִית כָּל דָּבָר נִקְרָא מְנוּחָה וְלָכֵן נִקְרֵאת שַׁבָּת "מְנוּחָה", שֶׁהִיא תַּכְלִית יְמֵי הַמַּעֲשֶׂה, כְּמוֹ שֶׁכָּתוּב בָּאַלְשִׁיךְ הַקָּדוֹשׁ. וְזֶה שֶׁאָמַר, אֵין לָהֶם מְנוּחָה, רָצָה לוֹמַר תַּכְלִית, כִּי הַתַּעֲנוּג וְהָעִדּוּן שֶׁלָּהֶם בְּגַן־עֵדֶן אֵין לוֹ תַּכְלִית וָקֵץ, כִּי הֵמָּה מוּכָנִים לַעֲלוֹת לְמַדְרֵגָה יוֹתֵר גְּבוֹהָה וְגָּבוֹהַּ מֵעַל גָּבוֹהַּ וּגְבוֹהִים עֲלֵיהֶם, עַד אֲשֶׁר יֵרָאֶה אֶל אֱלֹקִים בְּצִיּוֹן, רָצָה לוֹמַר לֵהָנוֹת מִזִּיו הַשְּׁכִינָה וְכָל הָעִדּוּנִים וְהַתַּעֲנוּגִים שֶׁלְּמַטָּה הִיא לְמַדְרֵגָה שֶׁלְּמַעְלָה מִמֶּנָּה, בְּעֵרֶךְ גּוּף לְגָשְׁמָה. וְכֵן בָּעוֹלָם הַזֶּה הוֹלֵךְ אָדָם מִמַּדְרֵגָה לְמַדְרֵגָה יוֹתֵר גְּבוֹהָה עַל יְדֵי הַתּוֹרָה, כְּמוֹ שֶׁכָּתוּב. ר' מֵאִיר אוֹמֵר כָּל הָעוֹסֵק בַּתּוֹרָה לִשְׁמָהּ זוֹכֶה לִדְבָרִים הַרְבֵּה וְכוּ'. 
גַּם הַתּוֹרָה הִיא כְּלִי אֻמָּנֻתוֹ שֶׁל הַקָּדוֹשׁ בָּרוּךְ הוּא, כְּמוֹ שֶׁכָּתוּב, וְאֶהְיֶה אֶצְלוֹ אָמוֹן (משלי ח, ל) – אַל תִּקְרֵי אָמוֹן אֶלָּא אָמָּן, וְעַל יָדֶיהָ בָּרָא הַקָּדוֹשׁ בָּרוּךְ הוּא כָּל הָעוֹלָמוֹת בְּכָל שִׁעוּרֵיהֶם וּמִדּוֹתֵיהֶם, כְּמוֹ שֶׁכָּתוּב: בְּחֻקוֹ חוּג עַל פְּנֵי תְּהוֹם (שם כ"ז). וְנִמְצָא שֶׁעַל יְדֵי הַתּוֹרָה מְקַיֵּם כָּל הָעוֹלָמוֹת וְנַעֲשָׂה שֻׁתָּף לְהַקָּדוֹשׁ בָּרוּךְ הוּא בְּמַעֲשֵׂה בְּרֵאשִׁית. וְאָמְרוּ חֲזַ"ל (סנהדרין צ"ט): כָּל הָעוֹסֵק בַּתּוֹרָה כְּאִלּוּ בָּנָה פַּלְטֵרִין שֶׁל מַעְלָה וְשֶׁל מַטָּה וְעוֹשֶֹה שָׁלוֹם בְּפָמַלְיָא שֶׁל מַעְלָה וְשֶׁל מַטָּה. וְזֶה שֶׁדָּרְשׁוּ חָזָ"ל עַל פָּסוּק וְכָל בָּנַיִךְ לִמּוּדֵי ה' (ישעי' נ"ד י"ג), אַל תִּקְרִי בָּנַיִךְ אֶלָּא בּוֹנַיִךְ (ברכות ס"ד). 
אִיתָא בְּתָנָא דְּבֵי אֵלִיָּהוּ: אֵין מְנוּחָה לְהַקָּדוֹשׁ בָּרוּךְ הוּא אֶלָּא בַּתּוֹרָה, גַּם כָּל שִׂמְחָתוֹ שֶׁל הַקָּדוֹשׁ בָּרוּךְ הוּא אֵינָהּ אֶלָּא בַּתּוֹרָה. וּכְתִיב: עַל כָּל פְּשָׁעִים תְּכַסֶּה אַהֲבָה (משלי א, י"ב), הַיְנוּ: הָאַהֲבָה שֶׁל תּוֹרָה תְּכַסֶּה עַל כָּל פְּשָׁעִים שֶׁל אָדָם. וִידַמֶּה בְּנַפְשׁוֹ, אִלּוּ מֶלֶךְ גָּדוֹל וְנוֹרָא רָאָה אָדָם אֶחָד מֻטָּל בְּאַשְׁפָּה מֻכֶּה וּמְסֻבָּךְ בְּכָל מִינֵי יִסּוּרִין וָחֳלָאִים רָעִים וְחָסֵר בְּכָל מִינֵי חֶסְרוֹנוֹת, וְנָשָׂא הָאִישׁ הַלָּז חֵן בְּעֵינֵי הַמֶּלֶךְ, וְצִוָּה לִרְחֹץ אֹתוֹ מִכָּל טִנֹּפֶת שֶׁעָלָיו וְרִפֵּא אוֹתוֹ מִכָּל תַּחֲלוּאָיו, עַד שֶׁנַּעֲשָׂה בָּרִיא וְשָׁלֵם בְּכָל אֵבָרָיו וְהִלְבִּישׁ אוֹתוֹ מַלְבּוּשֵׁי יָקָּר וְעִטֵּר אוֹתוֹ בְּכָל מִינֵי עֲטָרוֹת שֶׁל אֲבָנִים טוֹבוֹת וּמַרְגָּלִיּוֹת וּמָסַר לוֹ כָּל גְּנָזָיו, וְצִוָּה שֶׁתִּהְיֶה כָּל הַנְהָגַת הַמַּלְכוּת עַל יָדוֹ וְנָתַן לוֹ אֶת בִּתּוֹ לְאִשָּׁה וְגִדְּלוֹ עַל כָּל הַשָּׂרִים וְעַבְדֵי הַמֶּלֶךְ, עַד שֶׁצִּוָּה לְכָל גְּדוֹלֵי מַלְכוּתוֹ לְשַׁמֵּשׁ לְפָנָיו בְּבִגְדֵי יְקָר לְכָל אֲשֶׁר יַחְפֹּץ. וְהִנֵּה, בְּעוֹד שֶׁהוּא מְלֻבָּשׁ בְּבִגְדֵי מַלְכוּת וּמְעֻטָּר בְּכֶתֶר וְכָל גְּדוֹלֵי מַלְכוּת הוֹלְכִין לְפָנָיו וּמְאִירִין לוֹ בְּפַנָּסִין, בְּאוֹתָהּ שָׁעָה רָאָה תִּינוֹקוֹת מְטַפְּחִין בְּאַשְׁפָּה וְלוֹקְטִין אֲבָנִים וְשׁוֹחֲקִין וְנִתְקַנֵּא בָּהֶם וְעָשָׂה כְּמַעֲשֵׂיהֶם וְהִשְׁלִיךְ מֵעָלָיו כָּל בְּגָדָיו הַיְקָרִים [וְנֵזֶר הַמַּלְכוּת], וּמָאַס בַּתַּעֲנוּגִים שֶׁנִּתְגַּדֵּל וְעָזַב כָּל גְּדוֹלֵי הַמַּלְכוּת שֶׁהָלְכוּ לְפָנָיו וְנִתְגַּלְגֵּל בָּאַשְׁפָּה וְנִתְלַכְלֵךְ בָּאַשְׁפָּה וְנִתְעַטֵּף בָּהּ כְּמִנְהָגוֹ הָרִאשׁוֹן. הֲיֵשׁ קֵץ לְעֹנֶשׁ הָאָדָם הַלָּז אֲשֶׁר בִּזָּה כְּבוֹד הַמֶּלֶךְ וּמְשָׁרְתָיו עוֹשֵׂי רְצוֹנוֹ וְטִנֵּף בְּגָדָיו הַיְקָרִים. וְהַנִּמְשָׁל מוּבָן מֵאֵלָיו. עַל אַחַת כַּמָּה וְכַמָּה מְעֻתָּד וּמוּכָן עוֹנְשִׁין לְעוֹזְבֵי הַתּוֹרָה, וּפוֹרְשִׁין מִמֶּנָּה לְטַפֵּחַ בָּאַשְׁפָּה – הַבְלֵי הָעוֹלָם הַזֶּה. וְהִנֵּה בַּמִּדְרָשׁ אִיתָא, שֶׁהַקָּדוֹשׁ בָּרוּךְ הוּא מֵאִיר פְּנֵיהֶם שֶׁל צַדִּיקִים מִסּוֹף הָעוֹלָם וְעַד סוֹפוֹ. כְּמוֹ שֶׁכָּתוּב: וְאֹהֲבָיו כְּצֵאת הַשֶּׁמֶשׁ בִּגְבֻרָתוֹ (שופטים ה לא). 
עוֹד אָמְרוּ חֲזַ"ל: כְּשֶׁאָדָם עוֹסֵק בַּתּוֹרָה מַקִּיפִין אוֹתוֹ מַלְאָכִים הַנִּבְרָאִים מֵהֶבֶל פִּיו כִּמְלֹא עַיִן וְהוּא בְּתוֹכָם [כְּמֶלֶךְ בַּגְּדוּד]. מִמֵּילָא מוּבָן עֹנֶשׁ הָאָדָם הָעוֹזֵב הַתּוֹרָה וְעָלָיו נֶאֱמַר: וְעֹזְבֵי ה' יִכְלוּ (ישעי' א כ"ח). אוֹי לְאוֹתָהּ בּוּשָׁה אוֹי לְאוֹתָהּ כְּלִמָּה, מַה יַּעֲשֶׂה לְיוֹם פְּקֻדָּה הֲיֵשׁ קֵץ לְעָנְשׁוֹ. כְּפִי גֹּדֶל הַשָּׂכָר כֵּן גֹּדֶל הָעֹנֶשׁ לְהַפּוֹרֵשׁ מִמֶּנּוּ. גַּם יָשִׂים אֶל לִבּוֹ אִלּוּ הָיוּ מְזַכִּין לְאִישׁ, שְׁפַל אֲנָשִׁים לַעֲבֹד עֲבוֹדַת מֶלֶךְ גָּדוֹל וְנוֹרָא אוֹתָהּ הָעֲבוֹדָה עַצְמָהּ שֶׁכָּל גְּדוֹלֵי הַמַּלְכוּת עוֹשִׂין אוֹתָהּ בְּוַדַּאי הָיָה אוֹתוֹ הָאִישׁ שָׂמֵחַ שִׂמְחָה עֲצוּמָה עַד אֵין תַּכְלִית, אַף עַל פִּי שֶׁאֵין מְקַבֵּל שׁוּם שָׂכָר עַל עֲבוֹדָתוֹ. עַל אַחַת כַּמָּה וְכַמָּה הָאָדָם שֶׁהוּא זוֹכֶה לִלְמֹד הַתּוֹרָה הַקָּדוֹשׁ שֶׁכָּל מַלְאֲכֵי מַעְלָה מִשְׁתַּעְשְׁעִין בָּהּ תָּמִיד וְגַם כָּל הַצַּדִּיקִּים שֶׁבְּגַן עֵדֶן עוֹסְקִּין בָּהּ. 
אִיתָא בְּסֵפֶר רֵאשִׁית חָכְמָה: כְּשֶׁאָדָם עוֹסֵק בַּתּוֹרָה הַשְּׁכִינָה עוֹמֶדֶת כְּנֶגְדּוֹ וְאוֹמֶרֶת לוֹ: ה' עִמְּךָ גִּבּוֹר הֵחֵל (שופטים ו, י"ב), אַשְׁרֶיךָ אִם תִּזְכְּרֵנִי, אַשְׁרֶיךָ אִם יִהְיוּ זְמָמֶיךָ בִּי תָּמִיד. גַּם מִי שֶׁהוּא שָׁקוּעַ בְּעִמְקֵי הַתְּהוֹם מֵרֹב עֲוֹנוֹתָיו וְאַחַר כָּךְ הוּא לוֹמֵד תּוֹרָה הַקָּדוֹשׁ עַל יְדֵי זֶה הוּא עוֹלֶה מַעֲמַקֵּי הַתְּהוֹם, כִּדְאִיתָא בַּגְּמָרָא (ברכות כ"ב): אֵין דִּבְרֵי תּוֹרָה מְקַבְּלִים טֻמְאָה, וְהִיא מְכַפֶּרֶת עַל עֲוֹנוֹתָיו וּמְבִיאָה אֶת הָאָדָם לִידֵי מִדּוֹת טוֹבוֹת, כַּמְבֹאָר לְמַעְלָה. וְזֶה נִקְרָא "<b>יְצִיאַת מִצְרַיִם</b>" לְגַבֵּי הָאָדָם, בְּמָה שֶׁזּוֹכֶה עַל יְדֵי זֶה לָצֵאת מֵחֲשֵׁכָה לְאוֹרָה, וּבְכָל פַּעַם עוֹלֶה מַעֲמַקֵּי הַתְּהוֹם לִשְׁמֵי מְרוֹמָא, כְּמוֹ שֶׁכָּתוּב: כִּי גָבְהוּ שָׁמַיִם מֵאָרֶץ וְכוּ' (ישעי, נ"ה, ט), כַּמְבֹאָר לְעֵיל. אִם כֵּן כַּמָּה הָאָדָם מְחֻיָּב לְשַׁבֵּחַ לַאֲדוֹן הַכֹּל עַל זֶה. וּמִכָּל שֶׁכֵּן שֶׁלֹּא לַעֲזֹב אוֹתָהּ בְּחִנָּם. וְאִם פֵּרֵשׁ מִנַּהּ יִתְאַמֵּץ לָשׁוּב אֵלֶיהָ מִיָּד וְלֹא יֵבוֹשׁ, כִּדְאִיתָא בַּמִּדְרָשׁ: תּוֹרָה צִוָּה לָנוּ מֹשֶׁה מוֹרָשָׁה (דברים ל"ג, ד). מָשָׁל לְבֶן מֶלֶךְ שֶׁנִּשְׁבָּה לִמְדִינָה אַחֶרֶת כְּשֶׁהוּא קָטָן אֲפִלּוּ לְאַחַר מֵאָה שָׁנִים אֵינוֹ בּוֹשׁ לַחֲזוֹר לִירֻשָּׁתוֹ. כָּךְ לֹא יִהְיֶה אָדָם בּוֹשׁ לַחֲזֹר לְהַתּוֹרָה אֲפִלּוּ לְאַחַר כַּמָּה שָׁנִים שֶׁפֵּרַשׁ מִמֶּנָּה, וְהִיא תְּטַהֵר אוֹתוֹ מִכָּל טֻמְאָה, כִּדְאִיתָא בַּגְּמָרָא (ברכות ט"ז): לָמָּה נִסְמְכוּ אֹהָלִים לִנְחָלִים, מַה נְחָלִים מַעֲלִין אֶת הָאָדָם מִטֻּמְאָה לְטָהֳרָה אַף דִּבְרֵי תּוֹרָה כֵּן. וּכְתִיב: הֲלֹא כֹה דְבָרִי כָּאֵשׁ נְאֻם ה' (ירמי, כ"ג, כ"ט), מָה אֵשׁ שׂוֹרֶפֶת אֶת הַקּוֹצִים אַף דִּבְרֵי תּוֹרָה שׂוֹרְפִין כָּל מִדּוֹת רָעוֹת שֶׁבָּאָדָם שֶׁנִּמְשְׁלוּ לְקוֹצִים, כְּמוֹ שֶׁכָּתוּב: וּבְלִיַּעַל כְּקוֹץ מֻנָד וְכוּ' וּבָאֵשׁ שָׂרוֹף יִשָּׂרְפוּ (שמואל ב, כ"ג, ו-ז). 
גַּם הַתּוֹרָה נִקְרֵאת <b>אוֹר</b> וְהַבְלֵי הָעוֹלָם הַזֶּה נִקְרָאִים חֹשֶׁךְ, כְּמוֹ שֶׁכָּתוּב: וְהָיָה בְמַחְשָׁךְ מַעֲשֵׂיהֶם (ישעי, כ"ט, ט"ו). וְגַם נִקְרָא <b>בּוֹר</b> דִּכְתִיב וְהַבּוֹר רֵק אֵין בּוֹ מָיִם (בראשית ל"ז, כ"ד), כִּדְאִיתָא בַּזֹּהַר הַקָּדוֹשׁ פֵּרוּשׁוֹ. וְאִם הָאָדָם בְּבוֹר עָמֹק וְחָשׁוּךְ אֵין סָפֵק שֶׁהוּא מִשְׁתּוֹקֵק לָצֵאת אֶל הָאוֹר, וְכָל מַה שֶּׁיָּכוֹל לָצֵאת מִן הַחֹשֶׁךְ לְאוֹר אֲפִלּוּ שָׁעָה אַחַת הוּא לוֹ לְשִׂמְחָה גְּדוֹלָה מְאֹד וּכְשֶׁצָּרִיךְ לַחֲזֹר לְחֹשֶׁךְ הוּא לוֹ צַעַר גָּדוֹל מֵאָה כֵן הוּא מַמָּשׁ בָּאָדָם. אַף עַל פִּי שֶׁהוּא צָרִיךְ בְּהֶכְרֵחַ לַעֲסֹק בְּעִנְיְנֵי הָעוֹלָם הַזֶּה לְצֹרֶךְ פַּרְנָסָתוֹ, כְּמוֹ שֶׁכָּתוּב: בְּזֵעַת אַפֶּיךָ תֹּאכַל לֶחֶם (שם ג, י"ט), אַף עַל פִּי כֵן יִצְטַעֵר צַעַר גָּדוֹל עַל זֶה שֶׁצָּרִיךְ לִפְרֹשׁ מִן הַתּוֹרָה וּלְהַפִּיל אֶת עַצְמוֹ מֵאִגָּרָא רָמָא לְבִירָא עֲמִיקְתָּא. וּכְּמוֹ שֶׁכָּתוּב בַּמִּשְׁנָה (סוכה כ"ח): מָשָׁל לַעֲבֹד שֶמָּזַג כּוֹס לְרַבּוֹ וְכוּ'. וְלֹא יִפְרֹשׁ מִן הַתּוֹרָה רַק עַל הֶכְרֵחַ גָּדוֹל וִיקַיֵּם עַל עַצְמוֹ הַפָּסוּק, שֶׁיֵּשׁ יִתְרוֹן לַחָכְמָה מִן הַסִּכְלוּת כִּיתְרוֹן הָאוֹר מִן הַחֹשֶׁךְ (קהלת ב, י"ג). וְצָרִיךְ לִזָּהֵר כְּשֶׁעוֹסֵק בַּתּוֹרָה וּבַמִּצְוֹת שֶׁיִּפְנֶה וַיִּפְרֹשׂ עַצְמוֹ מִכָּל הַמַּחֲשָׁבוֹת הַמּוֹרְדוֹת אוֹתוֹ וְלֹא יֶעֱרַב בְּתוֹרָתוֹ וּבְמִצְוֹתָיו שׁוּם מַחֲשָׁבָה אַחֶרֶת בָּלַל מֵעִנְיְנֵי הָעוֹלָם הַזֶּה, לְפִי שֶׁמְּעָרֵב הָאוֹר עִם הַחֹשֶׁךְ. כְּשֶׁמַּכְנִיס חֹשֶׁךְ בִּמְקוֹם אוֹר מֻכְרָח הָאוֹר לִדָחוֹת מִפָּנָיו. 
וּבָזֶה מְתֹרָץ מַאי דְּאִיתָא בַּגְּמָרָא: וַתַּעֲשֶׂה אָדָם כִּדְגֵי הַיָּם (חבקוק א, י"ד) – מַה דָּגִים שֶׁבַּיָּם מַיִם מְכַסִּים אוֹתָם וְאֵין עַיִן הָרָע שׁוֹלֶטֶת בָּהֶם אַף מִי שֶׁעוֹסֵק בַּתּוֹרָה כֵּן, וּמַה דָּגִים שֶׁבַּיָּם כֵּיוָן שֶׁעוֹלִים לַיַּבָּשָׁה מִיָּד מֵתִים אַף בְּנֵי אָדָם כֵּיוָן שֶׁפּוֹרְשִׁין מִן הַתּוֹרָה מִיָּד מֵתִים. דָּבָר אַחֵר, מַה דָּגִים שֶׁבַּיָּם כֵּיוָן שֶׁקָּדְרָה עֲלֵיהֶם חַמָּה מִיָּד מֵתִים וְכוּ' (ע"ז ג). וְלִכְאוֹרָה קָשֶׁה, הָא מִיָּד שֶׁעוֹלִים מִן הַמַּיִם קֹדֶם שֶׁקָּדְרָה עֲלֵיהֶם חַמָּה מִיָּד מֵתִים. וְנִרְאֶה דְּהָכִי פֵרוּשׁוֹ, דְּצָרִיךְ לְהָבִין מַאי קָאָמַר, "כֵּיוָן שֶׁפּוֹרְשִׁים מִן הַתּוֹרָה מִיָּד מֵתִים", וַהֲלֹא לֹא נִתְּנָה תּוֹרָה לְמַלְאֲכֵי הַשָּׁרֵת וּצְרִיכִין לַעֲסֹק בְּפַרְנָסָה, כִּדְאִיתָא בְּאָבוֹת (פרק ב): כָּל תּוֹרָה שֶׁאֵין עִמָּהּ מְלָאכָה סוֹפָהּ בְּטֵלָה. וְכֵן אִיתָא בַגְּמָרָא (ברכות ל"ה) הַנְהֵג בָּהֶם מִנְהַג דֶּרֶךְ אֶרֶץ. וְעַל זֶה מְתֹרָץ בְּמַה דְּקָאָמַר הַדָּבָר אַחַר הַנַּ"ל, מַה דָּגִים שֶׁבַּיָּם כֵּיוָן שֶׁקָּדְרָה עֲלֵיהֶם חַמָּה וְכוּ' – פֵּרוּשׁ, שֶׁיֵּשׁ דָּגִים שֶׁיְּכוֹלִים לִחְיוֹת [בַּיַּבָּשָׁה] כַּמָּה וְכַמָּה שָׁעוֹת, רַק כְּשֶׁקָּדְרָה עֲלֵיהֶם הַחַמָּה מִיָּד מֵתִים. כָּךְ תַּ"ח אִם אֵין פּוֹרְשִׁין מִן הַתּוֹרָה רַק כְּדֵי הֶכְרֵחַ פַּרְנָסָתוֹ הַהֶכְרֵחִית וְדַעְתּוֹ עַל הַתּוֹרָה תָּמִיד אֵינוֹ מֵת, כֵּיוָן דְּלֹא סַגִּי בְּלָאו הָכִי <small><small> (כְּעֵין זֶה כָּתַב ג"כ הַגָּאוֹן ר' אַבְרָהָם דַּאנְצִיג זַ"ל בְּסוֹף הַקְדָּמָתוֹ לְסִפְרוֹ חָכְמַת אָדָם וְכַיָּדוּעַ הָיָה בֶּן דוֹרוֹ, בָּן עִירוֹ וּמְחֻתָּנוֹ שֶׁל הַגְּרָ"א אָחִי הַמְחַבֵּר זַ"ל. (נו"ן).)</small></small>. כְּמוֹ שֶׁכָּתוּב בְּאָבוֹת (פרק ג): אִם אֵין קֶמַח אֵין תּוֹרָה. אֲבָל אִם נִשְׁתַּקַּע בְּהַבְלֵי הָעוֹלָם הַזֶּה וְשׂוֹרֵף בְּלִבּוֹ חֶמְדַּת הָעוֹלָם הַזֶּה שֶׁנִּמְשְׁלָה לַשֶּׁמֶשׁ, כְּמוֹ שֶׁכָּתוּב: וּמִמֶּגֶד תְּבוּאֹת שָׁמֶשׁ (דברים ל"ג, י"ד). וּכְתִיב: שֶׁשְּׁזָפַתְנִי הַשָּׁמֶשׁ (שיה"ש א ו), אֲזַי מִיָּד הוּא מֵת וְנִדּוֹן בַּגֵּיהִנֹּם. כִּדְאִיתָא בַּגְּמָרָא (חגיגה י"ב): כָּל הַפּוֹסֵק מִדִּבְרֵי תּוֹרָה וְעוֹסֵק בְּשִׂיחָה בְּטֵלָה מַאֲכִילִין אוֹתוֹ גַּחֲלֵי רְתָמִים. שֶׁנֶּאֱמַר: הַקֹּטְפִים מַלּוּחַ עֲלֵי שִׂיחַ וְשֹׁרֶשׁ רְתָמִים לַחְמָם (איוב ל, ד). וְאִיתָא בַּזֹּהַר הַקָּדוֹשׁ: מָאן דְּפָסִיק מֵאוֹרַיְתָא עַל מִלֵּי דְּעָלְמָא יִתְפַּסְקוּן חַיָּהִי מֵהַאי עָלְמָא. וּכְתִיב: מַה מָּצְאוּ אֲבוֹתֵיכֶם בִּי עָוֶל כִּי רָחֲקוּ מֵעָלָי וַיֵּלְכוּ אַחֲרֵי הַהֶבֶל וַיֶּהְבָּלוּ (ירמי' ב ה). וְאִיתָא בַּמִּדְרָשׁ זֶה הַמַּנִּיחַ סֵפֶר תּוֹרָה וְיוֹצֵא, וְעָלָיו הַכָּתוּב אוֹמֵר וְעֹזְבֵי ה' יִכְלוּ (ישעיה א כ"ח, ברכות ח.) עוֹד אָמְרוּ חֲזַ"ל (יומא י"ט): כָּל הַשָּׂח שִׂיחַת חֻלִּין עוֹבֵר בַּעֲשֵׂה וּבְלָאו. <b>בַּעֲשֵׂה</b>, שֶׁנֶּאֱמַר: וְדִבַּרְתָּ בָּם (דברים ר. ז), וְלֹא בִּדְבָרִים אֲחֵרִים. <b>וּבְלָאו</b>, דִּכְתִיב: כָּל הַדְּבָרִים יְגֵעִים לֹא יוּכַל אִישׁ לְדַבֵּר (קהלת א, ח). 
עוֹד אִיתָא: לָמָּה נִמְשְׁלָה תּוֹרָה לִשְׁלֹשָׁה מַשְׁקִין הַלָּלוּ – חָלָב, מַיִם, יַיִן, מָה מַשְׁקִין הַלָּלוּ אֵין מִתְקַיְּמִים אֶלָּא בַּפָּחוּת שֶׁבַּכֵּלִים אַף דִּבְרֵי תּוֹרָה אֵין מִתְקַיְּמִים אֶלָּא בְּמִי שֶׁדַּעְתּוֹ שְׁפֵלָה עָלָיו, וּמַה מַשְׁקִין הַלָּלוּ נִפְסָלִין בְּהֶיסַּח הַדַּעַת אַף דִּבְרֵי תּוֹרָה נִפְסָלִים בְּהֶיסַּח הַדַּעַת (תענית ז). עוֹד אִיתָא (אבות פ"ג): כָּל הַמְּהַלֵּךְ בַּדֶּרֶךְ וְשׁוֹנֶה וּמַפְסִיק מִמִּשְׁנָתוֹ וְכוּ' כְּאִלּוּ מִתְחַיֵּב בְּנַפְשׁוֹ. עוֹד אִיתָא (שם): ר' מֵאִיר אוֹמֵר כָּל הַשּׁוֹכֵחַ דָּבָר אֶחָד מִמִּשְׁנָתוֹ וְכוּ' מַעֲלֶה עָלָיו הַכָּתוּב כְּאִלּוּ מִתְחַיֵּב בְּנַפְשׁוֹ, שֶׁנֶּאֱמַר: רַק הִשָּׁמֶר לְךָ וּשְׁמֹר נַפְשְׁךָ מְאֹד וְכוּ' (דברים י', ט). עוֹד אִיתָא (ב"ב ע"ט): כָּל הַמְרַפֶּה עַצְמוֹ מִדִּבְרֵי תּוֹרָה נוֹפֵל בְּגֵיהִנֹּם, שֶׁנֶּאֱמַר : וְלֹא יָדַע כִּי רְפָאִים שָׁם וְכוּ' (משלי ט, י"ח) – פִּי' "נוֹפֵל" הוּא לְשׁוֹן מְנוּחָה, כְּמוֹ שֶׁכָּתוּב : עַל פְּנֵי כָל אֶחָיו <b>נָפָל</b> (בראשית כ"ה, י"ח). וּלְכָךְ <b>נוֹפֵל</b> בַּגֵּיהִנָּם עַל אֲשֶׁר רָצָה לִתֵּן מְנוּחָה לְגוּפוֹ לְהִתְבַּטֵּל מִן הַתּוֹרָה, כִּי הָאָדָם צָרִיךְ לְיַגֵּעַ אֶת עַצְמוֹ בַּתּוֹרָה וְלִהְיוֹת כְּשׁוֹר לְעֹל וְכַחֲמוֹר לְמַשָּׂא, כִּדְאִיתָא בַּגְּמָרָא (ברכות ס"ג): מַאי דִּכְתִיב: כִּי מִיץ חָלָב יוֹצִיא חֶמְאָה וְכוּ' (משלי ל, ל"ג) – אֵין אָדָם עוֹמֵד עַל דִּבְרֵי תּוֹרָה אֶלָּא אִם כֵּן מֵקִיא חָלָב שֶׁיָּנַק מִשְּׁדֵי אִמּוֹ עָלֶיהָ <small><small> (הַגִּרְסָא בַּגְּמָרָא: בְּמִי אַתָּה מוֹצֵא חֶמְאָה שֶׁל תּוֹרָה, בְּמִי שֶׁמֵּקִיא חָלָב שֶׁיָּנַק מִשְּׁדֵי אִמּוֹ עָלֶיהָ.)</small></small>. עוֹד אִיתָא (שבת פ"ג): אֵין דִּבְרֵי תּוֹרָה מִתְקַיְּמִין אֶלָּא בְּמִי שֶׁמֵּמִית אֶת עַצְמוֹ עָלֶיהָ, שֶׁנֶּאֱמַר: זֹאת הַתּוֹרָה אָדָם כִּי יָמוּת בְּאֹהֶל (במדבר י"ט, י"ד). עוֹד אָמְרוּ (שם): אָדָם כִּי יָמוּת בְּאֹהֶל – אֲפִלּוּ בִּשְׁעַת מִיתָה יַעֲסֹק בְּתוֹדָה וְלֹא יִמְנַע אֶת עַצְמוֹ מִבֵּית הַמִּדְרָשׁ אֲפִלּוּ שָׁעָה אַחַת כָּל יְמֵי חַיָּיו. עוֹד אִיתָא (ע"ז נג ג): כָּל הָעוֹסֵק בַּתּוֹרָה בָּעוֹלָם הַזֶּה שֶׁדּוֹמֶה לְלַיְלָה הַקָּדוֹשׁ בָּרוּךְ הוּא מוֹשֵׁךְ עָלָיו חוּט שֶׁל חֶסֶד בָּעוֹלָם הַבָּא שֶׁדּוֹמֶה לְיוֹם. שֶׁנֶּאֱמַר: יוֹמָם יְצַוֶּה ה' חַסְדּוֹ וּבַלַּיְלָה שִׁירֹה עִמִּי (תהלים מ"ב, ט). וּמַה שֶׁכָּתַב חוּט שֶׁל חֶסֶד, לְפִי שֶׁהַמְתָּנַת שָׂכָר בָּעוֹלָם הַבָּא הוּא חֶסֶד גָּדוֹל בְּיָדוּעַ. וּכְּמוֹ שֶׁכָּתוּב: וּלְךָ ה' חָסֶד כִּי תְשַׁלֵּם לְאִישׁ כְּמַעֲשֵׂהוּ (שם ס"ב, י"ג). וְגַם בָּעוֹלָם הַבָּא הוּא עִקַּר הַחֶסֶד, וְעַל יְדֵי הַתּוֹרָה הוּא מוֹשֵׁךְ עָלָיו חוּט מֵעִקַּר הַחֶסֶד. וּמָה שֶׁכָּתוּב: הָעוֹלָם הַזֶּה דּוֹמֶה לְלַיְלָה, הוּא עַל יְדֵי הַצָּרוֹת שֶׁיֵּשׁ לוֹ לָאָדָם עַל יְדֵי יִצְרוֹ בָּעוֹלָם הַזֶּה, שֶׁזֶּה דּוֹמֶה לְלַיְלָה, לָכֵן הַקָּדוֹשׁ בָּרוּךְ הוּא מוֹשֵׁךְ עָלָיו חוּט שֶׁל חֶסֶד לְהָגֵן עָלָיו עַל יְדֵי הַתּוֹרָה. 
וְצָרִיךְ לְהַפְקִיר עַצְמוֹ עַל דִּבְרֵי תּוֹרָה, כִּדְאִיתָא (נדרים נ"ה): מַאי דִּכְתִיב: וּמִמִּדְבָּר מַתָּנָה וּמִמַּתָּנָה וְכוּ' (במדבר כ"א, י"ח). אִם אָדָם עוֹשֶׂה אֶת עַצְמוֹ עַל דִּבְרֵי תּוֹרָה הֶפְקֵר כַּמִּדְבָּר, הַתּוֹרָה נְתוּנָה לוֹ בְּמַתָּנָה. עוֹד אִיתָא: חַיָּתְךָ יָשְׁבוּ בָהּ (תהלים ס"ח, י"א) – אִם אָדָם מֵשִׂים עַצְמוֹ עַל דִּבְרֵי תּוֹרָה כְּחַיָּה זוֹ שֶׁדּוֹרֶסֶת וְאוֹכֶלֶת תַּלְמוּדוֹ מִתְקַיֵּם בְּיָדוֹ (עירובין נ"ד). 
וְהִיא תָּבִיא אוֹתוֹ לְמִדּוֹת טוֹבוֹת, כִּדְאִיתָא בַּגְּמָרָא (בבא בתרא ג"ח): בְּרֵישׁ כָּל מַרְעִין אֲנָא דָּם, וּבְרֵישׁ כָּל אַסְוָן אֲנָא וָזָמֶר בַּאֲתַר דְּלֵית וָזָמֶר תַּמָּן מִתָּבְעוֹ סַמְמָנִין. וְאָמַר אָחִי הַגָּאוֹן זַ"ל דְּהָכָא פֵּרוּשׁוֹ, לְפִי שֶׁהַתַּאֲוָה הוּא רֹאשׁ לְכָל הָעֲבֵרוֹת, וְהַדָּם <small><small> (נ"א: וְהָאָדָם הוּא הַמִּתְאַוָּה וְהוּא הַנֶּפֶשׁ.)</small></small> הוּא הַנֶּפֶשׁ וְהִיא הַמִּתְאַוָּה, זֶה שֶׁאָמַר בְּרֵישׁ כָּל מַרְעִין – תְּחִלַּת חֹלִי הַנֶּפֶשׁ אֲנָא דָּם, וּבְרֵישׁ כָּל אַסְוָן, רֹאשׁ לְכָל הָרְפוּאוֹת שֶׁל הַנֶּפֶשׁ אֲנָא חֲמַר, הִיא הַתּוֹרָה שֶׁנִּמְשְׁלָה לְיַיִן. כְּמוֹ שֶׁכָּתוּב: וּשְׁתוּ בְּיַיִן מָסָכְתִּי (משלי ט, ה), בַּאֲתַר דְּלֵית חֲמַר תַּמָן מִתָּבְעוֹ סַמְמָנִין, פֵּרוּשׁ: מִי שֶׁאֵינוֹ בַּעַל תּוֹרָה צָרִיךְ לִרְפוּאוֹת הַמִּדּוֹת [אֵיךְ לְהִתְנַהֵג], אֲבָל מִי שֶׁהוּא בַּעַל תּוֹרָה אֵין צָרִיךְ לִרְפוּאוֹת הַמִּדּוֹת <small><small> (נ"א: לִרְפוּאַת הַמִּדּוֹת בְּעִנְיְנֵי סִגּוּפִים וְכַדּוֹמֶה.)</small></small> רַק לַעֲסֹק בְּתוֹרָה וְיִרְאַת ה' כָּל הַיּוֹם. הֲפֹךְ בָּהּ וַהֲפֹךְ בָּהּ דְּכֹלָּה בָּהּ, וּבָהּ תֶּחֱזֵי וְסִיב וּבְלֵה בַּהּ וּמִנַּהּ לֹא תְּזוּעַ, שֶׁאֵין לְךָ מִדָּה טוֹבָה הֵימֵנָּה (אבות פ"ה). פִּי' שֶׁהִיא עוֹלָה עַל כָּל הַמִּדּוֹת וְכָל הַמִּדּוֹת נִכְלָלִין בָּהּ, וְדִבְרֵי פִּי חָכָם חֵן שִׂפְתוֹתָיו יִהְיוּ דּוֹבְבוֹת בְקָבֶר <small><small> (זֶה הַבֵּאוּר שֶׁל הַגְּרָ"א נִמְצָא ג"כ בְּבֵאוּרָיו לִבְרָכוֹת נ"ז: בְּפֵרוּשׁ הַמַּאֲמָר הַמַּקִּיז דָּם בַּחֲלוֹם, וְהוֹסִיף שָׁם הַגָּאוֹן בזה"ל: בַּאֲתַר דְּלֵית תַּמָּן וְכוּ' רָצָה לוֹמַר שֶׁכָּל הַתַּחְבּוּלוֹת שֶׁל הַמִּדּוֹת שֶׁנֶּאֱמַר בְתַחְבֻּלוֹת תַּעֲשֶׂה מִלְחָמָה (משלי כ"ד) וְהוּא כָּל מַסֶּכֶת אָבוֹת הַכֹּל בַּאֲתַר דְּלֵית וְכוּ' אֲבָל כָּל הָעוֹסֵק בַּתּוֹרָה לִשְׁמָהּ זוֹכֶה כוּ', וּמַלְבַּשְׁתּוֹ כוּ', עכ"ל.)</small></small>.
וְאִיתָא בְּיַלְקוּט פ' אַחֲרֵי מוֹת: לָלֶכֶת בָּהֶם (ויקרא י"ח, ד), עֲשֵׂה אוֹתָם עִיקָר וְאַל תַּעֲשֵׂם טְפֵלָה, שֶׁלֹּא יְהֵא מַשָּׂאֲךָ וּמַתָּנְךָ אֶלָּא בָּהֶם וְכוּ' שֶׁמָּא תֹּאמַר לָמַדְתִּי חָכְמַת יִשְׂרָאֵל אֵלֵךְ וְאֶלְמַד חָכְמַת הָעוֹלָם, תַּלְמוּד לוֹמַר : לָלֶכֶת בָּהֶם שֶׁלֹּא תִּפָּטֵר מִתּוֹכָם. וְכֵן הוּא אוֹמֵר: יִהְיוּ לְךָ לְבַדֶּךָ וְאֵין לְזָרִים אִתָּךְ (משלי ה' י"ז), בְּהִתְהַלֶּכְךָ תַּנְחֶה אֹתָךְ – בָּעוֹלָם הַזֶּה, בְּשָׁכְבְּךָ תִּשְׁמֹר עָלֶיךָ – בִּשְׁעַת מִיתָה, וַהֲקִיצוֹתָ הִיא תְשִׂיחֶךָ (שם ו, כ"ב) – לָעוֹלָם הַבָּא. וְכֵן הוּא אוֹמֵר: הָקִיצוּ וְרַנְּנוּ שֹׁכְנֵי עָפָר כִּי טַל אוֹרֹת טַלֶּךָ (ישעי' כ"ו, י"ט). וְשֶׁמָּא תֹּאמַר: אָבַד מַבְרִי וּבָטֵל סִכּוּיִי, תַּלְמוּד לוֹמַר : אֲנִי ה' אֲנִי סִבְרְךָ, אֲנִי סִכּוּיְךָ וְעָלַי בִּטְחוֹנְךָ. עוֹד שָׁם: וּשְׁמַרְתֶּם אֶת חֻקֹּתַי (ויקרא י"ח, ה), אֵין לִי אֶלָּא מַה שֶּׁפֵּרֵט הַכָּתוּב מִנַּיִן לְרַבּוֹת וְכוּ' תַּלְמוּד לוֹמַר : וּשְׁמַרְתֶּם וְכוּ' אֲשֶׁר יַעֲשֶׂה אֹתָם הָאָדָם. <b>כֹּהֲנִים</b>, <b>לְוִיִּם</b> <b>וְיִשְׂרְאֵלִים</b> לֹא נֶאֱמַר, אֶלָּא <b>אָדָם</b>. וְכֵן הוּא אוֹמֵר זֹאת תּוֹרַת הָאָדָם (שמואל ב, ז, י"ט): וְכֵן הוּא אוֹמֵר: פִּתְחוּ שְׁעָרִים וְיָבֹא גוֹי צַדִּיק וְכוּ' (ישעי, כ"ו, ב): וְכֵן הוּא אוֹמֵר: זֶה הַשַּׁעַר לַה' צַדִּיקִים וְכוּ' (תהלים קי"ח, כ); וְכֵן הוּא אוֹמֵר: רַנְּנוּ צַדִּיקִים בַּה, וְכוּ' (שם ל"ג, א); וְכֵן הוּא אוֹמֵר הֵטִיבָה ה' לַטּוֹבִים (שם קכ"ה, ד) – הָא אֲפִלּוּ גּוֹי הָעוֹסֵק בַּתּוֹרָה הֲרֵי הוּא כְּכֹהֵן גָּדוֹל. 
עוֹד אִיתָא בַּיַּלְקוּט פ' בְּחֻקֹּתַי: אִם בְּחֻקֹּתַי תֵּלֵכוּ – חֻקִּים שֶׁחָקַקְתִּי בָּהֶם אֶת הַשָּׁמַיִם וְאֶת הָאָרֶץ, שֶׁנֶּאֱמַר: אִם לֹא בְרִיתִי יוֹמָם וָלָיְלָה חֻקּוֹת שָׁמַיִם וָאָרֶץ לֹא שָׂמְתִּי (ירמי, ל"ג, כ"ה) – חֻקִּים שֶׁחָקַקְתִּי בָּהֶם אֶת הַשֶּׁמֶשׁ וְאֶת הַיָּרֵחַ, שֶׁנֶּאֱמַר: כֹּה אָמַר ה' נֹתֵן שֶׁמֶשׁ לְאוֹר יוֹמָם וְכוּ' (שם ל"א, ל"ד) – חֻקִּים שֶׁחָקַקְתִּי בָּהֶם אֶת הַיָּם, שֶׁנֶּאֱמַר: בְּשׂוּמוֹ לַיָּם חֻקּוֹ (משלי ח, כ"ט) – חֻקִּים שֶׁחָקַקְתִּי בָּהֶם אֶת הַתְּהוֹם, שֶׁנֶּאֱמַר: בְּחֻקוֹ חוּג עַל פְּנֵי תְהוֹם (שם כ"ז) – חֻקִּים שֶׁבָּהֶם חֲקוּקִים עַל יֵצֶר הָרַע. הֲדָא הוּא דִּכְתִיב : הוֹי הַחֹקְקִים חִקְקֵי אָוֶן וְכוּ' (ישעי' י, א), אָמַר הַקָּדוֹשׁ בָּרוּךְ הוּא: הַתּוֹרָה אֶבֶן וְיֵצֶר הָרָע אֶבֶן תִּשְׁבֹר אֶבֶן <small><small> (בַּיַּלְקוּט גְרִיס: אֶבֶן <b>תִּשְׁמֹר</b> אֶת הָאֶבֶן.)</small></small> וְכוּ' חֻקִּים שֶׁהֵן מְבִיאִין אֶת הָאָדָם לְחַיֵּי הָעוֹלָם הַבָּא, שֶׁנֶּאֱמַר: וְהָיָה הַנִּשְׁאָר בְּצִיּוֹן וְכוּ' כָּל הַכָּתוּב לַחַיִּים בִּירוּשָׁלָיִם (שם ה' ג), הוּא הָעוֹסֵק בַּתּוֹרָה שֶׁהִיא עֵץ חַיִּים. הַסַּיִף וְהַסֵּפֶר נִתְּנוּ מְכֹרָכִים מִן הַשָּׁמַיִם, אָמַר לָהֶם הַקָּדוֹשׁ בָּרוּךְ הוּא: אִם תִּשְׁמְרוּ מַה שֶּׁכָּתוּב בַּסֵּפֶר הַזֶּה תִּנָּצְלוּ מִן הַסַּיִף הַזֶּה וְאִם לָאו הֲרֵי הוּא הוֹרֵג אֶתְכֶם וְכוּ' שֶׁנֶּאֱמַר: וַיְגָרֶשׁ אֶת הָאָדָם וְכוּ' וְאֵת לַהַט הַחֶרֶב הַמִּתְהַפֶּכֶת לִשְׁמֹר אֶת דֶּרֶךְ עֵץ הַחַיִּים (בראשית ג, כ"ד) דֶּרֶךְ – זוֹ דֶּרֶךְ אֶרֶץ, עֵץ הַחַיִּים – זוֹ הַתּוֹרָה. ר' שִׁמְעוֹן בֶּן יוֹחַאי אוֹמֵר: הַכִּכָּר וְהַמַּקֵּל נִתְּנוּ מְכֹרָכִין מִן הַשָּׁמַיִם. אָמַר לָהֶם: אִם שְׁמַרְתֶּם אֶת הַתּוֹרָה הֲרֵי הַכִּכָּר לֶאֱכֹל וְאִם לָאו הֲרֵי הַמַּקֵל לִלְקוֹת בּוֹ, שֶׁנֶּאֱמַר: אִם תֹּאבוּ וּשְׁמַעְתֶּם טוּב הָאָרֶץ תֹּאכֵלוּ וְאִם תְּמָאֲנוּ וּמְרִיתֶם חֶרֶב תְּאֻכְּלוּ (ישעי, א', י"ט – כ), חִרְבּוּן תֹּאכְלוּ.<small><small> (פֵּרְשׁוּ הַמִּפְרָשִׂים שֶׁהוּא עִנְיָן עֲנִיּוּת, כְּלוֹמַר שֶׁתִּהְיוּ עֲנִיִּים כל כך עַד שֶׁתֹּאכְלוּ חָרוּבִין שֶׁהֵם מַאֲכַל בְּהֵמָה. (עיין שבת קג"ה). וּמִי שֶׁרוֹצֶה לְטַיֵּל בַּפַּרְדֵּס הַחָכְמָה וּלְהָבִין עֹמֶק עִנְיָן "קַב חָרוּבִין" דרחב"ד וְרַשְׁבִּ"י, יִמָּצֵא הַמַּפְתֵּחַ אֵצֶל הֶחָסִיד לוּצַאטִי בְּסִפְרוֹ אַדִּיר בַּמָּרוֹם. נוּ"ן.)</small></small> 
עוֹד שָׁם פָּרָשַׁת עֵקֶב: וְהָיָה אִם שָׁמֹעַ תִּשְׁמְעוּ וְכוּ' (דברים י"א, י"ג) – לָמָּה נֶאֱמַר, לְפִי שֶׁנֶּאֱמַר: וּלְמַדְתֶּם אֹתָם וּשְׁמַרְתֶּם לַעֲשׂתָם (שם ה' א), שׁוֹמֵעַ אֲנִי, לֹא נִתְחַיְּבוּ בְּתַלְמוּד עַד שֶׁנִּתְחַיְּבוּ בְּמַעֲשֶׂה, תַּלְמוּד לוֹמַר : וְהָיָה אִם שָׁמוֹעַ וְכוּ', מַגִּיד הַכָּתוּב שֶׁמִּיָּד נִתְחַיְּבוּ בְּתַלְמוּד. אֵין לִי אֶלָּא מִצְוַת שֶׁנוֹהֲגוֹת עַד שֶׁלֹּא נִכְנְסוּ לְאֶרֶץ יִשְׂרָאֵל וְכוּ' מִנַּיִן לְכָל הַמִּצְוֹת, תֵּ"ל: וְהָיָה אִם שָׁמֹעַ תִּשְׁמְעוּ אֶל מִצְוֹתַי [לְרַבּוֹת שְׁאָר מִצְווֹת] וְכוּ' וְלִמַּדְתֶּם אֹתָם וּשְׁמַרְתֶּם לַעֲשׂוֹתָם (דברים ה א), מְלַמֵּד שֶׁמַּעֲשֶׂה תָּלוּי בְּתַלְמוּד וְאֵין תַּלְמוּד תָּלוּי בְּמַעֲשֶׂה. וְכֵן מָצִינוּ שֶׁנֶּעֶנְשׁוּ עַל הַתַּלְמוּד יוֹתֵר מִן הַמַּעֲשֶׂה, שֶׁנֶּאֱמַר: שִׁמְעוּ דְבַר ה' בֵּית יַעֲקֹב (ירמי' ב, ד): כִּי רִיב לַה' עִם יוֹשְׁבֵי הָאָרֶץ כִּי אֵין אֱמֶת וְאֵין חֶסֶד וְאֵין דַּעַת אֱלֹקִים בָּאָרֶץ (הושע ה' א), אֵין אֱמֶת – אֵין דִּבְרֵי תוֹרָה נֶאֱמָרִים, שֶׁנֶּאֱמַר: אֱמֶת קְנֵה וְכוּ' (משלי כ"ג, כ"ג): אֵין חֶסֶד – אֵין דִּבְרֵי חֶסֶד נֶאֱמָרִים, שֶׁנֶּאֱמַר: חֶסֶד ה' מָלְאָה הָאָרֶץ (תהלים קי"ט, ס"ד); אֵין דַּעַת – אֵין דִּבְרֵי דַעַת נֶאֱמָרִים, שֶׁנֶּאֱמַר: נִדְמוּ עַמִּי מִבְּלִי הַדָּעַת (הושע ה' ו); וְנֶאֱמַר: כֶּאֱכֹל קַשׁ לְשׁוֹן אֵשׁ (ישעי, ה' כ"ד). וְכִי יֵשׁ לְךָ קַשׁ שֶׁאוֹכֵל אֵשׁ, אֶלָּא קַשׁ זֶה עֵשָׂו שֶׁכָּל זְמַן שֶׁיִּשְׂרָאֵל מְרַפִּין אֶת יְדֵיהֶם וְכוּ' שׁוֹלֵט בָּהֶם. וּכְתִיב: מִי הָאִישׁ הֶחָכָם וְיָבֵן אֶת זֹאת וַאֲשֶׁר דִּבֶּר פִּי ה' וְיַגִּדָהּ עַל מָה אָבְדָה הָאָרֶץ וַיֹּאמֶר ה' עַל עָזְבָם אֶת תּוֹרָתִי (ירמי, ט, י"א – י"ב). וְאוֹמֵר: כֹּה אָמַר ה' עַל שְׁלֹשָׁה פִּשְׁעֵי יְהוּדָה וְכוּ' עַל מָאֳסָם אֶת תּוֹרַת ה' וְחֻקָּיו לֹא שָׁמָרוּ וְכוּ' (עמוס ב ד). עוֹד שָׁם: גָּדוֹל הַתַּלְמוּד שֶׁהַתַּלְמוּד קֹדֶם לְחַלָּה אַרְבָּעִים שָׁנָה וּלְמַעַשְׂרוֹת חֲמִשִּׁים וְאַרְבַּע שָׁנָה וּלְיוֹבְלוֹת מֵאָה וְשָׁלשׁ שָׁגָה. וּכְשֵׁם שֶׁעָנַשׁ עַל הַתַּלְמוּד יוֹתֵר מִן הַמַּעֲשֶׂה, כָּךְ נָתַן שָׂכָר עַל הַתַּלְמוּד יוֹתֵר מִן הַמַּעֲשֶׂה. שֶׁנֶּאֱמַר: וְלִמַּדְתֶּם אֹתָם אֶת בְנֵיכֶם וְכוּ' (דברים י"א, י"ט), לְמַעַן יִרְבּוּ יְמֵיכֶם וְכוּ' (דברים שם כ"א). וְאוֹמֵר: וַיִּתֵּן לָהֶם אַרְצוֹת גּוֹיִם וְכוּ' בַּעֲבוּר יִשְׁמְרוּ חֻקָּיו וְתוֹרֹתָיו יִנְצֹרוּ (תהלים ק"ה, מ"ד־-מ"ה). 
עוֹד שָׁם (ילקו"ש סי תתס"ב): מִנַיִן שֶׁאִם שָׁמַע אָדָם דָּבָר מִפִּי קָטָן שֶׁבְּיִשְׂרָאֵל יְהֵא בְּעֵינָיו כְּשׁוֹמֵעַ מִפִּי גָּדוֹל, תַּלְמוּד לוֹמַר : אֲשֶׁר אָנֹכִי מְצַוֶּה אֶתְכֶם (שם כ"ב), וְלֹא כְשׁוֹמֵעַ מִפִּי גָדוֹל אֶלָּא כְשׁוֹמֵעַ מִפִּי חָכָם, שֶׁנֶּאֱמַר: דִּבְרֵי חֲכָמִים כַּדָּרְבֹנוֹת (קהלת י"ב, י"א), מַה דָּרְבָן זֶה מְכַוֵּן אֶת הַפָּרָה לִתְלָמֶיהָ לְהָבִיא חַיִּים לָעוֹלָם, כָּךְ דִּבְרֵי תוֹרָה מְכַוְּנִים דַּעְתּוֹ שֶׁל אָדָם מִדַּרְכֵי מִיתָה לְדַרְכֵי חַיִּים; וְלֹא כְשׁוֹמֵעַ מִפִּי חָכָם אֶלָּא כְשׁוֹמֵעַ מִפִּי סַנְהֶדְרִין, שֶׁנֶּאֱמַר: בַּעֲלֵי אֲסֻפּוֹת (שם) וְכוּ' וְלֹא כְּשׁוֹמֵעַ מִפִּי סַנְהֶדְרִין [אֶלָּא כְּשׁוֹמֵעַ מִפִּי משֶׁה שֶׁנֶּאֱמַר נִתְּנוּ מֵרוֹעֶה אֶחָד (שם) וְכוּ' וְלֹא כְּשׁוֹמֵעַ מִפִּי משֶׁה] אֶלָּא כְּשׁוֹמֵעַ מִפִּי הַקָּדוֹשׁ בָּרוּךְ הוּא, שֶׁנֶּאֱמַר: נִתְּנוּ מֵרֹעֶה אֶחָד (שם) [וְאוֹמֵר: רֹעֵה יִשְׂרָאֵל הַאֲזִינָה (תהלים פ, ב) וְכוּ' הֲרֵי הוּא אוֹמֵר] עֵינַיִךְ בְּרֵכוֹת בְּחֶשְׁבּוֹן עַל שַׁעַר בַּת רַבִּים (שיה"ש ז, ה). <b>עֵינַיךְ</b> אֵלּוּ הַזְּקֵנִים הַמִּתְמַנִּים עַל הַצִּבּוּר וְכוּ': <b>בְּרֵכוֹת</b> – מַה בְּרֵכָה זוֹ אֵין אָדָם יוֹדֵעַ מַה שֶּׁבְּתוֹכָהּ, כָּךְ אֵין אָדָם יָכוֹל לַעֲמֹד עַל דִּבְרֵי חֲכָמִים; <b>בְּחֶשְׁבּוֹן</b> – בְּחֶשְׁבּוֹנוֹת שֶׁנִּגְמָרִים בְּעֵצָה וּבְמַחֲשָׁבָה. וְהֵיכָן נִגְמָרִים – בְּבָתֵּי מִדְרָשׁוֹת, עַל שַׁעַר בַּת רַבִּים [וְכֵן הוּא אוֹמֵר אַפֵּךְ כְּמִגְדַּל הַלְּבָנוֹן צוֹפֶה פְּנֵי דַמָּשֶׂק (שם)], אִם עֲשִׂיתֶם אֶת הַתּוֹרָה קַוֵּה לְאֵלִיָּהוּ [שֶׁאָמַרְתִּי לוֹ לֵךְ שׁוּב לְדַרְכְּךָ מִדְבַּרָה דַמָּשֶׂק (מלכים א, י:ט, טו)]. וְאוֹמֵר זִכְרוּ תּוֹרַת מֹשֶׁה עַבְדִּי. וְאוֹמֵר: הִנֵּה אָנֹכִי שֹׁלֵחַ לָכֶם אֶת אֵלִיָה הַנָּבִיא וְכוּ' (מלאכי ג, כ"ב-כ"ג). לְאַהֲבָה (דברים י"א, כ"ג) – שֶׁמָּא תֹּאמַר, הֲרֵי אֲנִי לוֹמֵד תּוֹרָה בִּשְׁבִיל שֶׁאֶהְיֶה עָשִׁיר, בִּשְׁבִיל שֶׁאֶקָּרֵא רַבִּי, בִּשְׁבִיל שֶׁאֲקַבֵּל שָׂכָר לָעוֹלָם הַבָּא, תַּלְמוּד לוֹמַר : לְאַהֲבָה וְכוּ', כֹּל שֶׁאַתֶּם עוֹשִׂין לֹא תַּעֲשׂוּ אֶלָּא מֵאַהֲבָה. 
עוֹד שָׁם כִּי אִם שָׁמֹר תִּשְׁמְרוּן [אֶת כָּל הַמִּצְוָה הַזֹּאת (שם כ"ב) מַגִּיד הַכָּתוּב שֶׁכְּשֵׁם], שֶׁאָדָם צָרִיךְ לְהִזָּהֵר בְּסַלְעוֹ שֶׁלֹּא יֹאבַד, כָּךְ אָדָם צָרִיךְ לְהִזָּהֵר בְּתַלְמוּדוֹ שֶׁלֹּא יֹאבַד מִמֶּנּוּ. וְכֵן הוּא אוֹמֵר: אִם תְּבַקְשֶׁנָּה כַכָּסֶף (משלי ב, ד), מַה כֶּסֶף קָשֶׁה לִקְנוֹתוֹ, כָּךְ דִּבְרֵי תּוֹרָה קָשִׁים לִקְנוֹתָם, אוֹ מַה כֶּסֶף קָשֶׁה לְאַבְּדוֹ, כָּךְ דִּבְרֵי תוֹרָה קָשִׁין לְאַבְּדָן תַּלְמוּד לוֹמַר : לֹא יַעַרְכֶנָּה זָהָב וּזְכוּכִית (איוב כ"ח, י"ז) – קָשֶׁה לִקְנוֹתָן כְּזָהָב וְנוֹחַ לְאַבְּדָן כִּכְלֵי זְכוּכִית. הָיָה רַבִּי שִׁמְעוֹן אוֹמֵר: רַק הִשָּׁמֶר לְךָ וּשְׁמֹר נַפְשְׁךָ מְאֹד וְכוּ' (דברים ה' ט ), מָשָׁל לְמֶלֶךְ שֶׁנָּטַל צִפּוֹר וּנְתָנוֹ בְּיַד עַבְדּוֹ, אָמַר לוֹ : הִזָּהֵר בְּצִפּוֹר זֶה [שֶׁלֹּא תֹּאבַד]. אִם אִבַּדְתָּהּ, לֹא תְהֵא סָבוּר צִפּוֹר בְּאִסָּר אִבַּדְתָּ, אֶלָּא [כְּאִלּוּ] נַפְשְׁךָ אִבַּדְתָּ. וְכֵן הוּא אוֹמֵר: כִּי לֹא דָבָר רֵק הוּא מִכֶּם כִּי הוּאִ חַיֵּיכֶם וְכוּ' (שם ל"ב, מ"ז) – דָּבָר שֶׁאַתָּה אוֹמֵר רֵק הוּא, הוּא חַיֵּיכֶם. (בנ"א מוסיף כאן: וּבַדָּבָר הַזֶּה תַּאֲרִיכוּ יָמִים (דברים ל"ב, מ"ז)). 
ר' שִׁמְעוֹן בֶּן יוֹחַאי אוֹמֵר: מָשָׁל לִשְׁנֵי אַחִין שֶׁהָיוּ מְסַגְּלִין מָמוֹן אַחַר אֲבִיהֶם. אֶחָד מְצָרֵף דִּינָר וְאוֹכְלוֹ, וְאֶחָד מְצָרֵף דִּינָר וּמַנִּיחוֹ. זֶה שֶׁהָיָה מְצָרֵף דִּינָר וּמַנִּיחוֹ נִמְצָא עָשִׁיר לְאַחַר זְמַן. כָּךְ תַּלְמִיד־חָכָם לָמַד שְׁנַיִם שְׁלֹשָׁה דְבָרִים בַּיּוֹם, שְׁנַיִם שְׁלֹשָׁה דְבָרִים בַּלַּיְלָה, שְׁנַיִם שְׁלֹשָׁה פְּרָקִים בְּשַׁבָּת, שְׁנַיִם שְׁלֹשָׁה פָּרָשִׁיּוֹת בְּחֹדֶשׁ – נִמְצָא עָשִׁיר לְאַחַר זְמַן; וְעָלָיו נֶאֱמַר: וְקֹבֵץ עַל יָד יַרְבֶּה (משלי י"ג, י"א). וְזֶה שֶׁאוֹמֵר: הַיּוֹם <small><small> (כֵּן גי' הילק"ש. נ"א: הַיּוֹם אֲנִי לוֹמֵד וּלְמָחָר אֲנִי שׁוֹנֶה, הַיּוֹם אֲנִי שׁוֹנֶה וּלְמָחָר אֲנִי לוֹמֵד וְכוּ'.)</small></small> אֲנִי לוֹמֵד וּלְמָחָר אֲנִי לוֹמֵד, הַיּוֹם אֲנִי שׁוֹנֶה וּלְמָחָר אֲנִי שׁוֹנֶה – נִמְצָא אֵין בְּיָדוֹ כְלוּם. וְעָלָיו הוּא אוֹמֵר: נִרְדָּם בַּקָּצִיר בֵּן מֵבִישׁ (משלי י, ו); וְאוֹמֵר: מֵחֹרֶף עָצֵל לֹא יַחֲרֹשׁ וְשָׁאַל בַּקָּצִיר וְאֵין (שם כ"ד, ל) – זֶה שֶׁכְּבָר קָנָה שָׂדֶה וְקָנָה כֶרֶם וְעַל שֶׁלֹּא עָמַל בָּהֶם נִקְרָא חֲסַר לֵב וְעָצֵל. מִנַּיִן שֶׁסּוֹפוֹ לְהַנִּיחַ שְׁנַיִם וּשְׁלֹשָׁה דְבָרִים בַּפָּרָשָׁה, שֶׁנֶּאֱמַר: וְהִנֵּה עָלָה כֻלּוֹ קִמְּשֹׂנִים (שם ל"א). מִנַּיִן שֶׁמְּבַקֵּשׁ פִּתְחָהּ שֶׁל פָּרָשָׁה וְאֵינוֹ מוֹצֵא, שֶׁנֶּאֱמַר: כָּסוּ פָנָיו חֲרֻלִּים (שם). וְעָלָיו הוּא אוֹמֵר: וְגֶדֶר אֲבָנָיו נֶהֱרָסָה (שם). מִתּוֹךְ שֶׁרָאָה שֶׁלֹּא עָמְדָה בְיָדוֹ הוּא יוֹשֵׁב וּמְטַמֵּא אֶת הַטָּהוֹר וּמְטַהֵר אֶת הַטָּמֵא וּפוֹרֵץ גְּדֵרָן שֶׁל חֲכָמִים מָה עָנְשׁוֹ, בָּא שְׁלֹמֹה וּפֵרֵשׁ עָלָיו: וּפֹרֵץ גָּדֵר יִשְּׁכֶנּוּ נָחָשׁ (קהלת י, ח). הָא לָמַדְתָּ – כָּל הַפּוֹרֵץ גְּדֵרָן שֶׁל חֲכָמִים, לַסּוֹף פֻּרְעָנִיּוֹת בָּאוֹת עָלָיו. וְהִזְהִיר לְשַׁנּוֹתָהּ נִשְׁמָר מִכָּל רַע וְזוֹכֶה לְכָל טוֹב. 
רַבִּי שִׁמְעוֹן בֶּן יוֹחַאי (מנסיא) אוֹמֵר: נֶפֶשׁ שְׂבֵעָה תָּבוּס נֹפֶת (משלי כ"ז, ז) – זֶה תַּלְמִיד־חָכָם הַלּוֹמֵד מִתְּחִלָּה וְאַחַר כָּךְ פֵּרֵשׁ<small><small> (בַּסִּפְרִי עַל אֲתַר יֵשׁ גִּרְסָא אַחֶרֶת עיי"ש.)</small></small>. דָּבָר אַחֵר נֶפֶשׁ שְׂבֵעָה וְכוּ' – מַה נָּפָה זוֹ מוֹצִיאָה קֶמַח בפני עצמו. סֻבִּין בפני עצמו, קִבָּר בפני עצמו, כָּךְ תַּלְמִיד חָכָם יוֹשֵׁב וּמְדַקְדֵּק בְּדִבְרֵי תוֹרָה וּמְשַׁקְּלָן, פְּלוֹנִי אוֹסֵר וּפְלוֹנִי מַתִּיר, פְּלוֹנִי מְטַמֵּא וּפְלוֹנִי מְטַהֵר. [ר' יְהוּדָה אוֹמֵר]: תַּלְמִיד שֶׁכֹּחוֹ יָפֶה דּוֹמֶה לִסְפוֹג שֶׁסּוֹפֵג אֶת הַכֹּל. שֵׁנִי לוֹ דּוֹמֶה לְמוֹךְ שֶׁאֵינוֹ סוֹפֵג וְכוּ'. זֶה שֶׁאֹמַר דַּי לִי בְּמַה <b>שֶּׁלָּמַדְתִּי</b> <b>כְּבָר</b>. ר' שִׁמְעוֹן בֶּן יוֹחַאי אוֹמֵר: שְׁתֵה מַיִם מִבּוֹרֶךָ (שם ח ט"ו) – שְׁתֵה מַיִם מִמִּי שֶׁעִמְּךָ בָּעִיר וְאַחַר כָּךְ פְּרוֹשׁ בְּכָל מָקוֹם. וּכְה"א: הָיְתָה כָּאֳנִיּוֹת סוֹחֵר מִמֶּרְחָק תָּבִיא לַחְמָהּ (שם ל"א' י"ד). ר' שִׁמְעוֹן בֶּן מְנַסְיָא אוֹמֵר: שְׁתֵה מַיִם מִבּוֹרֶךָ – שְׁתֵה מִמַיִם שֶׁל בּוֹרְאֲךָ וְאַל תִּשְׁתֶּה מַיִם עֲכוּרִים וְתִמָּשֵׁךְ עִם דִּבְרֵי מִינִים. רַבִּי עֲקִיבָא אוֹמֵר: שְׁתֵה מַיִם מִבּוֹרֶךָ – מַה בּוֹר אֵינוֹ יָכוֹל לְהוֹצִיא תְּחִלָּתוֹ טִפַּת מַיִם מֵאֵלָיו אֶלָּא מַה שֶּׁנּוֹתְנִים לְתוֹכוֹ, כָּךְ תַּלְמִיד שֶׁלֹּא לָמַד מִתְּחִלָּתוֹ וְכוּ'. וְנוֹזְלִים מִתּוֹךְ בְּאֵרֶךָ (שם ה' ט"ו), דּוֹמֶה לִבְאֵר, מַה בְּאֵר מְנַזֶּלֶת מַיִם חַיִּים מִכָּל קדריה, אַף תַּלְמִיד חָכָם כֵּן.<small><small> (בַּיַּלְקוּט גָרִיס: כָּךְ בָּאִין תַּלְמִידֵי חֲכָמִים וּלְמֵדִין מִמֶּנוּ.)</small></small> יָפוּצוּ מַעְיְנֹתֶיךָ חוּצָה בָּרְחֹבוֹת פַּלְגֵי מָיִם (שם ה' ט"ז) – נִמְשְׁלוּ דִּבְרֵי תוֹרָה כְּמַיִם חַיִּים. מַה מַּיִם חַיִּים לָעוֹלָם, כָּךְ דִּבְרֵי תוֹרָה חַיִּים לָעוֹלָם, שֶׁנֶּאֱמַר: כִּי חַיִּים הֵם לְמצְאֵיהֶם (שם ה' כ"ב): וּמַה מַיִם חַיִּים מַעֲלִין אֶת הָאָדָם מִטֻּמְאָה לְטָהֳרָה אַף דִּבְרֵי תוֹרָה כֵּן, שֶׁנֶּאֱמַר: אִמְרוֹת ה' אֲמָרוֹת טְהֹרוֹת (תהלים י"ב, ז): וּמַה מַּיִם מְשִׁיבִין נַפְשׁוֹ שֶׁל אָדָם, כָּךְ דִּבְרֵי תוֹרָה מְשִׁיבִין נַפְשׁוֹ שֶׁל אָדָם, שְׁגָא: תּוֹרַת ה' תְּמִימָה מְשִׁיבַת נָפֶשׁ (שם י"ט, ח); וּמַה מַּיִם חִנָּם לָעוֹלָם, כָּךְ דִּבְרֵי תוֹרָה חִנָּם לָעוֹלָם, שֶׁנֶּאֱמַר: הוֹי כָּל צָמֵא לְכוּ לַמַּיִם וַאֲשֶׁר אֵין לוֹ כֶּסֶף וְכוּ' וּבְלֹא מְחִיר יַיִן וְחָלָב (ישעי, נ"ה, א). אִי מַה מַּיִם אֵין לָהֶם דָּמִים כָּךְ דִּבְרֵי תוֹרָה אֵין לָהֶם דָּמִים, תַּלְמוּד לוֹמַר: יְקָרָה הִיא מִפְּנִינִים וְכוּ' (משלי ג, ט"ו). אִי מַה מַיִם אֵינָן מְשַׂמְּחִין אֶת הַלֵּב בְּךָ דִּבְרֵי תוֹרָה אֵין מְשַׂמְּחִין, תַּלְמוּד לוֹמַר: כִּי טוֹבִים דֹּדֶיךָ מִיָּיִן (שיה"ש א,, ד), מַה יַּיִן מְשַׂמֵּחַ אֶת הַלֵּב כָּךְ דִּבְרֵי תוֹרָה מְשַׂמְּחִין אֶת הַלֵּב. שֶׁנֶּאֱמַר: פִּקּוּדֵי ה' יְשָׁרִים מְשַׂמְּחֵי לֵב (תהלים י"ט, ט). וּמַה יַּיִן אַתָּה טוֹעֵם טַעַם מִתְּחִלָּתוֹ וְכָל זְמַן שֶׁמִּתְיַשֵּׁן בְּקַנְקַן סוֹפוֹ לְהַשְׁבִּיחַ, כָּךְ דִּבְרֵי תוֹרָה כָּל זְמַן שֶׁמִּתְיַשְּׁנִין בַּגּוּף סוֹפָן לְהַשְׁבִּיחַ שֶׁנֶּאֱמַר: בִּישִׁישִׁים חָכְמָה (איוב י"ב, י"ב). וּמַה יַּיִן אִי אֶפְשָׁר לְהִתְקַיֵּם וְכוּ' אֶלָּא בִּכְלֵי חֶרֶס, כָּךְ דִּבְרֵי תוֹרָה אֵין מִתְקַיְּמִין אֶלָּא בִּשְׁפַל רוּחַ. אִי מַה יַּיִן פְּעָמִים שֶׁהוּא רַע לָרֹאשׁ וְרַע לַגּוּף יָכוֹל אַף דִּבְרֵי תוֹרָה כֵן, תַּלְמוּד לוֹמַר: לְרֵיחַ שְׁמָנֶיךָ טוֹבִים (שיה"ש א, ג) – מַה שֶּׁמֶן יָפֶה לָרֹאשׁ וְיָפֶה לַגּוּף כָּךְ דִּבְרֵי תוֹרָה יָפִין לָרֹאשׁ וְיָפִין לַגּוּף, שֶׁנֶּאֱמַר: כִּי לִוְיַת חֵן הֵן לְרֹאשֵׁךְ (משלי א, ט). וְאוֹמֵר: תִּתֵּן לְרֹאשְׁךָ לִוְיַת חֵן (שם ה' ט), נִמְשְׁלוּ דִּבְרֵי תוֹרָה לְשֶׁמֶן וּדְבַשׁ, שֶׁנֶּאֱמַר: וּמְתוּקִים מִדְּבַשׁ וְנֹפֶת צוּפִים (תהלים י"ט, י"א).
דָּבָר אַחֵר כִּי אִם שָׁמֹר תִּשְׁמְרוּן (דברים י"א, כ"ב), מִנַּיִן שֶׁאִם שָׁמַע אָדָם דָּבָר מִדִּבְרֵי תּוֹרָה [רִאשׁוֹן רִאשׁוֹן] וּמְקַיְּמָן כְּשֵׁם שֶׁהָרִאשׁוֹנִים מִתְקַיְּמִים בְּיָדוֹ כָּךְ הָאַחֲרוֹנִים מִתְקַיְּמִין בְּיָדוֹ, תַּלְמוּד לוֹמַר: כִּי אִם שָׁמֹר תִּשְׁמְרוּן. וּמִנַּיִן שֶׁאִם שָׁמַע [רִאשׁוֹן רִאשׁוֹן] וּמְשַׁכְּחָן כְּשֵׁם שֶׁאֵין הָרִאשׁוֹנִים מִתְקַיְּמִים בְּיָדוֹ כָּךְ אֵין אַחֲרוֹנִים מִתְקַיְּמִים בְּיָדוֹ, תַּלְמוּד לוֹמַר: וְהָיָה אִם שָׁכֹחַ תִּשְׁכַּח (דברים ח, י"ט), אֵין אַתָּה מַעֲלִים עֵינֶיךָ (ממנה) עַד שֶׁיֵּלֶךְ לוֹ, שֶׁנֶּאֱמַר: הֲתָעִיף עֵינֶיךָ בּוֹ וְאֵינֶנּוּ (משלי כ"ג, ה). כָּתוּב בִּמְגִלַּת חֲסִידִים אִם תַּעַזְבֵנִי יוֹם יוֹמַיִם אֶעֶזְבֶךְ. 
דָּבָר אַחֵר <b>כִּי אִם שָׁמֹר תִּשְׁמְרוּן</b>, שֶׁמָּא תֹּאמַר יֵשׁ בָּנוּ זְקֵנִים יֵשׁ בָּנוּ גְדוֹלִים יֵשׁ בָּנוּ נְבִיאִים<small><small> (פִּי' וְהֵם יִשְׁמְרוּ מִצְוֹת וְיִלְמְדוּ מִן הַתּוֹרָה (זית רענן).)</small></small>, תַּלְמוּד לוֹמַר: כִּי אִם שָׁמֹר תִּשְׁמְרוּן, מַגִּיד שֶׁכֻּלָּן שָׁוִין בַּתּוֹרָה. וְכֵן הוּא אוֹמֵר: תּוֹרָה צִוָּה לָנוּ מֹשֶׁה מוֹרָשָׁה קְהִלַּת יַעֲקֹב (דברים ל"ג, ד), כֹּהֲנִים, לְוִיִּם וְיִשְׂרְאֵלִים אֵין כְּתִיב כָּאן אֶלָּא קְהִלַּת יַעֲקֹב. וְכֵן הוּא אוֹמֵר: אַתֶּם נִצָּבִים הַיּוֹם כֻּלְּכֶם (שם כ"ט, ט). 
דָּבָר אַחֵר <b>כִּי אִם שָׁמֹר תִּשְׁמְרוּן</b>, שֶׁמָּא תֹּאמַר; הֲרֵינִי לָמֵד אֶת הַחֲמוּרָה וּמַנִּיחַ אֶת הַקַּלָּה, תַּלְמוּד לוֹמַר: כִּי לֹא דָבָר רֵק הוּא מִכֶּם (שם ל"ב, מ"ז) – דָּבָר שֶׁאַתֶּם אוֹמְרִים רֵק הוּא מִכֶּם, הוּא חַיֵּיכֶם. שֶׁמָּא תֹּאמַר: לָמַדְתִּי הֲלָכוֹת דַּי לִי, תַּלְמוּד לוֹמַר: כָּל הַמִּצְוָה וְכוּ' אֲשֶׁר אָנֹכִי מְצַוֶּה אֶתְכֶם (שם י"א, כ"ב) – לְמֹד מִדְרָשׁ הֲלָכוֹת וְאַגָּדוֹת. וְכֵן הוּא אוֹמֵר: כִּי לֹא עַל הַלֶּחֶם לְבַדּוֹ יִחְיֶה הָאָדָם (שם ח, ג) – זֶה מִדְרָשׁ, כִּי עַל כָּל מוֹצָא פִי ה' יִחְיֶה הָאָדָם (שם) – אֵלּוּ הֲלָכוֹת וְאַגָּדוֹת. וְכֵן הוּא אוֹמֵר: חֲכַם בְּנִי וְשַׂמַּח לִבִּי (משלי כ"ז, י"א); וְאוֹמֵר: בְּנִי אִם חָכָם לִבֶּךָ יִשְמַח לִבִּי גַם אֲנִי (כ"ג, ט"ו), יִשְׂמַח לִבִּי – זֶה אָבִיו שֶׁבְּאֶרֶץ; גַּם אֲנִי, אָמַר ר' שִׁמְעוֹן בֶּן יוֹחַאי (מנסיא) – זֶה אָבִיו שֶׁבַּשָּׁמַיִם. שׁוֹמֵעַ אֲנִי כֵּיוָן שֶׁלָּמַד תּוֹרָה יָשַׁב וְלֹא יַעֲשֶׂה, תַּלְמוּד לוֹמַר: לַעֲשׂוֹתָהּ (דברים י"א, כ"ב) – לָמַד אָדָם תּוֹרָה הֲרֵי בְּיָדוֹ מִצְוָה אַחַת וְכוּ' לָמַד וְשָׁמַר וְעָשָׂה אֵין לְמַעְלָה הֵימֶנָּה. שֶׁמָּא תֹּאמַר: הֲרֵינִי לָמֵד תּוֹרָה בִּשְׁבִיל שֶׁאֶקָּרֵא רַבִּי, בִּשְׁבִיל שֶׁאֵשֵׁב בַּיְשִׁיבָה, בִּשְׁבִיל שֶׁאַאֲרִיךְ יָמִים לָעוֹלָם הַבָּא: תַּלְמוּד לוֹמַר: לְאַהֲבָה (שם) - לְמֹד מִכָּל מָקוֹם וְסוֹף הַכָּבוֹד לָבֹא. וְכֵן הוּא אוֹמֵר: עֵץ חַיִּים הִיא לַמַּחֲזִיקִים בָּהּ וְתֹמְכֶיהָ מְאֻשָּׁר (משלי ג, י"ח); וְאוֹמֵר: כִּי חַיִּים הֵם לְמֹצְאֵיהֶם וּלְכָל בְּשָׂרוֹ מַרְפֵּא (שם ד', כ"ב): וְאוֹמֵר: תִּתֵּן לְרֹאשְׁךָ לִוְיַת חֵן עֲטֶרֶת תִּפְאֶרֶת תְּמַגְּנֶךָּ (שם ח), לִוְיַת חֵן – בָּעוֹלָם הַזֶּה, עֲטֶרֶת תִּפְאֶרֶת – לְעוֹלָם הַבָּא. אֹרֶךְ יָמִים בִּימִינָהּ (שם ג', ט"ז) – לְעוֹלָם הַבָּא, עֹשֶׁר וְכָבוֹד בִּשְׂמֹאלָהּ בָּעוֹלָם הַזֶּה. 
וְאַתָּה הַקּוֹרֵא הַנָּעִים, תֵּן עֵינֶיךָ וְלִבְּךָ לְכָל הַמִּקְרָאוֹת וּמַאַמְרֵי חֲזַ"ל בְּמִדְרָשִׁים וּגְמָרָא שֶּׁהִצַּעְנוּ לְפָנֶיךָ גֹּדֶל מַעֲלַת תּוֹרָתֵנוּ הַקְּדוֹשָׁה, אֲשֶׁר אִם תחזרם הֵיטֵב עַד שֶׁיִּהְיוּ שְׁגוּרִים עַל לְשׁוֹנְךָ וְתִתְבּוֹנֵן בָּהֶם, בְּוַדַּאי תּוּכַל לְהִתְגַּבֵּר בְּמִלְחַמְתְּךָ עַל יִצְרְךָ הַמִּתְגַּבֵּר עָלֶיךָ בְּכָל יוֹם לְהַפִּיל עָלֶיךָ עַצְלוּת וְהִתְרַשְּׁלוּת מִלִּמּוּד תּוֹרָתֵנוּ הַקָּדוֹשׁ. כִּי צוֹפֶה רָשָׁע לַצַּדִּיק וּמְבַקֵּשׁ לַהֲמִיתוֹ, הַיְנוּ מֵחַיּוּת תּוֹרָתֵנוּ הַקָּדוֹשׁ כִּי הִיא חַיִּים בֶּאֱמֶת. לָכֵן אֲהוּבִי בְּנִי, חֲזוֹר חֲזוֹר כָּל הַנַּ"ל הֵיטֵב לְמַעַן טוֹב לְךָ בָּזֶה וּבַבָּא. 
וְעַתָּה אֲבָאֵר לְפָנֶיךָ גַּם הַמַּאֲמָרִים הַנִּמְצָאִים בַּזֹּהַר הַקָּדוֹשׁ הַמְדַבְּרִים בְּמַעֲלַת הַתּוֹרָה. 
אִיתָא בַּזֹּהַר הַקָּדוֹשׁ פ' וַיִּשְׁלַח עַל פָּסוּק: הִתְרַפִּיתָ בְּיוֹם צָרָה צַר כֹּחֶךָ (משלי כ"ד, י), וְז"ל: בְּשַׁעְתָּא דְּבַר נָשׁ אִתְרַפֵּי מֵאוֹרַיְתָא, וְאָזֵיל בְּאוֹרְחִין דְּלָא כְּשֵׁרִין, כַּמָּה בַּעֲלֵי דְּבָבוּ זִמְנִין לְקִבְלֵהּ לְמֶהֱוֵי עֲלֵהּ קָטֵגוֹרִין בְּיוֹמָא דְעָקוּ. וַאֲפִלּוּ נִשְׁמְתָא דְּבַר נָשׁ דְּאִיהִי חֵילָא [וְתּוּקְפָּא] דִילֵיהּ אִיהִי מָארֵי דְבָבוּ לְקֳבְלֵיהּ, דִּכְתִיב: צַר כֹּחֶךָ. הִתְרַפִּיתָ וְכוּ' – מָאן דְּאִתְרַפֵּי יְדוֹי מִקוּדְשָׁא בְרִיךְ הוּא דְלָא לְאִתְתַּקְּפָא בֵיהּ וְהַאֵיךְ יָכִיל בַּר נָשׁ לְאִתְתּקְּפָא בְּקֻדְשָׁא בְּרִיךְ הוּא, מַאן דְּאִתְתַּקֵּף בְּאוֹרַיְיתָא אִתְתַּקַּף בְּאִילָנָא דְחַיֵּי וְיָהֵיב תֻּקְפָּא לִשְׁכִנְתֵּהּ, וְכַמָּה סַנֵּגוֹרִין קַיָּמִין עֲלֵהּ לְאַדְכָּרָא לְטָב. וּמָאן דְּאִשְׁתַּדַּל בְּאוֹרַיְיתָא עֲלֵיהּ כְּתִיב: בְּשָׁכְבְּךָ תִּשְׁמֹר עָלֶיךָ (שם ר, ב"ב), בְּשָׁכְבְּךָ – בְּקִבְרָא תִּשְׁמֹר עָלֶיךָ אוֹרַיְתָא, תִּצֹּר עָלֶיךָ מִדִּינָא דְהַהוּא עָלְמָא. וַהֲקִיצוֹתָ – לְעוֹלָם הַבָּא, כַּד יִתְּעַר לְאַחַר מִיתָה כְּדֵין "הִיא תְשִׂיחֶךָ", תֶּהֱוֵי סַנֵיגוֹרְיָא עַל גּוּפְךָ, בְּגִין דִּיקוּמוּן אִנּוּן דְּאִשְׁתַּדְּלוּ בְאוֹרַיְיתָא כִדְּקָא יָאוֹת בְּקַדְמֵיתָא לְחַיֵּי עָלְמָא, כְּמוֹ שֶׁכָּתוּב אֵלֶּה לְחַיֵּי עוֹלָם (דניאל י"ב, ב), בְּגִין דְּעָסְקִין בְּחַיֵּי עָלְמָא דְּאוֹרַיְיתָא. וְכָל אִנּוּן מִלִּין דְּאַפִּיק מֵאוֹרַיְתָא דְּאִשְׁתַּדַּל בְהוֹן בְּהַאי עַלְמָא קָיְימִין קַמֵּיהּ קֻדְשָׁא בְּרִיךְ הוּא [וְאָמְרִין קָּלֵיהוֹן וְלָא מִשְׁתַּכְּכִין]. 
בְּפָרָשַׁת וַיֵּשֶׁב – מָאן דְּבָטִיל מֵאוֹרַיְתָא כְּאִלּוּ חָרֵב עָלְמָא שְׁלִם, כַּמָּה אִית לֵיהּ לִבְנֵי נָשָׁא לְאִשְׁתַּדְּלָא בְּאוֹרַיְתָא, דְּכָל מַאן דְּאִשְׁתַּדַּל בְּאוֹרַיְתָא אִית לֵהּ חַיִּים בְּעָלְמָא דֵין וּבְעָלְמָא דְּאָתֵי [וְזָכֵי בִּתְרֵין עָלְמִין]. וַאֲפִלּוּ מַאן [דְּאִשְׁתַּדַּל בְּאוֹרַיְתָא] וְלָא אִשְׁתַּדַּל בַּהּ לִשְׁמָהּ כִּדְקָא יָאוּת זוֹכֶה לְאֲגַר טַב בְּעַלְמָא דֵין וְלָא דָיְינִין לֵיהּ בְּעָלְמָא דְּאָתֵי. וְתָּא חֲזֵי כְּתִיב: אֹרֶךְ יָמִים בִּימִינָהּ (שם ג ט"ז) – דְּהַאי דְאִשְׁתַּדַּל בְּאוֹרַיְיתָא לִשְׁמָהּ וְכוּ'. וּבִשְׂמֹאלָהּ עֹשֶׁר וְכָבוֹד – אַגְרָא טָבָא וּשְׁלָמָא אִית לֵיהּ בְּהַאי עָלְמָא. וְכָל מָאן דְּאִשְׁתְּדַל בְּאוֹרַיְיתָא לִשְׁמָהּ, כַּד נָפֵק מֵהַאי עָלְמָא אוֹרַיְיתָא אָזְלַת קַמֵּיהּ וְאַכְרָזַת קַמֵּיהּ וְאֲגִינַת עֲלֵיהּ דְּלָא יִקְרְבוּן בַּהֲדֵיהּ מָארֵיהוֹן דְּדִינָא. כַּד שָׁכִיב גּוּפָא בְקִבְרָא, אִיהִי נַטְרַת לֵיהּ, כַּד נִשְׁמָתָא אָזְלַת לְאִסְתַּלְּקָא [מֵהַאי עָלְמָא] אִיהִי אָזְלַת קַמֵּיהּ, וְכַמָּה תַרְעִין אִתָּבְרוּ מִקַּמָּהּ דְּאוֹרַיְתָא וְכוּ' עַד דְּיִתְּעַר בְּזִמְנָא דִּיקוּמוּן מֵתַיָּא, וְאִיהִי [מַלְפָא] סַנֵיגוֹרְיָא עֲלֵיהּ. וְהַאי בַר נָשׁ דְּלָא זָכֵי אִיהוּ לְאִשְׁתַּדְּלָא בְאוֹרַיְיתָא, כַּד נָפִיק מֵהַאי עָלְמָא, נָטְלִין וְעַיְלִין לֵיהּ לַגֵּיהִנֹּם, אֲתַר תַתָּאָה דְּלָא יְהֵא מְרַחֵם עֲלוֹהִי. תָּא חָזֵי כַּמָּה הוּא עוֹנְשָׁא דְאוֹרַיְיתָא, דְּהָא לָא גָלוּ יִשְׂרָאֵל מֵאַרְעָא קַדִּישָׁא אֶלָּא בְגִין דְּאִסְתַּלָּקוּ מֵאוֹרַיְיתָא וְאִשְׁתְּבָקוּ מִנֵּהּ וְכוּ'. דְּכֹלָּא קַיְּימָא עַל קִיּוּמָא דְאוֹרַיְיתָא, וְעַלְמָא לָא מִתְקַיְּימָא בְּקִיּוּמֵיהּ אֶלָּא בְּאוֹרַיְיתָא, בְּגִין דְּאִיהִי קִיּוּמָא דְעָלְמִין עִלָּאִין וְתַתָּאִין. 
עוֹד שָׁם (הקדמת הזוהר): כַּמָּה אִית לֵיהּ לְבַר נָשׁ לְאִשְׁתַּדְּלָא בְּאוֹרַיְיתָא יְמָמָא וְלֵילְיָא, בְּגִין דְּקֻדְשָׁא בְרִיךְ הוּא צַיֵּת לְקָלֵהּ. וְכָל מִלִּין דְּאוֹרַיְתָא דְּאִתְרָחִישׁ<small><small> (בַּזֹּהַר: מִכָּל מִלָּה דְּאוֹרַיְתָא דְאִתְחַדְּשַׁת.)</small></small> מִפּוּמֵיהּ דְּבַר נָשׁ, הַאי מִלָּה סַלְּקָא וְקוּדְשָׁא בְרִיךְ הוּא נָטִיל הַאי מִלָּה וְנָשִׁיק לָהּ וְעַטַּר לָהּ בְּשִׁבְעִין עִטְרִין. עוֹד שָׁם: כָּל בַּר נָשׁ דְּלָא עָסִיק בְּאוֹרַיְתָא לֵית לֵהּ נַפְשָׁא קַדִּישָׁא וְקִדוּשָׁא דִלְעֵילָּא לָא שַׁרְיָא עָלֵיהּ. וּבַר נָשׁ דְעָסִיק בְּאוֹרַיְיתָא אִתְתַּקַּן בְּהַאי קַדִּישָׁא לְמִהְדַּר כְּמַלְאֲכֵי קַדִּישִׁין. כְּמוֹ שֶׁכָּתוּב: בָּרְכוּ ה' מַלְאָכָיו גִּבֹּרֵי כֹחַ עֹשֵׂי דְבָרוֹ לִשְׁמֹעַ בְּקוֹל דְבָרוֹ (תהלים ק"ג, כ), אִלֵּין אִנּוּן דְּעָסְקִין בְּאוֹרַיְתָא דְּאִקְרוּן מַלְאָכִין. 
עוֹד שָׁם: כַּד בָּעֵי קֻדְשָׁא בְּרִיךְ הוּא לְמִבְרֵי עָלְמָא הָוֵי מִסְתַּכֵּל בְּאוֹרַיְיתָא וּבָרָא עָלְמָא. אָמַר: אַתְּ עָלְמָא בְּנִימוּסָיו לֹא קַיֵּמִית אֶלָּא עַל אוֹרַיְתָא דְּעָסְקִין בָּהּ וְאִם לָאו נַהְדַּר לֵיהּ לְתֹהוּ וָבֹהוּ וְאוֹרַיְיתָא קָיְימָא וּמַכְרֶזֶת קַמֵּיהּ דְּבַר נָשׁ דְּיִתְעַסָּק בָּהּ וְכוּ' [וְכָל מָאן דְּאִשְׁתַּדַּל בְּאוֹרַיְיתָא אִיהוּ מְקַיֵּים כָּל עָלְמִין וְכָל עוֹבַדְיָה עַל תִּקּוּנֶיהָ]. 
בְּפָרָשַׁת וַיֵצֵא: כָּל מָאן דְּאִשְׁתַּדַּל בְּאוֹרַיְיתָא אִית לֵיהּ חֵירוּ מִכֹּלָּא, חֵירוּ מִמּוֹתָא דְּלָא יַכְלָא לְשַׁלְּטָאָה עֲלוֹהִי. וְכַד בַּר נָשׁ אָזִיל בְּאוֹרְחֵי דְּאוֹרַיְתָא אִתְרְחֵם הוּא לְעֵילָּא וְאִתְרַחֵם הוּא לְתַתָּא וּרְחִימָא דְקֻדְשָׁא בְרִיךְ הוּא אִיהוּ. 
בְּפָרָשַׁת וַיִּשְׁלַח, וְזֶה לְשׁוֹנוֹ: כַּמָּה חֲבִיבָא אוֹרַיְתָא קַמֵּי קֻדְשָׁא בְּרִיךְ הוּא דְּכָל מַאן דְּאִשְׁתַּדַּל בְּאוֹרַיְתָא [רְחִים הוּא לְעֵילָא], רְחִים הוּא לְתַתָּא, וְקֻדְשָׁא בְּרִיךְ הוּא אֲצֵית לְקָלֵיהּ וְלָא שָׁבִיק לֵיהּ בְּהַאי עָלְמָא וּבְעָלְמָא דְאָתֵי. וְאוֹרַיְתָא בָּעֵי לְמִלְעֵי בָהּ יְמָמָא וְלֵילְיָא לְמֶהֱוֵי שְׁלִימוּתָא לְגַבֵּי בַּר נָשׁ יְמָמָא וְלֵילְיָא. 
בְּפָרָשַׁת יִתְרוֹ: [בְּכַמָּה אָרְחִין אוֹרַיְיתָא אַסְהֵדִית בְּבַר נָשׁ דְּלָא יְחוּב קָמֵיהּ מָארֵיהּ, וּבְכַמָּה אוֹרְחִין יְהָבִית לֵיהּ עֵיטָא דְּלָא יִסְטוּ מֵאוֹרַיְיתָא יְמִינָא וּשְׂמָאלָא], וּבְכַמָּה אוֹרְחִין יְהָבִית לֵיהּ עֵיטָא הָאֵיךְ יְתוּב קָמֵיהּ מָארֵיהּ וְיִמְחוֹל לֵיהּ, וְאוֹרַיְיתָא אִיהִי חֲמוּדָה תָּדִיר שַׁעְשׁוּעָא דְּקוּדְשָׁא בְרִיךְ הוּא גִּנְזֵי דְּחַיִּין וַאֲרִיכוּ דְיוֹמִין בְּעָלְמָא דֵין וּבְעָלְמָא דְאָתֵי. 
בְּפָרָשַׁת וַיַּקְהֵל: כַּד בָּרָא קֻדְשָׁא בְרִיךְ הוּא עָלְמִין, לֹא בָּרָא אֶלָּא בְגִין דִיְקַבְּלוּ יִשְׂרָאֵל אוֹרַיְיתָא דְּאִיהִי אֲרִיכוּ [אַרְכָּא] דְחַיֵּי בְהַאי עָלְמָא וּבְעָלְמָא דְּאָתֵי וּבְאוֹרַיְיתָא אִתְבָּרוּ עָלְמִין וְעַל אוֹרַיְיתָא קַיָּמִין עָלְמִין. וְכָל דְּאִשְׁתַּדַּל בְּאוֹרַיְיתָא כְּאִלּוּ אִשְׁתַּדַּל בְּהֵיכָלָא דְּקֻדְשָּׁא בְּרִיךְ הוּא. בְּגִין דְּכַד בַּר נָשׁ עָסִיק בְּאוֹרַיְתָא, קֻדְשָׁא בְרִיךְ הוּא קָאִים תַּמָּן וְאָצִית לְקָלֵיהּ וְאִשְׁתְּזִיב מִתְּלַת דִּינִין - מִדִּינָא דְהַאי עָלְמָא וּמִדִּינָא דְעָלְמָא דְאָתֵי וּמִדִּינָא דְמַלְאָךְ הַמָּוֶת וְכוּ' [דְּלָא יְכִיל לְשַׁלְּטָאָה עֲלֵיהּ וּ]מִדִּינָא דְגֵיהִנָּם. 
וּבְפָרָשַׁת צַו: כָּל בַּר נָשׁ דְּאִשְׁתַּדַּל בְּאוֹרַיְיתָא וּשְׂפָתוֹהִי מְרַחֲשִׁין בְּאוֹרַיְתָא, קֻדְשָׁא בְּרִיךְ הוּא חָפֵי עֲלוֹהִי וּשְׁכִינְתָּא פְּרִישַׂת גַּדְפוֹהִי עֲלוֹהִי. הֲדָא הוּא דִּכְתִיב: וָאָשִׂם דְּבָרַי בְּפִיךָ וּבְצֵל יָדִי כִּסִּיתִיךָ (ישעי, נ"א, ט"ז). וְלֹא עוֹד, אֶלָּא דְּהוּא מְקַיֵּם עָלְמָא וְקֻדְשָׁא בְּרִיךְ הוּא חַדֵּי עִמֵּיהּ כְּאִלּוּ הַהוּא יוֹמָא נָטַע שְׁמַיָא וְאַרְעָא. הֲדָא הוּא דִּכְתִיב: לִנְטֹעַ שָׁמַיִם וְלִיסֹד אָרֶץ וְכוּ' (שם). 
בְּפָרָשַׁת שְׁמִינִי: זַכָּאִין אִינוּן יִשְׂרָאֵל דְּקוּדְשָׁא בְרִיךְ הוּא יָהִיב לְהוֹן אוֹרַיְיתָא קַדִּישָׁא, חֶדְוָותָא דְכֹלָּא חֶדְוָותָא דְקוּדְשָׁא בְרִיךְ הוּא וְכוּ' דִּכְתִּיב: וָאֶהְיֶה אֶצְלוֹ אָמוֹן וָאֶהְיֶה שַׁעֲשׁוּעִים יוֹם יוֹם (משלי ח, ל ). וְאוֹרַיְיתָא וְכוּ' שְׁמָא דְּקֻדְשָׁא בְּרִיךְ הוּא וְכוּ'. בְּשַׁעֲתָא דְבַר נָשׁ אָתֵי לְאִתְחַבְּרָא בְּאוֹרַיְתָא, הִיא פְּתִיחַת קִבְלֵיהּ לְאִשְׁתַּתְּפָא בַּהֲדֵי. וּבְשַׁעֲתָא דְבַר נָשׁ אֶסְתֹּם עֵנּוֹי מִנָּהּ וְיֵהַךְ לְאוֹרְחָא אַחֲרָא וְכוּ' כד"א: אִם תַּעַזְבֵנִי יוֹם יוֹמַיִם אֶעֶזְבֶךְ. וְלָא יִשְׁכַּח פִּתְחָא עַד דְּיֵתוּב לְאִתְחַבְּרָא בְּאוֹרַיְיתָא וְכוּ', וְלֹא יִתְנְשֵׁי מִנָּהּ. וּמָאן דְּאִשְׁתַּדַּל בְּאוֹרַיְיתָא כְּאִלּוּ אִשְׁתְּדַּל בִּשְׁמָא קַדִּישָׁא תָּא חָזֵי: כָּל אִינּוּן דְּמִשְׁתַּדְּלֵי בְאוֹרַיְיתָא מִתְדַּבְּקִין בֵּיהּ בְּקוּדְשָׁא בְרִיךְ הוּא וּמִתְעַטְּרֵי בְעִטְרֵי דְאוֹרַיְיתָא, אִתְרָחִים לְעֵילָּא וּלְתַתָּא וְקוּדְשָׁא בְרִיךְ הוּא אוֹשִׁיט לוֹן יְמִינֵיהּ לָקֳבְלֵיהּ, וּמִכָּל שֶׁכֵּן אִינּוּן דְּמִשְׁתַּדְּלֵי בְּאוֹרַיְיתָא וּמִשְׁתַּתְּפִין בִּשְׁכִינְתָּא. עוֹד שָׁם: וְחִכֵּךְ כְּיֵין הַטּוֹב (שיה"ש ז, י), דָּא יֵינָא דְּאוֹרַיְתָא דְּהָא טָב וְכוּ' לְכֹלָּא, טָב לְעָלְמָא דָא וְטָב לְעָלְמָא דְאָתֵי. וְדָא יֵינָא דְאוֹרַיְיתָא דְּנִיחָא לְקוּדְשָׁא בְרִיךְ הוּא מִכֻּלָּהּ. וּמַאן דִּמְרַוֵּי מִיֵינָא דְּאוֹרַיְיתָא יִתְּעַר לְעָלְמָא דְאָתֵי וְיִזְכֶּה לְאַחֲיָיא כַּד יוֹקִים קֻדְשָׁא בְרִיךְ הוּא לְצַדִּיקַיָּא. 
בְּפָרָשַׁת מְצֹרָע: כָּל מָאן דְּלָא לָעֵי בְּאוֹרַיְתָא וְלָא אִשְׁתַּדַּל בָּהּ, נְזִיפָא הוּא מְקוּדְשָׁא בְרִיךְ הוּא רְחִיקָא הוּא מִנֵּיהּ דְּלָא שָׁרְיָא שְׁכִינְתָּא עִמֵּהּ וְאִנּוּן נָטוֹרִין דְּאָזְלִין עִמֵּהּ אִסְתַּלַּקּוּ מִנֵּהּ, וְלָא עוֹד, אֶלָּא דְּמַכְרִיזֵי קָמֵיהּ וְאַמְרֵי אִסְתְּלָקוּ סוֹחֲרָנֵיהּ דִּפְלַנְיָא דְּלָא חָס עַל יְקָרָא דְמָרֵהּ. וַי לֵהּ דְּהָא שַׁבְקוּהִי עִלָּאִין וְתַתָּאִין וְלֵית לֵהּ חוּלָקָא בְּאָרְחָא דְחַיֵּי. וְכַד אִיהוּ אִשְׁתָּדַּל בְּפוּלְחָנָא דְּמָארֵי וְלָעֵי בְאוֹרַיְיתָא, כַּמָה נְטוּרִין זְמִינִין לָקֳבְלֵיהּ לְנַטְרָא לֵיהּ וּשְׁכִינְתָּא שַׁרְיָא עָלֵיהּ וְכֹלָּא מַכְרְזֵי קַמֵּיהּ וְאָמְרוּ: הָבוּ יְקָרָא לְדִיּוּקְנָא דְמַלְכָּא, הָבוּ יְקָרָא לִבְרֵיהּ דְּמַלְכָּא, אִתְנְטַר הוּא בְעָלְמָא דֵין וּבְעָלְמָא דְאָתֵי. 
בְּפָרָשַׁת אַחֲרֵי מוֹת: כָּרוֹזָא כָּל יוֹמָא קָרֵי עֲלַיְהוּ וְנִשְׁמָתֵהוֹן אַסְהִידַת בְּהוֹן כָּל יְמָמָא וְלֵילְיָא. אוֹרַיְיתָא אֲרִימַת קָלִין לְכָל עֵבֶר וְעָבַר מַכְרֶזֶת וְאוֹמֶרֶת: עַד מָתַי פְתָיִם תְּאֵהֲבוּ פֶתִי וְכוּ' (משלי א כ"ב): מִי פֶּתִי יָסוּר הֵנָּה וְכוּ'; לְכוּ לַחֲמִי בְלַחְמִי (שם ט, ד,–ה) [וְלֵית מָאן דְּיַרְכֵּן אֻדְנֵהּ] וְלֵית מָאן דְּיַתְעַר [לִבֵּהּ]. [עוֹד שָׁם: כָּל מָאן דְּאִשְׁתָּדַּל בְּאוֹרַיְיתָא זַכַּי הוּא לְאִשְׁתְּקָיָא מְהַנֵּהוּ שַׁקְיָא דְּנַחֲלָא]. 
וּבְפָרָשַׁת קְדוֹשִׁים כְּתִיב: אִם יִתְכַּפֵּר עֲוֹן בֵּית עֵלִי בְּזֶבַח וּבְמִנְחָה עַי עוֹלָם (שמואל א', ג י"ד) – בְּזֶבַח וּמִנְחָה אֵינוֹ מִתְכַּפֵּר אֲבָל מִתְכַּפֵּר הוּא בְּדִבְרֵי תוֹרָה, בְּגִין בְּדִבְרֵי תוֹרָה סַלְּקִין עַל כָּל קָרְבְּנִין, דִּכְתִיב: זֹאת הַתּוֹרָה לָעֹלָה לַמִּנְחָה וְלַחַטָּאת וְלָאָשָׁם וְכוּ', (ויקרא ז ל"ז) [שָׁקִיל אוֹרַיְיתָא] לָקֳבֵיל כָּל קָרְבְּנִין דְּעָלְמָא וְכוּ' דְּכָל מָאן דְּאִשְׁתַּדַּל בְּאוֹרַיְיתָא אַף עַל גַּב דְּאִתְגְּזַר עָלֵיהּ עוֹנְשָׁא מִלְעֵילָּא, נִיחָא לֵיהּ לְּקוּדְשָׁא בְּרִיךְ הוּא מִכָּל קוּרְבָּנִין וְעַלַּוָּון וְהַהִיא עוֹנְשָׁא אִתְקְרַע (וּבֵגִין דִּיָלְעִי בָּהּ לִשְׁמָהּ קֻדְשָׁא בְּרִיךְ הוּא מִתְפַּיֵּס בְּהֵדֶיהָ ), וְתָּא חֲזֵי לָא אִתְדָּכֵי בַּר נָשׁ לְעָלְמִין אֶלָּא בְּמִלִּין דְאוֹרַיְיתָא, בְּגִין כָּךְ מִלֵּי דְאוֹרַיְיתָא לֹא מְקַבְּלֵי טֻמְאָה, בְּגִין דְּאִיהִי קָיְמָא לְדַכָּאָה לְאִינּוּן מְסָאֲבָא וְאַסוָתָא בְּאוֹרָיְתָא מִשְׁתַּכֵּחַ. דִּכְתִיב: רִפְאוּת תְּהִי לְשָׁרֶךָ וְכוּ', (משלי ג, ח), וְדַכְיוּתָא אִשְׁתְּכַח בְּאוֹרַיְיתָא. דִּכְתִּיב: יִרְאַת ה' טְהוֹרָה עוֹמֶדֶת לָעַד (תהלים י"ט י). מַאי עוֹמֶדֶת לָעַד, בְּגִין דְּאִיהִי קָיְמָא תְּדִירָא בְּהַהוּא דָכְיוּתָא וְלָא אִתְעֲדִי מִנַּהּ לְעָלְמִין. קַדִּישָׁא אִתְקְרִיאַת, בְּגִין דְּאוֹרַיְתָא אִיהִי קַדִּישָׁא דְּסָלְקָא עַל כָּל קַדִּישִׁין. עוֹד שָׁם: אֵין כָּבוֹד אֶלָּא תּוֹרָה וְכוּ'. אִלֵּין חַכִּימִין דְּאוֹרַיְתָא יָרְתִין הַאי כָבוֹד וְלָא טִפְּשִׁין. דַעֲלוֹהִי כְּתִיב; וּכְסִילִים מֵרִים קָלוֹן (משלי ג ל"ה) וּמַאן דְּלָא יָדַע בְּאוֹרַיְתָא אִקְרֵי כְסִיל, דִּכְתִּיב: וּכְסִיל לֹא יָבִין אֶת זֹאת (תהלים ל"ב ז) וְאֵין זֹאת אֶלָּא תּוֹרָה, שְׁנָא' וְזֹאת הַתּוֹרָה (דברים ה', מ"ד). 
וּבְפָרָשַׁת אֱמֹר: זַכָּאִין אִנּוּן יִשְׂרָאֵל דְּקֻדְשָׁא בְּרִיךְ הוּא אִתְרְעִי בְּהוֹן מִכָּל עַמִּין וּמִגּוֹ (וסגי) רְחִימוּתָא דִּלְהוֹן יְהַב לְהוֹן אוֹרַיְתָא דִקְשׁוֹט לְמִנְדַּע אוֹרְחָא דְּמַלְכָּא קַדִּישָׁא. וְכָל מַאן דְּאִשְׁתַּדַּל בְּאוֹרַיְתָא כְּאִלּוּ אִשְׁתַּדַּל בֵּיהּ בְּקוּדְשָׁא בְרִיךְ הוּא. דְּאוֹרַיְיתָא כֹלָּא שְׁמֵיהּ דְקוּדְשָׁא בְרִיךְ הוּא הֲוֵי. וּמַאן דְּאִתְעַסַּק בְּאוֹרַיְיתָא כְּאִלּוּ אִתְעַסַּק בּוֹ בִּשְׁמוֹ, וּמַאן דְּאִתְרְחַק מֵאוֹרַיְיתָא – רְחִיקָא הוּא מְקוּדְשָׁא בְרִיךְ הוּא. עוֹד שָׁם: זַכָּאָה חוּלָקֵיהוֹן דְּאִינּוּן דְּמִשְׁתַּדְּלִין בְּאוֹרַיְיתָא יְמָמָא וְלֵילֵי וְכוּ'. וַוי לְאִינּוּן דְּלָא מִשְׁתַּדְּלִין בְאוֹרַיְיתָא, דְּהָא לֵית לוֹן חוּלָקָא בִשְׁמָא קַדִּישָׁא. וְלָא אִתְיַדְעִין (נ"א: אתאחדן) בֵּיהּ בְּהַאי עָלְמָא וְלָא בְעַלְמָא דְאָתֵי. וּמַאן דְּזָכֵי בַּהּ בְּהַאי עָלְמָא זָכֵי בְעָלְמָא דְּאָתֵי, שֶׁנֶּאֱמַר: דּוֹבֵב שִׂפְתֵי יְשֵׁנִים (שיה"ש ז, י), אַף עַל גַּב דְּאִינּוּן בְּהַהוּא עָלְמָא, שִׂפְוָותַיְיהוּ מְרַחְשָׁן תַּמָּן אוֹרַיְתָא וְכוּ'. 
בְּפָרָשַׁת בְּהַעֲלֹתְךָ: זַכָּאָה חוּלָקֵיהוֹן דְּיִשְׂרָאֵל דְקוּדְשָׁא בְרִיךְ הוּא אִתְרְעֵי בְהוֹן וְיָהַב לְהוֹן אוֹרַיְיתָא דִקְשׁוֹט, אִילָנָא דְחַיֵּי דְּבֵיהּ יָרִית בַּר נָשׁ חַיִּין לְהַאי עָלְמָא וְחַיִּין לְעָלְמָא דְּאָתֵי. דְּכָל מַאן דְּאִשְׁתְּדַל בְּאוֹרַיְתָא [וְאָחִיד בָּהּ] אָחִיד בְּחַיִּין, וְכָל מַאן דְּשָׁבַק מִלֵּי דְאוֹרַיְיתָא וְאִתְפְּרִישׁ מֵאוֹרַיְתָא, כְּאִלּוּ דְּמִתְפָּרֵשׁ מֵחַיִּין. בְּגִין דְּהִיא חַיִּין וְכָל מִלּוֹי חַיִּין. הֲדָא הוּא דִּכְתִיב: כִּי חַיִּים הֵם לְמֹצְאֵיהֶם (משלי ד כ"ב). 
בְּפָרָשַׁת שְׁלַח לְךָ: הַקָּדוֹשׁ בָּרוּךְ הוּא מְשַׁבֵּחַ בְּאוֹרַיְתָא וְכוּ'. אַזִילוּ בְאוֹרְחִי אִשְׁתַדְלוּ בְפוּלְחָנִי. וְהָא אֲנָא מְעַיִיל לְכוֹן לְעָלְמִין טָבִין, לְעָלְמִין עִלָּאִין וְכוּ'. עֲלוּ זֶה בַנֶּגֶב (במדבר י"ג, י"ז) – אִשְׁתְּדָּלוּ בְאוֹרַיְיתָא וְתֶחֱמוּן, דְּהָא הִיא קַיְּימָא קַמַיְּיכוּ, וּמִנָהּ תִּנְדְּעוּן לִי. עוֹד שָׁם: אַיֶּלֶת אֲהָבִים וְיַעֲלַת חֵן וְכוּ' (משלי ה' י"ט) – אוֹרַיְתָא, אוֹרַיְתָא! נְהִירָא דְּכָל עָלְמִין כַּמָּה יָמִין וּנְחָלִין וּמְקוֹרִין וּמַבּוּעִין מִתְפַּשְּׁטֵי מִנָךְ וְכוּ' (מָה אֵימָא לְגַבְּךָ ) כּוּלְהוֹן עֲלָךְ קַיְימִין, עִלָּאִין וְתַתָּאִין וְכוּ'. אַיֶּלֶת אַהָבִים [אַנְתְּ] וְיַעֲלַת חֵן לְגַבֵּי, עִלָּאִין וְתַתָּאִין וְכוּ' מָאן יִזְכֵּי לְיַנְקָא מִנָךְ כְּדְקָא יָאוּת וְכוּ' (נ"א: מָאן זָכִי לִיקָרֵיה דִּלָּךְ וכו' ). וּמַאן יְכִיל לְגַלָּאָה וּלְמֵימַר סִתְרֵי וּגְנִיזִין דִּילָךְ.
בְּפָרָשַׁת קֹרַח: הַנֶּחֱמָדִים מִזָּהָב וּמִפַּז רַב וְכוּ' (תהלים י"ט, י"א) – כַּמָּה עִלָּאִין אִינּוּן מִלֵּי דְאוֹרַיְיתָא, כַּמָּה יְקָרִין אִינּוּן, תְּאֵבִין אִינּוּן לְעֵילָּא, תְּאֵבִין אִינוּן לְכֹלָּא, בְּגִין דְּאִנּוּן שְׁמָא קַדִּישָׁא. וְכָל מָאן דְּאִשְׁתַּדַּל בְּאוֹרַיְתָא אִשְׁתַּדַּל בִּשְׁמָא קַדִּישָׁא [וְאִשְׁתְּזִיב מִכֻּלְּהוּ, אִשְׁתְּזִיב בְּעָלְמָא דֵין וְאִשְׁתְּזִיב בְּעָלְמָא דְאָתֵי. וְכָל מָאן דְּאִשְׁתְּדַל בְּאוֹרַיְיתָא אָחִיד בְּאִילָנָא דְחַיֵּי, כֵּיוָן דְּאָחִיד בֵּיהּ, בְּכֹלָּא אָחִיד, דִּכְתִּיב: עֵץ חַיִּים הִיא לַמַּחֲזִיקִים בָּהּ (משלי ג י"ח)]. וְכָל מָאן דְּאִשְׁתְּדַל בְּאוֹרַיְיתָא חֵירוּ אִית לֵיהּ מִכֹּלָּא, חֵירוּ אִיהוּ מִמּוֹתָא, בְּגִין דְּחֵירוּ עֲלֵיהּ שַׁרְיָא וְאָחִיד בֵּיהּ. 
בְּפָרָשַׁת חֻקַּת: תָּא חָזֵי, מִלִּין דְּאוֹרַיְיתָא קַדִּישִׁין אִינּוּן, עִלָּאִין אִינּוּן, מְתִיקִין אִינּוּן, כַּמָּה דְּאַתּ אָמַר : וּמְתוּקִים מִדְּבַשׁ וְכוּ' (תהלים י"ט, יא). מַאן דְּאִשְׁתְּדַל בְּאוֹרַיְיתָא כְּאִלּוּ קָאִים כָּל יוֹמָא עַל טוּרָא דְסִינַי וּמְקַבֵּל אוֹרַיְיתָא. הֲדָא הוּא דִּכְתִיב: הַיּוֹם הַזֶּה נִהְיְתָה לְעָם (דברים כ"ז, ט). 
בְּפָרָשַׁת בָּלָק: כַּמָּה חֲבִיבִין מִילֵי דְאוֹרַיְיתָא וְכַמָּה חֲבִיבָא אוֹרַיְתָא קַמֵּי דְקוּדְשָׁא בְרִיךְ הוּא, דְּאוֹרִית לָהּ קֻדְשָׁא בְרִיךְ הוּא לִבְנוֹהִי. [עוֹד שָׁם: פָּתַח וְאָמַר: כִּי תָצוּר עַל עִיר יָמִים רַבִּים לְהִלָּחֵם עָלֶיהָ לְתָפְשָׂהּ וְכוּ' (שם כ, י"ט), זַכָּאָה חוּלָקֵיהּ מָאן דְּאִשְׁתְּדַּל בְּאוֹרַיְיתָא תָדִיר. מָאן דְּאִשְׁתְּדַל בָּהּ מַה כְתִיב בֵּיהּ, כִּי אִם בְּתוֹרַת ה' חֶפְצוֹ וְכוּ' וְהָיָה כְּעֵץ וְכוּ' (תחלים א', ב, –ג). אַמַּאי דָא סָמִיךְ לְדָא, אֶלָּא מָאן דְּאִשְׁתְּדַל בְּאוֹרַיְיתָא יוֹמָם וָלָיְלָה לָא לִיהֱוֵי כְאָעָא יְבֵישָׁא, אֶלָּא – כְעֵץ שָׁתוּל עַל פַּלְגֵי מָיִם וְכוּ'. תָּא חֲזֵי, כַּמָה חֲבִיבִין אִינּוּן דְּמִשְׁתַּדְּלֵי בְאוֹרַיְיתָא קַמֵּי קֻדְשָׁא בְרִיךְ הוּא, דְּאֲפִילּוּ בְזִמְנָא דְדִינָא תַּלְיָא בְּעַלְמָא וְאִתְיְהִיב רְשׁוּ לִמְחַבְּלָא לְחַבְּלָא, קֻדְשָׁא בְרִיךְ הוּא פָקִיד לֵיהּ עִלָּוַיְהוּ עַל אִינּוּן דְּקָא מִשְׁתַּדְּלֵי בְּאוֹרַיְתָא. וְהָכֵי אָמַר לֵהּ קֻדְשָׁא בְרִיךְ הוּא: כִּי תָצוּר אֶל עִיר בְּגִין חוֹבֵיהוֹן וְכוּ' לֹא תַשְׁחִית אֶת עֵצָהּ (שם), דָּא תַלְמִיד חָכָם דְּאִיהוּ בְּמָתָא וְכוּ'; כִּי מִמֶּנּוּ תֹאכֵל (שם), הַהִיא טִנְרָא תַקִּיפָא וְכוּ' דְּלֵית הֲנָאָה וְתִיאוּבְתָּא לְרוּחַ קֻדְשָׁא בְהַאי עָלְמָא אֶלָּא אוֹרַיְיתָא דְהַהוּא זַכָּאָה. כַּבְיָכוֹל, אִיהוּ מְפַרְנֵס לָהּ וְיָהֵיב לָהּ מְזוֹנָא בְהַאי עָלְמָא יַתִּיר מִכָּל קָרְבְּנִין דְּעָלְמָא וְכוּ'. וּמִיּוֹמָא דְּאִתְחָרִיב בֵּי מַקְדְּשָׁא וּבָטְלֵי קָרְבְּנִין, לֵית לֵיהּ לְקֻדְשָׁא בְרִיךְ הוּא אֶלָּא אִינּוּן מִלִּין דְּאוֹרַיְיתָא, וְאוֹרַיְיתָא דְאִתְחַדְּשָׁא בְפוּמֵיהּ, בְּגִין כָּךְ : כִּי מִמֶּנּוּ תֹּאכֵל וְכוּ']. 
וּבְפָרָשַׁת פִּנְחָס: כָּל מַאן דְּאִשְׁתַּדַּל בְּאוֹרַיְתָא בְהַאי עָלְמָא זָכֵי דְּיִפְתְּחוּן לֵיהּ כַּמָּה תַרְעִין בְּהַאי עָלְמָא (נ"א לְהַהוּא עָלְמָא ) וְכַמָּה נְהוֹרִין. בְּשַׁעְתָּא דְּנָפֵיק מֵהַאי עָלְמָא אִתִּי אַקדִּימַת קָדָמּוֹהִי וְאָזְלַת לְכָל נָטוֹרֵי תַּרְעִין, מַכְרֶזֶת וְאוֹמֶרֶת: פִּתְחוּ שְׁעָרִים וְיָבֹא גוֹי צַדִּיק (ישעי', כ"ו, ב), אַתְקִינוּ כֻרְסְיָין לִפְלָנַיָּא עַבְדָּא דְמַלְכָּא [קַדִּישָׁא], דְּלֵית חֶדְוָה לְקוּדְשָׁא בְרִיךְ הוּא אֶלָּא בְּמַאן דְּאִשְׁתַּדַּל בְּאוֹרַיְתָא. כָּל שֶׁכֵּן מָאן דְּיִתְּעַר בְּלֵילְיָא לְאִשְׁתַּדְּלָא בְאוֹרַיְיתָא, דְּהָא כָל צַדְקַיָא דִבְגִּנְתָּא דְּעֵדֶן צַיְיתִין לְקַלֵּיהּ, וְקוּדְשָׁא בְרִיךְ הוּא מִשְׁתְּכַח בֵּינַיְיהוּ (נ"א: וְקֻדְשָׁא בְּרִיךְ הוּא אִשְׁתַּבַּחֲ בֵּהּ ).
בְּפָרָשַׁת וָאֶתְחַנַּן: תָּא חָזֵי, כַּמָּה הוּא חֵילָא תַקִּיפָא דְאוֹרַיְיתָא וְכַמָּה הוּא עִלָּאָה עַל כֻּלָּן. דְּכָל מָאן דְּאִשְׁתְּדַּל בְּאוֹרַיְיתָא לָא דָחִיל מֵעִלָּאֵי וְתַתָּאֵי וְלֹא דָחִיל מִמַּרְעִין בִּישִׁין דְּעַלְמָא, בְּגִין דְּאִיהוּ אָחִיד בְּאִילָנָא דְּחַיֵּי [וְאָכִיל מִנֵּיהּ בְּכָל יוֹמָא, דְּהָא אוֹרַיְיתָא אוֹלִיף לֵיהּ לְבַר נָשׁ בְּאֹרַח קְשׁוֹט, אוֹלִיף לֵיהּ עֵיטָא הָאֵיךְ יְתוּב קָמֵיהּ מָארֵיהּ לְבַטֵּל הַגְּזֵרָה. וַאֲפִילּוּ יִתְגְּזָר עָלֵיהּ מוֹתָא, כֻּלָּהּ יִתְבָּטַּל וְיִסְתְּלַּק מִנֵּיהּ וְלָא שַׁרְיָא עֲלוֹי. עֵיטָא דְבַר נָשׁ בְּהַאי עָלְמָא, דְּבָעֵי לְאִשְׁתַּדָּלָא בְּאוֹרַיְתָא יְמָמָא וְלֵילְיָא וְלָא יִתְעֲדִי מִנַּהּ. הֲדָא הוּא דִּכְתִיב: וְהָגִיתָ בוֹ יוֹמָם וָלַיְלָה (יהושע א, ח). וְאִי אִתְפְּרַשׁ מֵאוֹרַיְתָא כְּאִלּוּ אִתְפָּרֵשׁ מֵחַיֵּי]. עוֹד שָׁם: בָּעֵי בַר נָשׁ לְשַׁוָּאָה מִלִּין דְּאוֹרַיְיתָא עָלֵיהּ תָּדִיר, בְּגִין וְכוּ' דְּלֵית לֵיהּ מְקַטְרֵגָא לְיֵצֶר הָרָע בַּר מִמִּלִּין דְּאוֹרַיְתָא. וְהָיוּ הַדְּבָרִים הָאֵלֶּה אֲשֶׁר אָנֹכִי מְצַוְּךָ הַיּוֹם עַל לְבָבֶךָ (דברים ף, ו), עַל תְּרֵי יְצָרֶיךָ. יֵצֶר הַטּוֹב אִתְעַזָּר בְּהוֹן (בזֹּהַר הַקָּדוֹשׁ גריס: יוֹצֵר הַטּוֹב אֶתְעַטֵּר בְּהוּ ). וְיֵצֶר הָרָע אִתְכָּנַע בְּהוֹן וְכוּ'. וְיֵצֶר הָרַע כַּד חָמֵי בַּר נָשׁ דְּלָא אִשְׁתָּדַּל בְּאוֹרַיְיתָא כְּדֵין, הוּא סָלִיק לְעֵילָּא וְאוֹלִיף עָלֵיהּ חוֹבָא. הֲדָא הוּא דִּכְתִיב: וּכְסִילִים מֵרִים קָלוֹן (משלי ג', ל"ה). וְאִיתָא בְּזֹהַר חָדָשׁ, שֶׁיּוֹם הַדִּין שֶׁיהיה לֶעָתִיד כְּמוֹ שֶׁכָּתוּב: הִנֵּה הַיּוֹם בָּא בֹּעֵר כַּתַּנּוּר וְכוּ' (מלאכי ג, י"ט) – זֶה הַיּוֹם שֶׁעָתִיד מֹשֶה רַבֵּנוּ לִתְבֹּעַ עֶלְבּוֹנָהּ שֶׁל תּוֹרָה, כִּדְאִיתָא בַּמִּשְׁנָה; אוֹי לָהֶם לַבְּרִיּוֹת מֵעֶלְבּוֹנָהּ שֶׁל תּוֹרָה (פ, אבות פ"ו). 
עַד כָּאן הַמַּאֲמָרִים מִזֹּהַר הַקָּדוֹשׁ הַמְדַבְּרִים מִמַּעֲלוֹת הַתּוֹרָה וּשְׂכָרָהּ וְהָעֳנָשִׁים עַל בִּטּוּל תּוֹרָה.
וּמִי הָאִישׁ אֲשֶׁר נִרְדַּם בְּתַרְדֵּמַת הַזְּמַן, אֲשֶׁר לֹא יָעִיר מִשְּׁנָתוֹ בְּשׂוּמוֹ הַדְּבָרִים הָאֵלֶּה עַל לִבּוֹ וְיִתְגַּבֵּר עַל יִצְרוֹ הָרָע בְּכָל כֹּחוֹ. אַךְ לְפִי שֶׁיֵּשׁ כַּמָּה מְנִיעוֹת לָאָדָם שֶׁאִי אֶפְשָׁר לוֹ לַעֲסֹק בַּתּוֹרָה כָּרָאוּי, וְעַל יְדֵי זֶה מוֹצֵא הַיֵּצֶר הָרַע פֶּתַח לִדְחוֹתוֹ לְגַמְרֵי מִן הַתּוֹרָה, לָכֵן יִתְפַּלֵּל לְהַקָּדוֹשׁ בָּרוּךְ הוּא וִיבַקֵּשׁ שֶׁיַּצִּיל אוֹתוֹ מִזֶּה. וְעַל זֶה בָּאוּ כָּל הַבַּקָּשׁוֹת שֶׁבִּקֵּשׁ דָּוִד הַמֶּלֶךְ ע"ה בְּסֵפֶר תְּהִלִּים, שֶׁיַּצִּיל אוֹתוֹ מֵאוֹיְבָיו, זֶה הַיֵּצֶר הָרָע, וְכָל חֵילוֹתָיו, הַסִּטְרָא אָחֳרָא דִילֵיהּ, וְיִרְאֶה לִלְחֹם עִמָּהֶם. וְזֶה מְרֻמָּז בַּפָּסוּק, וְדִבַּרְתָּ בָּם בְּשִׁבְתְּךָ בְּבֵיתֶךָ וּבְלֶכְתְּךָ בַדֶּרֶךְ (דברים ו, ז), וְלִכְאוֹרָה נִרְאֶה מְיֻתָּר, שֶׁהָיָה לוֹ לוֹמַר "וְדִבַּרְתָּ בָּם בְּכָל עֵת" אֶלָּא שֶׁקָּאֵי עַל כָּל פְּרָטֵי הַמְּנִיעוֹת שֶׁיֵּשׁ לוֹ לָאָדָם, כְּמוֹ שֶׁכָּתַב בְּסֵפֶר הַקָּדוֹשׁ מְסִלַּת יְשָׁרִים. בְּכֻלָּם יִרְאֶה לַעֲסֹק בַּתּוֹרָה בְּכָל מַה דְּאֶפְשָׁר. 
וְעַל מ"שׁ הַכָּתוּב <b>בְּשִׁבְתְּךָ בְּבֵיתֶךָ וּבְלֶכְתְּךָ בַדֶּרֶךְ</b>, שָׁמַעְתִּי מֵאָחִי הַגָּאוֹן זַ"ל, שֶׁמּוֹרֶה עַל ה' חֶלְקֵי הַיּוֹם. שֶׁהַיּוֹם נֶחֱלַק לְאַרְבַּעַת חֲלָקִים: מִתְּחִלַּת הַלַּיְלָה עַד חֲצוֹת וּמֵחֲצִי הַלַּיְלָה עַד אוֹר הַבֹּקֶר וּמִתְּחִלַּת הַיּוֹם עַד חֲצִי הַיּוֹם וּמֵחֲצִי הַיּוֹם עַד תְּחִלַּת הַלַּיְלָה. וְזֶה שֶׁאָמַר "בְּשִׁבְתְּךָ בְּבֵיתֶךָ" מוֹרֶה עַל הַזְּמַן מֵחֲצִי הַלַּיְלָה עַד אוֹר הַבֹּקֶר, שֶׁהָאָדָם צָרִיךְ לַעֲמֹד מִמִּשְׁכָּבוֹ וְלֵישֵׁב עַל מִטָּתוֹ וְלַעֲסֹק בַּתּוֹרָה. וְהוּא נֶגֶד בְּחִינַת דָּוִד הַמֶּלֶךְ ע"ה כִּדְאִיתָא בַּזֹּהַר הַקָּדוֹשׁ. וּבָזֶה אָתֵי שַׁפִּיר מַה דְּאִיתָא בַּגְּמָרָא (ברכות ה): אַבָּא בִּנְיָמִין אוֹמֵר: עַל שְׁנֵי דְּבָרִים הָיִיתִי מִצְטַעֵר כָּל יָמַי וְכוּ' עַל תְּפִלָּתִי שֶׁתְּהֵא סְמוּכָה לְמִטָּתִי. פִּירַשִּׁ"י זַ"ל: כָּל יָמַי הָיִיתִי מִצְטַעֵר וְנִזְהָר שֶׁלֹּא לַעֲשׂוֹת מְלָאכָה וְלֹא לִלְמֹד כְּשֶׁעָמַדְתִּי מִמִּטָּתִי עַד שֶׁאֶקְרָא קְרִיאַת שְׁמַע וָאֶתְפַּלֵּל. וְלִכְאוֹרָה הוּא תָּמוּהַּ, וְכִי מֵעוֹלָם לֹא הָיָה עוֹמֵד קֹדֶם אוֹר הַיּוֹם לִלְמֹד. וְנִרְאֶה דְּהָכִי פֵּרוּשׁוֹ. שֶׁהָיָה עוֹמֵד קֹדֶם הַיּוֹם לִלְמֹד וְהָיָה יוֹשֵׁב עַל מִטָּתוֹ וְלוֹמֵד עַד אוֹר הַיּוֹם. וּכְשֶׁהָיָה קָם מִמִּטָּתוֹ שֶׁהָיָה יוֹשֵׁב שָׁם לִלְמֹד הָיָה מִתְפַּלֵּל תֵּכֶף. ומ"ש: "וּבְלֶכְתְּךָ בַדֶּרֶךְ". מוֹרֶה עַל זְמַן חֲצִי הַיּוֹם עַד הַלַּיְלָה שֶׁאָדָם הוֹלֵךְ אַחַר פַּרְנָסָתוֹ לַעֲסָקָיו. וּמַה שֶּׁכָּתוּב "וּבְשָׁכְבְּךָ", מוֹרֶה עַל תְּחִלַּת הַלַּיְלָה. "וּבְקוּמֶךָ". מוֹרֶה עַל תְּחִלַּת הַיּוֹם עַד חֲצִי הַיּוֹם שֶׁהוּא זְמַן קִימָה. וְז"ש בַּגְּמָרָא (שם כ"ו): אַבְרָהָם תִּקֵּן תְּפִלַּת שַׁחֲרִית, וַיַּשְׁכֵּם אַבְרָהָם בַּבֹּקֶר אֶל הַמָּקוֹם אֲשֶׁר עָמַד שָׁם (בראשית י"ט, כ"ז), וְזֶה הוּא מִתְּחִלַּת הַיּוֹם עַד חֲצִי הַיּוֹם, שֶׁהוּא מְיֻחָד לְקַיְּמָהּ וַעֲמִידָה כַּנַּ"ל. יִצְחָק תִּקֵּן תְּפִלַּת מִנְחָה (ברכות שם), שֶׁנֶּאֱמַר: וַיֵּצֵא יִצְחָק לָשׂוּחַ בַּשָּׂדֶה (בראשית כד ס"ג), וְזֶהוּ זְמַן שֶׁמֵּחֲצִי הַיּוֹם עַד הַלַּיְלָה, שֶׁאָדָם הוֹלֵךְ לַעֲסָקָיו. יַעֲקֹב תִּקֵּן תְּפִלַּת עַרְבִית (ברבות שם), שֶׁנֶּאֱמַר: וַיִּפְגַּע בַּמָּקוֹם וַיָּלֶן שָׁם כִּי בָא הַשֶּׁמֶשׁ (בראשית כ ח, י"א), וְהוּא הַזְּמַן שֶׁמִּתְּחִלַּת הַלַּיְלָה עַד חֲצוֹת, שֶׁאָז זְמַן שְׁכִיבָה. וְזֶה מַה שֶׁנֶּאֱמַר בֶּאֱלִישָׁע: וְנָשִׂים לוֹ שָׁם מִטָּה וְשֻׁלְחָן וְכִסֵּא וּמְנוֹרָה (מלכים ב ד י) שֶׁהֵם נֶגֶד ד' תִּקּוּנֵי שְׁכִינָה. כִּדְאִיתָא בַּזֹּהַר הַקָּדוֹשׁ (פ' תרומה): <b>מִטָּה</b> כְּנֶגֶד דָּוִד וְכוּ' <b>שֻׁלְחָן</b> כְּנֶגֶד יִצְחָק, כְּמוֹ שֶׁכָּתוּב: מִצָּפוֹן זָהָב יֶאֱתֶה (איוב ל"ז, כ"ב), כַּיָּדוּעַ. וְזֶהוּ נֶגֶד תְּפִלַּת מִנְחָה כַּנַּ"ל. <b>כִּסֵּא</b> כְּנֶגֶד יַעֲקֹב, כְּדְאִיתָא בַּזֹּהַר הַקָּדוֹשׁ שֶׁהוּא כִּסֵּא בִּפְנֵי עַצְמוֹ, שֶׁהוּא זְמַן תְּפִלַּת עַרְבִית כַּנַּ"ל. <b>מְנוֹרָה</b> נֶגֶד אַבְרָהָם, שֶׁהוּא חֶסֶד, וּמְנוֹרָה בַּדָּרוֹם, כַּיָּדוּעַ. וְהֵם כֻּלָּם רָאשֵׁי תֵּבוֹת <b>משכ"ן</b>. וּבָזֶה יוּבַן מַה שֶׁאָמְרוּ רַזַ"ל (ברכות ח): מִי שֶׁיֵּשׁ לוֹ בֵּית הַכְּנֶסֶת בְּעִירוֹ וְאֵינוֹ נִכְנָס שָׁם לְהִתְפַּלֵּל נִקְרָא שָׁכֵן רַע. וְצָרִיךְ עִיּוּן לָמָּה נִקְרָא בְּשֵׁם שָׁכֵן. וּלְפִי מָה שֶׁכָּתַבְנוּ אָתֵי שַׁפִּיר כִּי הַמֵּ"ם שֶׁל "מִשְׁכָּן", שֶׁהוּא מִטָּה, אֵינוֹ שַׁיָּךְ לִתְפִלָּה, רַק עַל לִמּוּד הַתּוֹרָה, כַּנַּ"ל. וְאִם כֵּן נִשְׁאֲרוּ אוֹתִיּוֹת <b>שֹׁ כ ן</b>, שֶׁהוּא נֶגֶד ג' תְּפִלּוֹת, וְלָכֵן נִקְרָא "שָׁכֵן רַע". 
וּמַה שֶׁהַד' זְמַנִּים הַנַּ"ל כְּתוּבִים בַּפָּרָשָׁה שֶׁלֹּא כְּסִדְרָן, מִשּׁוּם דִּלְעֵיל מִנֵּהּ כָּתַב: וְדִבַּרְתָּ בָּם (דברים ו, ז), וְזֶה קָאֵי עַל לִמּוּד הַתּוֹרָה וְעַל קְרִיאַת שְׁמַע. וְלָכֵן כְּתִיב תְּחִלָּה <b>בְּשִׁבְתְּךָ בְּבֵיתֶךָ וּבְלֶכְתְּךָ בַדֶּרֶךְ</b> (שם), שֶׁזֶּהוּ נֶגֶד לִמּוּד הַתּוֹרָה. וְאח"כ <b>בְּשָׁכְבְּךָ וּבְקוּמֶךָ</b> (שם), שֶׁזֶּהוּ כְּנֶגֶד קַ"שׁ. וּלְפִי שֶׁעִקַּר לִמּוּד הַתּוֹרָה הוּא בַּלַּיְלָה, כִּדְאִיתָא בַּגְּמָרָא (עירובין ס"ה). לֹא אִבְרָא לַיְלָה אֶלָּא לְגִרְסָא מַתְחִיל תְּחִלָּה <b>בְּשִׁבְתְּךָ בְּבֵיתֶךָ</b>, שֶׁקָּאֵי עַל קֹדֶם הַיּוֹם<small><small> (נ"א: בְּשִׁבְתְּךָ בְּבֵיתֶךָ, שֶׁזֶּהוּ נֶגֶד לִמּוּד הַתּוֹרָה. וּבְשָׁכְבְּךָ וּבְקוּמֶךָ שֶׁזֶּהוּ נֶגֶד קַ"שׁ, שֶׁקָּאֵי עַל קֹדֶם הַיּוֹם.)</small></small>. וְהַטַּעַם שֶׁעִקַּר הַלִּמּוּד הוּא בַּלַּיְלָה, שֶׁנֶּאֱמַר: וְרָאִיתִי אָנִי שֶׁיֵּשׁ יִתְרוֹן לַחָכְמָה מִן הַסִּכְלוּת כִּיתְרוֹן הָאוֹר מִן הַחֹשֶׁךְ (קהלת ב, י"ג), פֵּרֵשׁ: כְּשֶׁנִּתְהַפֵּךְ הַסִּכְלוּת לַחָכְמָה אָז נוֹדַע יִתְרוֹן מַעֲלָתָהּ כְּיִתְרוֹן הָאוּד מִן הַחֹשֶׁךְ; פִּי': כְּשֶׁנִּתְהַפֵּךְ הַחוֹשֵׁך לָאוֹר, כִּי בַּלַּיְלָה הוּא זְמַן שְׁלִיטַת הַקְּלִפּוֹת וְעַל יְדֵי הַתּוֹרָה שֶׁנִּקְרֵאת אוֹר, מְשַׁבֵּר כֹּחַ הַקְּלִפּוֹת, וְעַל יְדֵי זֶה נִתְעַלָּה הַתּוֹרָה בְּיִתְרוֹן גָּדוֹל וְנִכָּר יִתְרוֹן מַעֲלַת הַחָכְמָה. 
לְפִיכָךְ צָרִיךְ לְצַעֵר עַצְמוֹ וְגוּפוֹ עַל הַתּוֹרָה, כִּי הַגּוּף הוּא מִסִּטְרָא אָחֳרָא. וְעַל יְדֵי שְׁבִירַת הס"א יִתְגַּדֵּל סִטְרָא דִּקְדֻשָּׁה, כְּמוֹ שֶׁכָּתוּב: וְאִכָּבְדָה בְּפַרְעֹה וְכוּ' כִּי אֲנִי ה' (שמות י"ד, ד); וְהִתְגַּדַּלְתִּי וְהִתְקַדַּשְׁתִּי וְכוּ' (יחזקאל ל"ח, כ"ג). וּכְדֵי לְהַגְדִּיל הַסִּטְרָא דִּקְדֻשָּׁה צָרִיךְ לְצַעֵר עַצְמוֹ וְגוּפוֹ בְּלִמּוּד הַתּוֹרָה, כְּמוֹ שֶׁאָמְרוּ חֲזַ"ל: פַּת בַּמֶּלַח תֹּאכֵל וְכוּ' וְחַיֵּי צַעַר תִּחְיֶה וּבַתּוֹרָה אַתָּה עָמֵל (פ, אבות פ"ו). וְכִדְאִיתָא בַּמִּדְרָשׁ (ילק"ש תתקמ"ב) אָמַר מֹשֶׁה לְיִשְׂרָאֵל כַּמָּה צַעַר נִצְטַעַרְתִּי עַל הַתּוֹרָה וְכַמָּה עָמָל עָמַלְתִּי בָּהּ וְכַמָּה יְגִיעוֹת יָגַעְתִּי בָּהּ, שֶׁנֶּאֱמַר: וַיְהִי שָׁם עִם ה' אַרְבָּעִים יוֹם וְאַרְבָּעִים לַיְלָה (שמות ל"ד, כ"ד). נִכְנַסְתִּי לְבֵין הַמַּלְאָכִים וְלַבֵּן הַשְּׂרָפִים, שֶׁאֶחָד מֵהֶם יָכוֹל לִשְׂרֹף כָּל הָעוֹלָם כֻּלּוֹ. שֶׁנֶּאֱמַר: שְׂרָפִים עֹמְדִים מִמַּעַל לוֹ (ישעי' ו, ב). נִכְנַסְתִּי לְבֵין הַחַיּוֹת, נַפְשִׁי וְדָמִי נָתַתִּי עָלֶיהָ. כְּשֵׁם שֶׁלָּמַדְתִּי אוֹתָהּ בְּצַעַר, כָּךְ אַתֶּם תִּהְיוּ לוֹמְדִים אוֹתָהּ בְּצַעַר. וְאָמְרוּ חֲזַ"ל: וְלֹא תִמָּצֵא בְּאֶרֶץ הַחַיִּים (איוב כ"ח, י"ג), בְּמִי שֶׁמְּחַיֶּה עַצְמוֹ עָלֶיהָ (סנהד' קי"א.). וּכְתִיב: אָדָם כִּי יָמוּת בְּאֹהֶל (במדבר י"ט, י"ד). וּכְתִיב: אַף חָכְמָתִי עָמְדָה לִּי (קהלת ב ט). וְאָמְרוּ חֲזַ"ל (מד"ר שם): תּוֹרָה שֶׁלָּמַדְתִּי בְּאַף הִיא עָמְדָה לִי. 
וְאִיתָא בְּמִדְרַשׁ מִשְׁלֵי (ילק"ש ריש משלי, ושם קצת בנ"א): לָמָּה הַמֵּ"ם שֶׁל תֵּבַת מִשְׁלֵי גְּדוֹלָה, שֶׁיָּשַׁב אַרְבָּעִים יוֹם בְּתַעֲנִית כְּדֵי שֶׁתִּתְקַיֵּם הַתּוֹרָה בְּיָדוֹ. וְהַכֹּל הוּא לְשַׁבֵּר [כֹּחַ] הַקְּלִפּוֹת. וְזֶהוּ שֶׁכָּתוּב: <b>בְּשִׁבְתְּךָ בְּבֵיתֶךָ</b> (דברים ו, ז'). וְ"יְשִׁיבָה" הִיא לְשׁוֹן מְנוּחָה וּכְשֶׁעוֹמֵד מִמִּטָּתוֹ וְאֵינוֹ נוֹתֵן מְנוּחָה לְגוּפוֹ, נוֹתֵן עַל יְדֵי זֶה מְנוּחָה לְנִשְׁמָתוֹ בָּעוֹלָם הַבָּא. בְּשִׁבְתְּךָ <b>בְּבֵיתֶךָ</b>, פִּי': בִּשְׁבִיל בֵּיתְךָ הַמְיֻחָד לְךָ. וּלְפִי שֶׁיֵּשׁ בְּכָל יוֹם אַרְבָּעָה זְמַנִּים הַנַּ"ל וְשִׁבְעָה יָמִים בְּשָׁבוּעַ, הֲרֵי כ"ח עִתִּים, וּכְנֶגֶד זֶה יֵשׁ כ"ח עִתִּים בְּקֹהֶלֶת (קהלת ג). וְגַם פָּסוּק [רִאשׁוֹן בְּרֵאשִׁית יֵשׁ [בּוֹ] ז' תֵּבוֹת וְכ"ח אוֹתִיּוֹת]. 
וְנַחֲזֹר לְעִנְיָנֵנוּ, דִּפְשָׁטָא דִּקְרָא בָּא לְהוֹרוֹת שֶׁאֵין מוֹעִיל שׁוּם אֲמַתְלָא לִפְטֹר עַצְמוֹ מִן הַתּוֹרָה כִּי בֶּאֱמֶת הָאָדָם בָּעוֹלָם הַזֶּה בְּמִלְחָמוֹת גְּדוֹלוֹת וְנִסְיוֹנוֹת עֲצוּמִים, וְעַם כָּל זֶה אֵין טַעֲנָה לִפְטֹר אֶת עַצְמוֹ מִן הַתּוֹרָה כְּמוֹ שֶׁכָּתַב הָרַמְבַּ"ם זַ"ל: חַיָּב אָדָם בְּתַלְמוּד תּוֹרָה בֵּין עָנִי וּבֵין עָשִׁיר וְחוֹלֶה וְזָקֵן וּבַעַל יִסּוּרִים וּבַעַל אִשָּׁה וּבָנִים. פֵּרוּשׁ: בֵּין עָנִי, שֶׁטָּרוּד בְּפַרְנָסָתוֹ מֵחֲמַת עֲנִיּוּתוֹ בֵּין עָשִׁיר, שֶׁטָּרוּד בְּרֹב קִנְיָנָיו, אוֹ מְנִיעָה [אַחֶרֶת] מֵחֲמַת יִסּוּרִין, אוֹ טִפּוּל בָּנִים, אוֹ שְׁאָר נִסְיוֹנוֹת, עִם כָּל זֶה אֵינָהּ טַעֲנָה לִפְטֹר אֶת עַצְמוֹ מִן הַתּוֹרָה. וְהַכֹּל מְרֻמָּז בְּפָסוּק זֶה הַנַּ"ל. דְּאִיתָא (יומא י"ט): וְדִבַּרְתָּ <b>בָּם</b> – וְלֹא בִּדְבָרִים אֲחֵרִים. ד"א, עֲשֵׂה אוֹתָם קֶבַע וְלֹא אַרְעַי. וְלִכְאוֹרָה אֵינוֹ מוּבָן דְּמִתְּחִלָּה מַשְׁמַע דְּבָרִים אֲחֵרִים כְּלָל וּכְלָל לֹא, וְאַחַר כָּךְ מַשְׁמָע שֶׁדְּבָרִים אֲחֵרִים מֻתָּרִים רַק שֶׁלֹּא יַעֲשֶׂה אוֹתָם קֶבַע אֶלָּא עֲרַאי. וְעוֹד קָשֶׁה, וְהָא לֹא נִתְּנָה תּוֹרָה לְמַלְאֲכֵי הַשָּׁרֵת, וְאֵיךְ אֶפְשָׁר שֶׁלֹּא לְדַבֵּר דְּבָרִים אֲחֵרִים לְצֹרֶךְ פַּרְנָסָה וְחַיִּים. וְנִרְאֶה שֶׁכַּוָּנָתָם שֶׁלְּשׁוֹן וְדִבַּרְתָּ בָּם סוֹבֵל שְׁנֵי פֵּרוּשִׁים. פִּי' אֶחָד לְשׁוֹן דִּבּוּר מַמָּשׁ, וְזֶה שֶׁכָּתוּב "בָּם", רוֹמֵז עַל תּוֹרָה שֶׁבִּכְתָב, שֶׁמַּתְחֶלֶת בְּ"בֵית", וְעַל תּוֹרָה שֶׁבְּעַל פֶּה שֶׁמַּתְחֶלֶת ב"מֵּם". גַּם דִּבּוּר מַשְׁמַע לְשׁוֹן הַנְהָגָה, כְּמוֹ יַדְבֵּר עַמִּים תַּחְתֵּינוּ (תהלים מ"ז, ד), שֶׁכָּל הַנְהָגוֹתָיו יִהְיוּ עַפִּ"י הַתּוֹרָה, כִּדְאִיתָא בַּזֹּהַר וּבַמִּדְרָשִׁים, שֶׁכַּמָּה תַּנָּאִים וְאָמוֹרָאִים הָיוּ הַנְהָגוֹתֵיהֶם רַק עַפִּ"י הַתּוֹרָה. וְהַשְׁתָּא אָתֵי שַׁפִּיר מַה שֶּׁנִּכְפָּל דָּבָר זֶה בַּתּוֹרָה כִּי בְּפָסוּק אֶחָד אוֹמֵר: וְדִבַּרְתָּ בָּם בְּשִׁבְתְּךָ וְכוּ' (דברים ו, ז), וּבְפָסוּק אַחֵר כְּתִיב: דַּבֵּר בָם וְכוּ' (שם י"א, י"ט). רָצָה לוֹמַר: <b>וְדִבַּרְתָּ בָּם</b> שבפ' רִאשׁוֹנָה מוֹרֶה עַל הַדִּבּוּר מַמָּשׁ, וּמַ"ש בְּפ' שְׁנִיָּה מוֹרֶה עַל הַהַנְהָגָה שֶׁצָּרִיךְ לְהִתְנַהֵג עַפִּ"י הַתּוֹרָה, כְּדֵי שֶׁיִּלְמְדוּ מִמֶּנּוּ בְּנֵי בֵּיתוֹ (נ"א בני אדם) כִּדְאִיתָא בַּזֹּהַר הַקָּדוֹשׁ וזהו שֶׁכָּתוּב <b>וְלִמַּדְתֶּם אֹתָם אֶת בְּנֵיכֶם לְדַבֵּר בָּם</b> פִּי' עַל יְדֵי הַנְהָגוֹתֵיכֶם תִּלְמְדוּ לִבְנֵיכֶם גַּם כֵּן לְהִתְנַהֵג הַכֹּל עַפִּ"י הַתּוֹרָה וְהַמִּצְוָה. וְזֶה שֶׁאָמַר הַכָּתוּב: <b>בְּשִׁבְתְּךָ בְּבֵיתֶךָ</b>, <b>בְּשִׁבְתְּךָ</b>, מוֹרֶה עַל עִסְקוֹ שֶׁל אָדָם, כְּמוֹ: וַיָּשָׁב מֹשֶׁה לִשְׁפֹּט אֶת הָעָם (שמות י"ח, י"ג). וּכְמוֹ: וְיֵשְׁבוּ בָאָרֶץ וְיִסְחֲרוּ אוֹתָהּ (בראשית ל"ד, כ"א). וּכְמוֹ: וּבָתִּים טֹבִים תִּבְנֶה וְיָשָׁבְתָּ (דברים ח, י"ב), שֶׁכֻּלָּם פִּי' לְשׁוֹן עֵסֶק. וְהָכִי פֵּרוּשָׁא: <b>בְּשִׁבְתְּךָ בְּבֵיתֶךָ</b> – אֲפִלּוּ כְּשֶׁאַתָּה עוֹסֵק בְּפַרְנָסָה וּבְכָל עֲסָקִים שֶׁבְּבֵיתְךָ, אַל תִּפְרֹק עָלֶיךָ עֹל תּוֹרָה, הֵן בַּפֶּה הֵן בְּמַחֲשָׁבָה. וְכָל מַעֲשֶׂיךָ לֹא יִהְיוּ אֶלָּא לְשֵׁם שָׁמַיִם וְכָל הַנְהָגוֹתָיו לֹא יִהְיוּ רַק עַפִּ"י הַתּוֹרָה כַּנַּ"ל. וְזֶהוּ שֶׁאָמְרוּ: שְׁנַיִם שֶׁיּוֹשְׁבִין וְאֵין בֵּינֵיהֶם דִּבְרֵי תּוֹרָה (אבות פ"ג), פֵּרוּשׁ: שֶׁעוֹסְקִין בְּעִסְקֵיהֶן, שֶׁרֹב עִסְקִין נַעֲשִׂין עַ"פִּ שְׁנַיִם, וְאֵין בֵּינֵיהֶם דִּבְרֵי תּוֹרָה, פִּי' שֶׁאֵינוֹ יוֹצֵא מֵהָעֵסֶק הַהוּא שׁוּם תַּכְלִית וְהַנְהָגָה עַפִּ"י הַתּוֹרָה הֲרֵי זֶה מוֹשַׁב לֵצִים, כְּמוֹ הַלֵּץ שֶׁכָּל דִּבּוּרוֹ הֶבֶל וָרִיק. 
<b>בְּבֵיתֶךָ</b> – זוֹ אִשְׁתּוֹ (יומא ב), כְּמוֹ שֶׁכָּתוּב: וְשָׂמַחְתָּ אַתָּה וּבֵיתֶךָ (דברים י"ד, כ"ו), וְגַם בְּנֵי בֵּיתוֹ וְקִנְיָנוֹ וְכָל רְכוּשׁוֹ נִכְלָלִים בִּלְשׁוֹן בֵּיתוֹ, כַּנּוֹדָע. וְלָזֶה אָמַר: אַף כְּשֶׁאַתָּה הוֹלֵךְ לַעֲסֹק בָּהֶם בְּצָרְכֵי טִפּוּלָם, אַף עַל פִּי כֵּן <b>וְדִבַּרְתָּ בָּם</b>, וְלֹא תִּפְרוֹק מֵעָלֶיךָ עֹל תּוֹרָה בְּדִבּוּר וּבְהִגָּיוֹן וּבְהַנְהָגָה כַּנַּ"ל. 
<b>וּבְלֶכְתְּךָ</b> – פִּי' אַף כְּשֶׁאָדָם הוֹלֵךְ לַעֲסָקָיו, וּבְוַדַּאי לִבּוֹ וּמַחֲשַׁבְתּוֹ טְרוּדִים בְּעִנְיְנֵי הָעֵסֶק הַהוּא, אַף עַל פִּי כֵּן יִלְמֹד מַה שֶּׁיּוּכַל לְהָבִין בָּעֵת הַהִיא [כִּי אֵין הַקָּדוֹשׁ בָּרוּךְ הוּא בָּא בִּטְרוּנְיָא עִם בְּרִיּוֹתָיו, וְכִדְאִיתָא בַּמִּדְרָשׁ: אֲפִלּוּ לָמַד אָדָם כָּל הַיּוֹם, וְתִמְנַע הָיְתָה פִּלֶגֶשׁ לֶאֱלִיפַז (בראשית ל"ו, י"ב), שְׂכַר מִקְרָא בְּיָדוֹ]. גַּם מוֹרֶה עַל הַהֲלִיכָה בַּמִּלְחָמָה, כְּמוֹ שֶׁהוֹכִיחַ הַמַּלְאָךְ אֶת יְהוֹשֻׁעַ, כְּמוֹ שֶׁכָּתוּב: עַתָּה בָאתִי (יהושע ה' י"ד) – עַל עִסְקֵי תַּלְמוּד תּוֹרָה, וּכְתִיב: וְלֹא יָמוּשׁ סֵפֶר הַתּוֹרָה הַזֶּה (שם א, ח). וְזֶה הָיָה בְּעֵת מִלְחָמָה, וְיִלְמֹד כְּפִי יְכוֹלְתּוֹ בָּעֵת הַהִיא. 
גַּם <b>וּבְלֶכְתְּךָ</b> מוֹרֶה עַל הַתְּנוּעָה, רָצָה לוֹמַר, שֶׁהַתְּנוּעָה נִקְרֵאת [גַּם כֵּן] הֲלִיכָה, עַל שֵׁם שֶׁמֵּנִיעַ אֵבָרָיו מִמָּקוֹם לְמָקוֹם, כְּמוֹ שֶׁכָּתוּב: הִתְהַלֵּךְ לְפָנַי וֶהֱיֵה תָמִים (בראשית י"ז, א'), פֵּרוּשׁ שֶׁכָּל תְּנוּעוֹתֶיךָ יִהְיוּ לְפָנַי וְלַעֲבוֹדָתִי. <b>וְהַמַּחֲשָׁבָה</b> נִקְרֵאת גַּם כֵּן הֲלִיכָה, כְּמָה שֶׁכָּתוּב: לֹא לִבִּי הָלַךְ וְכוּ' (מלכים ב, ה' כ"ו) דְּאֵצֶל נַעֲמָן שַׂר צְבָא אֲרָם, וּכְמוֹ אַחַר מַחְשְׁבוֹתָם לִבָּם הֹלֵךְ<small><small> (אוּלַי צ"ל אַחֲרֵי גִלּוּלֵיהֶם לִבָּם הֹלֵךְ וְהוּא בִּיחֶזְקֵאל כ ט"ז)</small></small>, בְּלֶכְתְּךָ מוֹרֶה שֶׁכָּל תְּנוּעוֹתָיו וּמַחְשְׁבוֹתָיו יִהְיוּ עַל פִּי הַתּוֹרָה. 
<b>בַּדֶרֶךְ</b> – מוֹרֶה, אִם הוּא בַּדֶּרֶךְ יְהֵא עוֹסֵק בַּתּוֹרָה כְּמוֹ שֶׁכָּתוּב בַּמִּשְׁנָה: הַנֵּעוֹר בַּלַּיְלָה וְהַמְהַלֵּךְ בַּדֶּרֶךְ יְחִידִי וּמְפַנֶּה לִבּוֹ לְבַטָּלָה וְכוּ' (אבות פ"ג). עוֹד שָׁם: הַמְהַלֵּךְ בַּדֶּרֶךְ וְשׁוֹנֶה וּמַפְסִיק מִמִּשְׁנָתוֹ וְכוּ'. עוֹד אָמְרוּ בַּגְּמָרָא (עירובין נ"ד) הַמְהַלֵּךְ בַּדֶּרֶךְ וְאֵין עִמּוֹ לְוָיָה יַעֲסֹק בַּתּוֹרָה, שֶׁנֶּאֱמַר: כִּי לִוְיַת חֵן הֵם עַל רֹאשְׁךָ (משלי א, ט). עוֹד אָמְרוּ: שְׁנַיִם שֶׁהוֹלְכִים וְאֵין בֵּינֵיהֶם דִּבְרֵי תּוֹרָה רְאוּיִין לִשָּׂרֵף<small><small> (בְּתַעֲנִית י. הַגִּרְסָא: שְׁנֵי תַּלְמִידֵי חֲכָמִים שֶׁמְּהַלְּכִין וְכוּ'.)</small></small>, שֶׁנֶּאֱמַר: וַיְהִי הֵמָּה הֹלְכִים הָלוֹךְ וְדַבֵּר וְהִנֵּה רֶכֶב אֵשׁ וְכוּ' (מלכים ב ב, י"א). גַּם מִלַּת <b>דֶּרֶךְ</b> מוֹרֶה עַל הַזִּוּוּג, שֶׁנֶּאֱמַר: וְדֶרֶךְ גֶּבֶר בְּעַלְמָה (משלי ל, י"ט). וּכְתִיב: וְאִישׁ אֵין בָּאָרֶץ לָבוֹא עָלֵינוּ כְּדֶרֶךְ כָּל הָאָרֶץ (בראשית י" ט, ל"א). וְגַם אָז צָרִיךְ לְהִתְנַהֵג עַל פִּי הַתּוֹרָה. גַּם <b>דֶּרֶךְ</b> מוֹרֶה עַל יוֹם הַמִּיתָה כְּמָה שֶׁכָּתוּב: אָנֹכִי הֹלֵךְ בְּדֶרֶךְ כָּל הָאָרֶץ (מלכים א ב ב) וּכְמוֹ דַּרְכֵי מָוֶת (משלי י"ד, י"ב), פֵּרוּשׁ, אֲפִלּוּ כְּשֶׁמִּתְקָרֵב אֶל הַמִּיתָה חַס וְשָׁלוֹם מֵחֲמַת חֻלְשַׁת גּוּפוֹ, אֲפִלּוּ הָכֵי יַעֲסֹק בַּתּוֹרָה. כִּדְאִיתָא בַּגְּמָרָא (שבת פ"ג), מַאי דִּכְתִיב אָדָם כִּי יָמוּת בְּאֹהֶל (במדבר י"ט, י"ד), אֲפִלּוּ בִּשְׁעַת מִיתָה יְהֵא עוֹסֵק בַּתּוֹרָה וְאַל יִפְרֹשׁ מִמֶּנָּה. וְזֶה שֶׁאָמְרוּ בַּגְּמָרָא (עירובין י"ט): רְשָׁעִים אֲפִלּוּ עַל פִּתְחָהּ שֶׁל גֵּיהִנֹּם אֵינָם חוֹזְרִים בִּתְשׁוּבָה. וְלִכְאוֹרָה הוּא תָּמוּהַּ, הָא אַחַר הַמָּוֶת אִי אֶפְשָׁר לַעֲשׂוֹת תְּשׁוּבָה, כְּמוֹ שֶׁכָּתוּב: תָּשֵׁב אֱנוֹשׁ עַד דַּכָּא וְכוּ' (תחלים צ, ג). וְנִרְאֶה דְּהָכִי פֵרוּשָׁא: כְּשֶׁהֵם חוֹלִים, כְּמוֹ שֶׁכָּתוּב; וַיַּגִּיעוּ עַד שַׁעֲרֵי מָוֶת (שם ק"ז, י"ח), וְזֶהוּ פִּתְחָהּ שֶׁל גֵּיהִנֹּם, אֲפִלּוּ הָכִי אֵינָם חוֹזְרִים בִּתְשׁוּבָה. וְזֶהוּ שֶׁכָּתוּב: לַפֶּתַח חַטָּאת רֹבֵץ (בראשית ה' ז'), פֵּרוּשׁ: אֲפִלּוּ הוּא בְּפִתְחוֹ שֶׁל גֵּיהִנָּם, אֲפִלּוּ הָכָא חַטָּאת רֹבֵץ. 
וּמַה שֶּׁכָּתוּב <b>בְּדֶרֶךְ</b> בְּפַתָּ"ח [בֵּי"ת פְּתוּחָה], כְּמַשְׁמָעוֹ: בַּדֶּרֶךְ הַיָּדוּעַ, וְהוּא דַּרְכֵי ה' כְּמוֹ שֶׁכָּתוּב: דֶּרֶךְ פִּקּוּדֶיךָ הֲבִינֵנִי (תהלים קי"ט, ב"ז), פֵּרוּשׁ. אַף כְּשֶׁאֲנִי עוֹסֵק בַּמִּצְוָה לֹא אֶפְטֹר אֶת עַצְמִי מִן הַתּוֹרָה. וְצָרִיךְ לְהַנְהִיג אֶת עַצְמוֹ עַ"פִּ הַתּוֹרָה וְהַנְהָגוֹתֶיהָ. וְכָל זֶה קָאֵי עַל וְאָהַבְתָּ אֶת ה' וְכוּ' (דברים ו, ה), רָצָה לוֹמַר, שֶׁיְּקַבְּלוּ עֲלֵיהֶם עֹל מַלְכוּת, הֵן בְּכָל אֵלֶּה הַנַּ"ל, הֵן בַּאֲכִילָה וּשְׁתִיָּה. וּכְמוֹ שֶׁכָּתוּב: <b>לֶאֱכֹל לֶחֶם</b> לִפְנֵי הָאֱלֹהִים. (שמות יח יב) וְהֵן בְּמָמוֹנוֹ בְּכֻלָּם יְהֵא עָלָיו עֹל מוֹרָאוֹ יִתְבָּרַךְ וְאַהֲבָתוֹ וְלֹא יָסוּר מִמֶּנָּה אֲפִלּוּ רֶגַע אֶחָד. 
גַּם מָה שֶׁכָּתוּב : <b>וּבְלֶכְתְּךָ בַדֶּרֶךְ וּבְשָׁכְבְּךָ וּבְקוּמֶךָ</b>, קָאֵי עַל הַנְּשָׁמָה, הַיְנוּ, כְּשֶׁתֵּלֵךְ בִּשְׁעַת שֵׁנָה לִמְחִצָּה הָעֶלְיוֹנָה, יִהְיֶה עַל פִּי הַתּוֹרָה, וְהָכִי פֵּרוּשָׁא: בְלֶכְתְּךָ בַדֶּרֶךְ וּבְשָׁכְבְּךָ, פֵּרוּשׁ: כְּשֶׁתֵּלֵךְ בַּדֶּרֶךְ [עוֹלָם הָעֶלְיוֹן] בִּשְׁעַת שְׁכִיבָה, אוֹ שֶׁתַּחְזֹר נִשְׁמָתְךָ אֵלֶיךָ בְּקוּמְךָ, כְּשֶׁתָּקוּם מִשִּׁינְתָךְ, תְּדַבֵּר וְתַעֲסֹק מַה שֶּׁהִשִּׂיגָה הַנְּשָׁמָה לְמַעְלָה, כִּדְאִיתָא בַּזֹּהַר הַקָּדוֹשׁ. גַּם מָצִינוּ שֶׁהָאֲרִ"י זַ"ל לָמַד תּוֹרָה הַרְבֵּה בְּתוֹךְ שְׁנָתוֹ. גַּם <b>בְּשָׁכְבְּךָ</b> מוֹרֶה עַל הַמִּיתָה, כְּמוֹ שֶׁכָּתוּב: וַיִּשְׁכַּב דָּוִד עִם אֲבֹתָיו (מלכים ב, י), כְּלוֹמַר, אֲפִלּוּ בִּשְׁעַת מִיתָה יַעֲסֹק בַּתּוֹרָה. כְּלָל הַדָּבָר, צָרִיךְ הָאָדָם לִהְיוֹת לְבֶן חַיִל, לַעֲמֹד נֶגֶד הַמִּלְחָמָה הַחֲזָקָה וְלִשְׁבֹּר כֹּחַ הַיֵּצֶר הָרָע. וְכָל זֶה מְרֻמָּז בְּפָסוּק זֶה, שֶׁכָּל הָעֲסָקִים לֹא יְבַטְּלוּ אוֹתְךָ מִתַּלְמוּד תּוֹרָה, הַכֹּל כַּנַּ"ל. 
גַּם יֵשׁ לְפָרֵשׁ עַל דֶּרֶךְ זוֹ, שֶׁבִּזְכוּת הַתּוֹרָה תַּצְלִיחַ בְּכָל דְּרָכֶיךָ, כְּמוֹ שֶׁכָּתוּב: וּשְׁמַרְתֶּם אֶת דִּבְרֵי הַבְּרִית הַזֹּאת וְכוּ' לְמַעַן תַּשְׂכִּילוּ (דברים כ"ט, ח). וּכְתִיב: וְהָגִיתָ בּוֹ יוֹמָם וָלַיְלָה כִּי אָז תַּצְלִיחַ אֶת דְּרָכֶךָ וְאָז תַּשְׂכִּיל (יהושע א', ח). וְלָזֶה אָמַר: <b>בְּשִׁבְתְּךָ</b> – בִּשְׁבִיל שִׁבְתְּךָ; דְּהַיְנוּ: עֲסָקֶיךָ, כַּנַּ"ל. גַּם <b>בְּשִׁבְתְּךָ</b> – מוֹרֶה עַל אֲכִילָה וּשְׁתִיָּה, כְּמוֹ שֶׁכָּתוּב: וַיֵּשְׁבוּ לֶאֱכָל לֶחֶם (בראשית ל"ז, כ"ה) אֲפִלּוּ בִּשְׁעַת אֲכִילָה יִהְיֶה לִבְּךָ עַל הַתּוֹרָה וְלֹא תַּטְרִידוֹ הַתַּאֲוָה מִדִּבְרֵי תּוֹרָה. גַּם יֵשׁ לְפָרֵשׁ: בִּשְׁבִיל שִׁבְתְּךָ, בִּשְׁבִיל אֲכִילָה, כְּמוֹ שֶׁכָּתוּב: אִם אֵין תּוֹרָה אֵין קֶמַח (אבות פ"ג). וּכְתִיב: אִם בְּחֻקֹּתַי תֵּלֵכוּ וְכוּ' (ויקרא כ"ו, ג): שֶׁתִּהְיוּ עֲמֵלִים בַּתּוֹרָה וְסֵיפָא דִּקְרָא: וַאֲכַלְתֶּם לַחְמְכֶם לָשֹׂבַע (שם ג). גַּם <b>בְּשִׁבְתְּךָ</b> מוֹרֶה עַל הַשַּׁלְוָה וְהַמְּנוּחָה וְשַׁיָּךְ לִשְׁנֵי [ה]פֵּרוּשִׁים: א. שֶׁלֹּא תַּטְרִידוֹ הַשַּׁלְוָה מִן הַתּוֹרָה, וְהַב' – שֶׁבְּשֶׁל הַתּוֹרָה תִּהְיֶה לוֹ שַׁלְוָה וּמְנוּחָה, לְפִי שֶׁעַל יְדֵי הַתּוֹרָה אֵין מְנוּחָה לְגוּפְךָ. שֶׁהַתּוֹרָה מְיַגַּעְתּוֹ, וְלָכֵן תִּהְיֶה לְךָ מְנוּחָה לְבַסּוֹף, שֶׁנֶּאֱמַר: וַיַּרְא מְנֻחָה כִּי טוֹב (בראשית מ"ט, ט"ו), וְאֵין טוֹב אֶלָּא תּוֹרָה, כִּדְאִיתָא בַּמִּשְׁנָה: כָּל הַמְקַבֵּל עָלָיו עֹל תּוֹרָה מַעֲבִירִין מִמֶּנּוּ עֹל מַלְכוּת וְעֹל דֶּרֶךְ אֶרֶץ (אבות פ"ג). וְכֵן אִיתָא בַּזֹּהַר הַקָּדוֹשׁ: נִרְפִּים אַתֶּם נִרְפִּים (שמות ה' י"ז) וְכוּ'. כְּדִלְעֵיל. 
וְגַם מָה שֶׁכָּתוּב <b>בְּבֵיתֶךָ</b>, מוֹרֶה עַל אִשְׁתּוֹ וּבְנֵי בֵּיתוֹ וְקָנִינוּ וּרְכוּשׁוֹ, שֶׁכֻּלָּם לֹא יַטְרִידוּהוּ מִתַּלְמוּד תּוֹרָה. גַּם מוֹרֶה שֶׁלֹּא יִשְׁמַע לְקוֹל אִשְׁתּוֹ בְּדָבָר שֶׁהוּא נֶגֶד רְצוֹן הַבּוֹרֵא יִתְבָּרַךְ, וְזֶהוּ <b>בְּבֵיתֶךָ</b> – בִּשְׁבִיל בֵּיתְךָ, זֶהוּ אִשְׁתְּךָ, כִּדְאִיתָא בַּמִּדְרָשׁ: כִּי שָׁמַעְתָּ לְקוֹל אִשְׁתְּךָ יוֹתֵר מִמֶּנִּי. גַּם <b>בְּלֶכְתְּךָ</b> מוֹרֶה עַל מִי שֶׁצָּרִיךְ לְסַבֵּב בָּעֲיָרוֹת, בֵּין מֵחֲמַת דָּחֳקוֹ אוֹ מֵחֲמַת רֹב מָמוֹן, אַף עַל פִּי כֵן יַעֲסֹק בַּתּוֹרָה. 
גַּם מוֹרֶה <b>וְדִבַּרְתָּ בָּם בְּשִׁבְתְּךָ בְּבֵיתֶךָ</b>, שֶׁעִקַּר תַּלְמוּד תּוֹרָה כְּשֶׁהוּא לְבַדּוֹ בְּבֵיתוֹ בְּהִתְבּוֹדְדוּת. וְגַם כְּשֶׁהוּא יוֹשֵׁב יִהְיֶה בְּעֵינָיו שָׁוֵה מָקוֹם מָלֵא מִבְּנֵי אָדָם כְּלֹא מָלֵא, וּמָקוֹם רֵיק כְּלֹא רֵיק, כְּמוֹ שֶׁכָּתוּב: וְשַׁעֲשֻׁעַי אֶת בְּנֵי אָדָם (משלי ח, ל"א). וּכְדְאִתָא בְּסֵפֶר "חוֹבוֹת הַלְּבָבוֹת": "לֹא תִּשּׁוֹמֵם בְּהִפָּקְדָם וְלֹא תִּדְאַג בְּהֵעָדְרָם רַק תָּמִיד תִּהְיֶה שָׂמֵחַ בֵּאלֹקִים". גַּם כְּשֶׁהוּא בְּבֵיתוֹ עִם כָּל בְּנֵי בֵּיתוֹ לֹא יְהֵא עִקַּר דִּבּוּרוֹ אֶלָּא בַּתּוֹרָה. וְזֶהוּ שֶׁאָמַר: <b>בְּבֵיתֶךָ</b>, כְּאִלּוּ אַתָּה לְבַדְּךָ בְּבֵיתֶךָ וְאֵין בּוֹ אַף אֶחָד מִבְּנֵי בַּיִת שֶׁלְּךָ. וְכֵן <b>בְּלֶכְתְּךָ</b> מוֹרֶה גַּם כֵּן עַל זֶה, אֲפִלּוּ (כְּשֶׁאַתָּה לְבַד אוֹ) כְּשֶׁאַתָּה הוֹלֵךְ לְבַדְּךָ בַּדֶּרֶךְ: עַל יְדֵי הַתּוֹרָה אַתָּה נִצּוֹל מִכָּל רָע, כִּי הַקָּדוֹשׁ בָּרוּךְ הוּא מְשַׁמֶּרְךָ, כְּמוֹ שֶׁאָמְרוּ רַבּוֹתֵינוּ זַ"ל (עירובין נד): הַמְהַלֵּךְ בַּדֶּרֶךְ וְאֵין עִמּוֹ לְוָיָה יַעֲסֹק בַּתּוֹרָה, שֶׁנֶּאֱמַר: כִּי לִוְיַת חֵן הֵם לְרֹאשׁוֹ (משלי א ט) וְזֶהוּ שֶׁאָמַר: הִשָּׁמֶר לְךָ וּשְׁמֹר נַפְשֶׁךָ וְכוּ' פֶּן תִּשְׁכַּח וְכוּ' (דברים ד, ט'), פִּי': כְּשֶׁאַתָּה צָרִיךְ שְׁמִירָה, הַיְנוּ בִּמְקוֹם סַכָּנָה, כִּדְאִיתָא בִּירוּשַׁלְמִי (ברכ' פ"ד: ד), שֶׁכָּל הַדְּרָכִים בְּחֶזְקַת סַכָּנָה, [אָז] תִּשְׁמֹר אֶת נַפְשְׁךָ שֶׁלֹּא תִּשְׁכַּח הַדְּבָרִים וְכוּ'. גַּם בְּלֶכְתְּךָ מוֹרֶה עַל מָה שֶׁכָּתוּב בְּמָקוֹם אַחֵר: <b>בְּלֶכְתְּךָ</b> לֹא יֵצַר צַעֲדֶךָ (משלי ה' י"ב). וּבְשָׁכְבְּךָ מוֹרֶה עַל יִסּוּרִים כְּמוֹ שְׁכַב עַל צִדְּךָ (יחזקאל י י), פִי': אֲפִלּוּ יִהְיוּ יִסּוּרִין עָלֶיךָ אוֹ בְּנֵי בֵיתְךָ, אֲפִלּוּ הָכִי תַּעֲסֹק בַּתּוֹרָה. 
גַּם פִּי' <b>וּבְשָׁכְבְּךָ</b>, כְּשֶׁאַתָּה שׁוֹכֵב עַל מִטָּתְךָ, תְּהֵא מַחְשַׁבְתְּךָ מְשׁוֹטֶטֶת בַּתּוֹרָה. וְהַשֵּׁנָה נִקְרֵאת נְפִילָה, כְּמוֹ שֶׁכָּתוּב: וַיַּפֵּל ה' תַּרְדֵּמָה (בראשית ב, כא), וּכְמוֹ שֶׁכָּתוּב: וְתַרְדֵּמָה נָפְלָה עַל אַבְרָם (שם ט"ו, י"ב). וְעַל יְדֵי הַתּוֹרָה שֶׁיַּחְשֹׁב עַל מִשְׁכָּבוֹ וּמִטָּתוֹ אָז תֵּהָפֵךְ הַנְּפִילָה לְקִימָה. וְכִדְאִיתָא בַּגְּמָרָא (ברכות י"ד): כָּל הַמַּשְׂבִּיעַ עַצְמוֹ מִדִּבְרֵי תּוֹרָה וְלָן אֵין מְבַשְּׂרִין אוֹתוֹ בְּשׂוֹרוֹת רָעוֹת. 
<b>וּבְקוּמֶךָ</b> – מוֹרֶה עַל מַעֲלָתוֹ שֶׁל אָדָם, כְּמוֹ שֶׁכָּתוּב: וַיָּקָם שְׂדֵה עֶפְרוֹן (בראשית כ"ג, י"ז), וּכְמוֹ שֶׁכָּתוּב: קוּמָה ה' וְיָפֻצוּ אוֹיְבְךָ (במדבר י', ל"ה), וְהוּא עַל פִּי מַה שֶּׁאָמְרוּ חֲזַ"ל (מכילתא פי"ד, ד). כְּשֶׁהַקָּדוֹשׁ בָּרוּךְ הוּא עוֹשֶׂה דִּין בָּרְשָׁעִים שְׁמוֹ מִתְגַּדֵּל בָּעוֹלָם. וְזֶהוּ שֶׁאָמַר: <b>וּבְקוּמֶךָ</b>, אֲפִלּוּ כְּשֶׁאַתָּה בְּכָל מַעֲלוֹת שֶׁבָּעוֹלָם לֹא תָסוּר מִן הַתּוֹרָה וּמִקַּבָּלַת עֹל מַלְכוּת שָׁמַיִם. כְּמוֹ שֶׁכָּתוּב: לְבִלְתִּי רוּם לְבָבוֹ מֵאֶחָיו (דברים י"ז, כ), גַּם מוֹרֶה שֶׁעַל יְדֵי הַתּוֹרָה תִּהְיֶה לוֹ קִימָה, כְּמוֹ שֶׁכָּתוּב: קוּמָה ה' הוֹשִׁיעֵנוּ (תהלים ג, ח'); עַד יִקֹּם גּוֹי אֹיְבָיו (יהושע י, י"ג). 
וּבַזֹּהַר הַקָּדוֹשׁ פָּרָשַׁת וָאֶתְחַנַּן אִיתָא: <b>וְדִבַּרְתָּ בָּם</b> וְכוּ' דְּבָעֵי בַר נָשׁ לְאַנְהָגָא גַּרְמֵי, וְכוּ' דְּלֹא יִסְטֵי לִימִינָא וְלִשְׂמָאלָא. <b>בְּשִׁבְתְּךָ בְּבֵיתֶךָ</b>, לְאַנְהָגָא גַּרְמֵי' בְּבֵיתָא בְּאוֹרַח מִישׁוֹר וּבְאֹרַח תִּקּוּנָא דְּיִלְפוּן מִנֵּיהּ בְּנֵי בֵיתָא. לְאַנְהָגָא גַּרְמֵי, עִמְּהוֹן בְּנַחַת וּבְחֵדוּ וְלָא יַטֵּל דְּחִילוּ וְכוּ'. <b>וּבְלֶכְתְּךָ בַדֶּרֶךְ</b>, לְאַנְהָגָא בְמִלֵּי דְאוֹרַיְיתָא וּלְתַקְּנָא גַּרְמֵיהּ בְּהוּ וְכוּ'. וּלְדַבְּרָא גַּרְמֵי, בְּאֹרְחוֹי דְּאוֹרַיְתָא, וּמַאי אִיהוּ, כְּמָה דְיַעֲקֹב לְדוֹרוֹן, לִקְרָבָא, לִצְלוֹתָא, וְכוּ'. <b>וּבְשָׁכְבְּךָ</b>, לְדַבָּרָא גַּרְמֵי, כִּדְחִילוּ דְמָארֵיהּ בִּקְדוּשָּׁה, בַּעֲנָוָה, דְלָא יִשְׁתְּכַח חָצִיף לָקֳבְלֵיהּ דְּמָארֵיהּ. <b>וּבְקוּמֶךָ</b>, לְמֵיהַב תֻּשְׁבְּחָן לְמָארֵיהּ דְּאָתִיב נִשְׁמָתֵיהּ דְּהָא בְּכַמָּה חִיּוּבִין וְכוּ' ע"ש. פִּי' מַה שֶׁאָמַר שֶׁצָּרִיךְ לְאַנְהָגָא, זֶהוּ <b>וְדִבַּרְתָּ בָּם</b>, שֶׁהוּא לְשׁוֹן הַנְהָגָה, כַּנַּ"ל. שֶׁיִּתְנַהֵג בְּכָל עַל פִּי הַתּוֹרָה. וּמָה שֶׁאָמַר: דְּיִלְפוּן מִנֵּיהּ בְּנֵי בֵּיתוֹ, זֶהוּ מָה שֶׁכָּתוּב : וְלִמַּדְתֶּם אֹתָם אֶת בְּנֵיכֶם, כְּמוֹ שֶׁכָּתוּב לְמַעְלָה, שֶׁעַל יְדֵיכוֹן יִתְנַהֲגוּן בְּנֵי בֵּיתוֹ גַּם כֵּן עַל פִּי הַתּוֹרָה. וּמָה שֶׁאָמַר: שֶׁיִּהְיֶה עִמְּהוֹן בְּנַחַת, לְפִי שֶׁדִּבּוּר הוּא לְשׁוֹן נַחַת כִּדְאִיתָא בַּגְּמָרָא (מכות י"א). וּמָה שֶׁאָמַר : בְּחֶדְוָה, לְפִי שֶׁהַיְשִׁיבָה מוֹרֶה לְשׁוֹן מְנוּחָה, וְהוּא הַהֵפֶךְ שֶׁל עַצְבוּת כְּמוֹ שֶׁכָּתוּב: בְּיוֹם הִנִּיחַ לְךָ ה' מֵעָצְבְּךָ וּמִרָגְזֶךָ (ישעיה י"ד, ג). וּמָה שֶׁאָמַר וּלְדוֹרוֹן, זֶהוּ צְדָקָה, כַּדְאִיתָא בַּזֹּהַר הַקָּדוֹשׁ: שֶׁהַצְּדָקָה שֶׁאָדָם נוֹתֵן זֶהוּ הַדּוֹרוֹן, כְּמוֹ שֶׁכָּתוּב: צֶדֶק לְפָנָיו יְהַלֵּךְ (תהלים פ"ה, י"ד). וּצְלוֹתָא זֶהוּ תַּכְלִית הַדּוֹרוֹן, וּקְרָבָא זֶהוּ הַתּוֹרָה, כְּמוֹ שֶׁכָּתוּב בְּסֵפֶר מִלְחֲמֹת ה' (במדבר כ"א, י"ד). וּכְתִיב: וְחֶרֶב פִּיפִיּוֹת בְּיָדָם (תהלים קמ"ט, ו), זוֹהִי קְרִיאַת שְׁמַע, שֶׁיֵּשׁ בָּהּ כָּל מִינֵי קְרָבָא, כִּדְאִיתָא בַּזֹּהַר הַקָּדוֹשׁ. וּמַה שֶּׁאָמַר בִּקְדֻשָּׁה וּבַעֲנָוָה מוֹרֶה עַל הַזִּוּוּג שֶׁיְּהֵא בִּקְדֻשָּׁה וּבְטָהֳרָה וּבַעֲנָוָה וּכְמוֹ שֶׁכָּתוּב: וְהִתְקַדִּשְׁתֶּם וְכוּ' (ויקרא כ, ז). 
גַּם <b>בְּשִׁבְתְּךָ בְּבֵיתֶךָ</b> מוֹרֶה עַל יְשִׁיבָה שֶׁל אָדָם שֶׁרֻבּוֹ יִהְיֶה בְּבֵית הַכְּנֶסֶת אוֹ בְּבֵית הַמִּדְרָשׁ, שֶׁהוּא בֵּיתוֹ שֶׁל הַקָּדוֹשׁ בָּרוּךְ הוּא, כְּמוֹ שֶׁכָּתוּב: וַאֲנִי בְּרֹב חַסְדְּךָ אָבוֹא בֵיתֶךָ (תהלים ה' ח). וְזֶה שֶׁאָמַר [אֲפִלּוּ] כְּשֶׁאַתָּה צָרִיךְ לֵישֵׁב בְּבֵיתֶךָ תַּעֲסֹק בַּתּוֹרָה. וּמִמֵּילָא מַשְׁמַע שֶׁלֹּא יֵשֵׁב בְּבֵיתוֹ [רַק עַל יְדֵי הֶכְרֵחַ]. גַּם מְרֻמָּז לְמַה שֶּׁאָמְרוּ: לָא אִיבְרָא לֵילְיָא אֶלָּא לְגִרְסָא (ערובין ס"ה), וְזֶהוּ <b>בְּשִׁבְתְּךָ</b>, פִּי': בִּשְׁעַת מְנוּחָתְךָ. כְּמוֹ שֶׁכָּתוּב הִנֵּה חֲנוֹת הַיּוֹם (שופטים י"ט, ט), וּכְתִיב: וַיַּרְא מְנֻחָה כִּי טוֹב (בראשית מ"ט ט"ו), פֵּי' בִּשְׁעַת מְנוּחָה יַעֲסֹק בַּתּוֹרָה, שֶׁאֵין טוֹב אֶלָּא תּוֹרָה. גַּם מְרַמֵּז לְמָה שֶׁאָמְרוּ ; כָּל בַּיִת שֶׁאֵין דִּבְרֵי תּוֹרָה נִשְׁמָעִין בּוֹ בַּלַּיְלָה אֵשׁ אוֹכַלְתּוֹ (סנהדרין צ"ב), לְפִי שֶׁהַתּוֹרָה נִמְשְׁלָה לְאֵשׁ, כְּמָה שֶׁאָמְרוּ בַּגְּמָרָא (ב"ב ע"ט): מֵאֵשׁ יָצָאוּ וְכוּ' (יחזקאל ט"ו, ז) – אֵשׁ אוֹכַלְתּוֹ. וְזֶהוּ <b>בְּשִׁבְתְּךָ בְּבֵיתֶךָ</b>, שֶׁעַל יְדֵי הַתּוֹרָה תִּזְכֶּה לֵישֵׁב בְּבֵיתֶךָ שֶׁלֹּא יֶחֱרַב. גַּם רָמוּז <b>בְּשִׁבְתְּךָ</b> שֶׁהוּא לְשׁוֹן <b>מְנוּחָה</b>, בִּשְׁבִיל מְנוּחָה הַמְיֻחֶדֶת לְךָ לָעוֹלָם הַבָּא, וְלֹא מְנוּחַת הָעוֹלָם הַזֶּה, שֶׁהִיא מְנוּחָה הַמְדֻמֵּית. בְּבֵיתֶךָ, גַּם כֵּן פֵּרוּשׁוֹ: בַּבַּיִת הַמְיֻחָד לְךָ, שֶׁאַתָּה תֵּשֵׁב לְבַדְּךָ [וְאֵין לְזָרִים אִתָּךְ]. גַּם פֵּי' בִּשְׁבִיל שֶׁתִּהְיֶה לְךָ מְנוּחָה וְלֹא יִהְיֶה לְךָ חַס וְשָׁלוֹם צַעַר וִיגִיעָה. כְּמוֹ שֶׁכָּתוּב: כָּל הַפּוֹרֵק מִמֶּנּוּ עֹל תּוֹרָה וְכוּ' (אבות פ"ג). 
<b>וּבְלֶכְתְּךָ בַדֶּרֶךְ</b> – מוֹרֶה עַל הַהֲלִיכָה הַמְיֻחֶדֶת לְךָ, דְּהַיְנוּ הַהֲלִיכָה מִמַּדְרֵגָה לְמַדְרֵגָה, כְּמוֹ שֶׁכָּתוּב: יֵלְכוּ מֵחַיִל אֶל חַיִל (תהלים פ"ד, ח), וְלֹא הֲלִיכָה מִלְמַעְלָה לְמַטָּה חַס וְשָׁלוֹם. גַּם בַדֶרֶךְ בְּפַתָּ"ח [מוֹרֶה עַל הַדֶּרֶךְ הַמְּיֻחָד, הַיְנוּ הַגַּן עֵדֶן, עַל כֵּן נָקוּד בַדֶרֶךְ בְּפַתָּ"ח], דְּהַיְנוּ הַיָּדוּעַ. 
<b>וּבְשָׁכְבְּךָ</b> מוֹרֶה עַל שְׁכִיבָה בַּקֶּבֶר, פִּי': שֶׁתְּהֵא לְךָ מְנוּחָה בַּקֶּבֶר. וְזֶה גַּם כֵּן מְרַמֵּז לָמָּה שֶּׁאָמְרוּ חָזָ"ל: כָּל תַּלְמִיד חָכָם שֶׁאוֹמְרִין דְּבַר הֲלָכָה מִפִּיו שִׂפְתוֹתָיו דּוֹבְבוֹת בַּקֶּבֶר (יבמות צ"ז). גַּם מְרַמֵּז בְּשִׁבְתְּךָ בְּבֵיתֶךָ לְמַה שֶּׁאָמְרוּ חָזָ"ל: כָּל אֶחָד וְאֶחָד נִכְוֶה מֵחֻפָּתוֹ שֶׁל חֲבֵרוֹ (בבא בתרא ע"ה). גַּם <b>וְדִבַּרְתָּ בָּם</b> הוּא לְשׁוֹן הַנְהָגָה כְּמוֹ שֶׁכָּתוּב וְרָעוּ כְבָשִׂים כְּדָבְרָם (ישעיה ה' י"ז), וּפִי' שֶׁהַמַּלְאָכִים שֶׁנִּבְרְאוּ עַל יְדֵי הַתּוֹרָה שֶׁיָּצָא מִפִּיךָ מַנְהִיגִים אוֹתְךָ אֶל הַמְּנוּחָה וְאֶל הַנַּחֲלָה לָעוֹלָם הַבָּא. גַּם מְרַמֵּז <b>בְּשִׁבְתְּךָ</b> שֶׁעַל יְדֵי הַתּוֹרָה שֶׁתַּעֲסֹק בָּהּ תִּפְטֹר אוֹתְךָ מִגִּלְגּוּלִים, וְזֶהוּ <b>בְּשִׁבְתְּךָ</b> – בְּמָקוֹם אֶחָד בִּמְנוּחָה שְׁלֵמָה. 
וְכָל מַה שֶׁכָּתַבְנוּ לְמַעְלָה נִכְלָל גַּם כֵן בָם, וְאָהַבְתָּ אֶת ה' אֱלֹקֶיךָ וְכוּ' וּבְכָל מְאֹדֶךָ (דברים ו, ה). דָּרְשׁוּ רַזַ"ל: בְּכָל מִדָּה שֶׁמּוֹדֵד לְךָ הֱוֵי מוֹדֶה לוֹ (ברכות נ"ד) בִּמְאֹד מְאֹד. וְלִכְאוֹרָה צ"ע, הָאֵיךְ נִרְמַז זֶה בְּמִלַּת <b>מְאֹדֶךָ</b>. וְנִרְאֶה דְּאַשְׁכְּחָן כָּל הַמַּכּוֹת וְהַצָּרוֹת נִקְרָאוֹת <b>מְאֹד</b>, כְּמוֹ שֶׁכָּתוּב: דֶּבֶר כָּבֵד מְאֹד (שמות ט, ג), בָּרָד כָּבֵד מְאֹד (שם י"ח). וְכֵן בְּעָרוֹב וְכֵן בָּאַרְבֶּה, כָבֵד הָרָעָב מְאֹד (בראשית מ"ז, י"ג), מַכָּה רַבָּה מְאֹד (במדבר י"א, ל"ג), חֲרָדָה גְּדֹלָה עַד מְאֹד (בראשית כ"ז, ל"ג), שַׁחוֹתִי עַד מְאֹד (תהלים ל"ח, ז), נֻסוּ נֻּדוּ מְאֹד (ירמיה מ"ט, ו), וַיִּדַּל יִשְׂרָאֵל מְאֹד (שופטים ו, ו), וְהַרְבֵּה דּוֹמֵיהֶם. וְזֶהוּ שֶׁאָמַר בַּמִּדְרָשׁ (ב"ר פ"ט: י־י"ב) וְהִנֵּה טוֹב זֶה הַמָּוֶת, <b>מְאֹד</b> זֶה הַיִּסּוּרִין, <b>מְאֹד</b> זֶה הַפֻּרְעָנֻיּוֹת <b>מְאֹד</b> זֶה גֵּיהִנֹּם, כִּי מְאֹד מִסִּטְרָא דִשְׂמָאלָא. וְכֵן מָצִינוּ שֶׁכָּל הַטּוֹבוֹת נִקְרְאוּ גַּם כֵּן <b>מְאֹד</b>, כְּמוֹ שֶׁכָּתוּב: וְאַבְרָהָם כָּבֵד מְאֹד וְכוּ' (בראשית י"ג, ב), בֵּרַךְ אֶת אֲדֹנִי מְאֹד (שם כ"ד, ל"ה), גָּדוֹל מְאֹד (שם כ"ו, י"ג), וַיִּפְרֹץ הָאִישׁ מְאֹד (שם ל, מ"ג), וַיִּרְבּוּ מְאֹד (שם ה' י"ח) וְהִרְבֵּיתִי אֹתוֹ בִּמְאֹד מְאֹד (שם י"ז, כ), שְׂכָרְךָ הַרְבֵּה מְאֹד (שם ם"ו,א), הָאִישׁ מֹשֶׁה גָּדוֹל מְאֹד (שמות י"א, ג); יָפָה עַד מְאֹד (מלכים א, א, ד), וְדוֹמֵיהֶם. לְפִי שֶׁהַטּוֹבוֹת גַּם כֵּן נִמְשָׁכִים מִסִּטְרָא דִשְׂמָאלָא, כְּמוֹ שֶׁכָּתוּב: מִצָּפוֹן זָהָב יֶאֱתֶה (איוב ל"ז, כ"ב), וּכְתִיב: מִצָּפוֹן תִּפָּתַח הָרָעָה (ירמי' א, י"ד), מָה רַב טוּבְךָ אֲשֶׁר צָפַנְתָּ לִּירֵאֶיךָ (תהלים ל"א, כ). וְזֶה פִּי' <b>בְּכָל מְאֹדֶךָ</b>, בְּכָל הַמְּאֹדּוֹת, רָצָה לוֹמַר: הֵן לְטוֹב שֶׁנִּקְרָא מְאֹד, וְהֵן לְרַע שֶׁנִּקְרָא גַּם כֵּן מְאֹד – עַל כֻּלָּם הוּא מוֹדֶה לוֹ מְאֹד <small><small> (נ"א: הָוֵי מוֹדֶה לוֹ בִּמְאֹד מְאֹד, כִּי גַּם זֶה נִקְרָא מְאֹד: כְּמוֹ שֶׁכָּתוּב: גָּדוֹל ה' וּמְהֻלָּל מְאֹד (תהלים קמ"ה, ר))</small></small>. וְזֶה שֶׁאָמַר: אַתָּה צִוִּיתָה פִקֻּדֶיךָ לִשְׁמֹר מְאֹד (תהלים קי:ט, ד), פִּי': בְּכָל מַה שֶׁיָּבֹא עָלַי צִוִּיתָ לִשְׁמֹר פִּקּוּדֶיךָ. וְזֶה שֶׁכָּתוּב: אֶת חֻקֶּךָ אֶשְׁמֹר אַל תַּעַזְבֵנִי עַד מְאֹד (שם ח). 
הַכְּלָל הַיּוֹצֵא מִכָּל הַנַּ"ל. שֶׁצָּרִיךְ אָדָם לַעֲסֹק בַּתּוֹרָה הֵן בְּשַׁלְוָתוֹ הֵן בְּצַעֲרוֹ, וְעַל יְדֵי זֶה יָבֹא לִמְנוּחָה אֲמִתִּית, כִּי עַל יְדֵי הַתּוֹרָה הוּא נִדְבַּק בהַקָּדוֹשׁ בָּרוּךְ הוּא. וְכֵיוָן שֶׁנִּדְבַּק בְּהַקָּדוֹשׁ בָּרוּךְ הוּא מִמֵּילָא בָּא לְכָל הַנַּ"ל, כִּדְאִיתָא בַּמִּדְרָשׁ (תנוחמא וירא ט): שָׁנוּ רַבּוֹתֵינוּ (שבת קט"ז), מַצִּילִין תִּיק הַסֵּפֶר עִם הַסֵּפֶר וְתִיק הַתְּפִלִּין עִם הַתְּפִלִּין וְכוּ' הוֹאִיל שֶׁזָּכָה לִדָּבֵק בַּסֵּפֶר. וְאָמַר הַכָּתוּב: הוֹלֵךְ אֶת חֲכָמִים יֶחְכָּם וְרֹעֶה כְסִילִים יֵרוֹעַ (משלי י"ג) מִי שֶׁהוּא נִדְבָּק בְּצַדִּיק זוֹכֶה לִהְיוֹת כָּמוֹהוּ. אַתָּה מוֹצֵא בְּלוֹט, עַל יְדֵי שֶׁהָיָה נִדְבָּק מִתְּחִלָּה בְּאַבְרָהָם נִתְעַשֵּׁר כָּמוֹהוּ. בְּאַבְרָהָם כְּתִיב: וְאַבְרָם כָּבֵד מְאֹד בַּמִּקְנֶה בַּכֶּסֶף וּבַזָּהָב (בראשית י"ג, ב), וּבְלוֹט כְּתִיב: וְגַם לְלוֹט הַהוֹלֵךְ אֶת אַבְרָם וְכוּ' (שם ה) הָוֵי, הוֹלֵךְ אֶת חֲכָמִים יֶחְכָּם. וּבְשָּׁעָה שֶׁנִּדְבַּק בַּסְּדוֹמִים כְּתִיב: וַיִּשָּׂא לוֹט אֶת עֵינָיו וְכוּ' (שם י), וְנִלְכַּד עִמָּהֶם הֱוֵי, וְרֹעֶה כְסִילִים יֵרוֹעַ. דָּבָר אַחֵר הוֹלֵךְ אֶת חֲכָמִים יֶחְכָּם, זֶה יְהוֹשֻׁעַ, שֶׁנִּדְבַּק בְּמֹשֶׁה, כְּמוֹ שֶׁכָּתוּב: וִיהוֹשֻׁעַ בִּן נוּן מָלֵא רוּחַ חָכְמָה כִּי סָמַךְ משֶׁה וְכוּ' (דברים ל"ד, ט). וּכְתִיב: כַּאֲשֶׁר הָיִיתִי עִם מֹשֶׁה וְכוּ' (יהושע א, ה). וּמַה הַמְּדַבֵּק עַצְמוֹ לְבָשָׂר וָדָם זוֹכֶה לִהְיוֹת כְּמוֹתוֹ, יִשְׂרָאֵל שֶׁדְּבֵקִין בְּחַיֵּי עוֹלָם עַל אַחַת כַּמָּה וְכַמָּה שֶׁיְּהוּ קַיָּמִים לְעוֹלָם. מִנַּיִן, מִמַּה שֶּׁקָּרִינוּ בָּעִנְיָן: וְאַתֶּם הַדְּבֵקִים בַּה, אֱלֹקֵיכֶם וְכוּ' (דברים ד, ד). מַה כְּתִיב לְמַעְלָה: כִּי כָל הָאִישׁ אֲשֶׁר הָלַךְ וְכוּ' הִשְׁמִידוֹ (שם ג). וּמָה הַנִּדְבָּק בְּעוֹבְדֵי עֲבוֹדָה זָרָה הֲרֵי הוּא כְּמוֹהֶם וְנִשְׁמַד עִמָּהֶם <small><small> (נ"א: הַנִּדְבָּק בְּעֲבוֹדָה זָרָה הֲרֵי הוּא כְּמוֹתָהּ וְנִשְׁמָד עִמָּהּ.)</small></small>, מִי שֶׁנִּדְבָּק בְּחַיֵּי עוֹלָם עַל אַחַת כַּמָּה וְכַמָּה שֶׁיִּזְכֶּה לְחַיֵּי הָעוֹלָם הַנִּצְחִיִּי, הָוֵי – וְאַתֶּם הַדְּבֵקִים. 
אַתָּה מוֹצֵא בַּחֲנַנְיָה מִישָׁאֵל וַעֲזַרְיָה כְּשֶׁיָּצְאוּ מִכִּבְשַׁן הָאֵשׁ כְּתִיב: וְסַרְבָּלֵיהוֹן לָא שְׁנוֹ וְרֵיחַ נוּר לָא עֲדָת בְּהוֹן (דניאל ג, כ"ז). אָמַר הַקָּדוֹשׁ בָּרוּךְ הוּא: הוֹאִיל וְנִדְבְּקוּ בַּצַּדִּיקִים, יִנָּצְלוּ הַבְּגָדִים כְּמוֹתָן. וְכֵן כְּתִיב: וְרָחֵל הָיְתָה יְפַת תֹּאַר (בראשית כ"ט, י"ז). וּכְתִיב: וְרָחֵל בָּאָה עִם הַצֹּאן (שם ט). וְכֵן צִפּוֹרָה. וְהָאֵיךְ לֹא אַנְסוּהָ הָרוֹעִים, אֶלָּא שֶׁגָּלוּי לְפָנָיו שֶׁהֵן עֲתִידוֹת לְהִדָּבֵק בַּצַּדִּיקִים בְּנוֹת לָבָן בְּיַעֲקֹב, וְצִפּוֹרָה בְּמֹשֶׁה רַבֵּנוּ ע"ה, וְהָיָה מְשַׁמְּרָן. הָוֵי, חֹנֶה מַלְאַךְ ה' סָבִיב לִירֵאָיו וַיְחַלְּצֵם (תהלים ל"ד, ח) – לָהֶם וְלַמְּסוֹבָבִין לָהֶם. וְאַתֶּם הַדְּבֵקִים בַּה' אֱלֹקֵיכֶם – אַתֶּם וּדְבֵקֵיכֶם, לוֹט שֶׁנִּדְבַּק בְאַבְרָהָם כְּתִיב: וַיִּזְכֹּר וְכוּ' אֶת לוֹט מִתּוֹךְ הַהֲפֵכָה (בראשית י"ט, כ"ט). צִדְקִיָּה בֶּן כְּנַעֲנָה הָיָה רָשָׁע וּלְפִי שֶׁנָּגְעוּ עַצְמוֹתָיו בְּעַצְמוֹת אֱלִישָׁע – חַיָּה, כְּמוֹ שֶׁכָּתוּב: וַיְחִי וַיָּקָם עַל רַגְלָיו (מלכים ב, י"ג, כ"א). אַתֶּם יִשְׂרָאֵל שֶׁנִּדְבָּקִין לְאֵל חָי וְגַם שֶׁנִּדְבָּקִים לַתּוֹרָה, עַל אַחַת כַּמָּה וְכַמָּה שֶׁתִּנָּצְלוּ מֵהַמִּיתָה וּמֵאֵשׁ שֶׁל גֵּיהִנָּם וְתִהְיוּ חַיִּים וְקַיָּמִים לָעוֹלָם הַבָּא. וְעַל זֶה נֶאֱמַר: וְאַתֶּם הַדְּבֵקִים וְכוּ' חַיִּים כֻּלְּכֶם הַיּוֹם. וּמַה אִם מִדַּת פֻּרְעָנִיּוֹת, שֶׁהִיא מְעוּטָה, כְּתִיב: וַיֵּרְדוּ הֵם וְכָל אֲשֶׁר לָהֶם חַיִּים שְׁאֹלָה (במדבר ט"ז, ל"ג), מִדַּת טוֹבָה מְרֻבָּה עַל אַחַת כַּמָּה וְכַמָּה. 
לָמַד מֵהָעֲגָלוֹת שֶׁהֵבִיאוּ הַנְּשִׂיאִים, שֶׁנֶּאֱמַר: קַח מֵאִתָּם (שם ו ה), שֶׁנִּתַּן לָהֶם הָוֵי (נ"א: שֶׁהֶאֱרִיכוּ שֶׁנָּתַן לָהֶם) עַד הַגִּלְגָּל, שֶׁנֶּאֱמַר בַּגִּלְגָּל: שְׁוָרִים זִבֵּחוּ (הושע י"ב, י"ב). ר' אַבָּהוּ אוֹמֵר: עַד נוֹב, ר' לֵוִי אוֹמֵר: עַד בִּנְיַן בֵּית הַמִּקְדָּשׁ, שֶׁנֶּאֱמַר: וַיִּזְבַּח שְׁלֹמֹה (מלכים א, ח, ס"ב). וּמַה הָעֲגָלוֹת שֶׁאֵין לָהֶם זְכוּת וּזְכוּת אָבוֹת. עַל יְדֵי שֶׁנִּדְבְּקוּ בָּאָרוֹן חָיוּ, יִשְׂרָאֵל שֶׁיֵּשׁ לָהֶם זְכוּת וּזְכוּת אָבוֹת וְנִדְבְּקוּ בַּתּוֹרָה, עַל אַחַת כַּמָּה וְכַמָּה. אַתָּה מוֹצֵא כְּשֶׁבָּנָה שְׁלֹמֹה בֵּית הַמִּקְדָּשׁ הָיוּ הַבַּדִּים עוֹשִׂים פֵּרוֹת, מִפְּנֵי שֶׁנִּדְבָּקִין בָּאָרוֹן, יִשְׂרָאֵל שֶׁנִּדְבָּקִין [בַּתּוֹרָה וְעַל יְדֵי הַתּוֹרָה נִּדְבָּקִין] בְּהַקָּדוֹשׁ בָּרוּךְ הוּא, כִּדְאִיתָא בְּסִפְרִי: וְאָהַבְתָּ אֶת ה' (דברים ו, ה) – כֵּיצַד יֹאהַב אֶת הַ' תַּלְמוּד לוֹמַר : וְהָיוּ הַדְּבָרִים הָאֵלֶּה עַל לְבָבֶךָ וְכוּ', שֶׁעַל יְדֵי הַתּוֹרָה תַּכִּיר אֶת מִי שֶׁאָמַר וְהָיָה הָעוֹלָם וַתִּדְבַּק בִּדְרָכָיו, עַל אַחַת כַּמָּה וְכַמָּה שֶׁיִּהְיוּ חַיִּים וְקַיָּמִים לְעוֹלְמֵי עוֹלָמִים. 
וְכִדְאִיתָא בְּמִּדְרָשׁ רַבָּה עַל הַכָּתוּב: מַיִם רַבִּים לֹא יוּכְלוּ לְכַבּוֹת אֶת הָאַהֲבָה (שיה"ש ח, ז). אָמַר הַקָּדוֹשׁ בָּרוּךְ הוּא: אִם יָבוֹאוּ כָּל הָאֻמּוֹת וַיִּתְּנוּ לָהֶם כָּל כַּסְפָּם וּזְהָבָם שֶׁיִּתְּנוּ לָהֶם דָּבָר אֶחָד מִן הַתּוֹרָה לֹא יִתְּנוּ לָהֶם. עוֹד כְּתִיב: כִּימֵי הָעֵץ יְמֵי עַמִּי (ישעי, מ"ה, כ"ב), זֶה עֵץ הַחַיִּים, כְּמוֹ שֶׁהוּא חַי וְקַיָּם לְעוֹלָם, כָּךְ יִשְׂרָאֵל שֶׁדְּבוּקִים בַּתּוֹרָה, שֶׁנִּקְרֵאת עֵץ הַחַיִּים, [יִהְיוּ] חַיִּים וְקַיָּמִים לְעוֹלָם. וּכְּמוֹ שֶׁכָּתוּב בְּעֵץ הַחַיִּים: וְאָכַל וָחַי לְעוֹלָם (בראשית ג, כ"ב), וּמָה שֶׁאָמַר <b>חַיִּים</b> לְשׁוֹן רַבִּים, מוֹרֶה עַל חַיֵּי עוֹלָם הַזֶּה וְחַיֵּי עוֹלָם הַבָּא, כִּי עִקַּר הַחַיִּים תָּלוּי בַּתּוֹרָה וּבְלוֹמְדֶיהָ. וְזֶה שֶׁאָמְרוּ: תַּלְמִידֵי חֲכָמִים כָּל זְמַן שֶׁמַּזְקִינִים דַּעְתָּן מִתְיַשֶּׁבֶת עֲלֵיהֶן, וְזִקְנֵי עַם הָאָרֶץ וְכוּ' דַּעְתָּן מְטֹרֶפֶת עֲלֵיהֶם (קינים פ"ג). וְהַיְנוּ, מִשּׁוּם שֶׁבְּאֵר מַיִם חַיִּים כָּל זְמַן שֶׁקָּרוֹב אֶל מְקוֹרוֹ הוּא יוֹתֵר זַךְ וְצָלוּל, אֲבָל מַיִם מְכֻנָּסִים כָּל שֶּׁקָּרוֹב יוֹתֵר אֶל מְקוֹרוֹ הוּא עָב וְעָכוּר. כֶּן עַמֵּי הָאָרֶץ נִמְשְׁלוּ לַמַּיִם הַמְכֻנָּסִים, כְּמוֹ שֶׁכָּתוּב: לַחְצֹב לָהֶם בֹּארוֹת בֹּארֹת נִשְׁבָּרִים אֲשֶׁר לֹא יָכִלוּ הַמָּיִם (ירמי, ב, י"ג). וְנִפְסָקִין מֵימָיו כִּי הֵם נִפְסָקִין מֵחַיֵּי עוֹלָם, אֲבָל תַּלְמִידֵי חֲכָמִים נִמְשָׁלִין לִבְאֵר מַיִם חַיִּים וּדְבֵקִים בְּחַיֵּי עוֹלָם הַבָּא. וּכְמוֹ שֶׁכָּתוּב: וְאַתֶּם הַדְּבֵקִים בַּה' אֱלֹקֵיכֶם חַיִּים כֻּלְּכֶם הַיּוֹם. 
<h2>מַעֲלוֹת הַמַּעֲשֶׂה</h2>
אָמַר הַמְחַבֵּר: יַעַן שֶׁהֶאֱרַכְתִּי בָּזֶה הַחִבּוּר לְסַפֵּר בְּשֶׁבַח וּמַעֲלַת הַתּוֹרָה וְלוֹמְדֶיהָ, פֶּן יַחְשֹׁב הַקּוֹרֵא לִשְׁמֹעַ שֶׁאֵין צָרִיךְ לְדַקְדֵּק מַה לִלְמֹד וְאֵיךְ לִלְמֹד וְאֵיךְ לְקַיֵּם רַק לִלְמֹד, [וַאֲפִלּוּ] מֵהַשָּׂפָה וְלַחוּץ, חַס וְשָׁלוֹם, וְלֹא לַעֲשׂוֹת וּלְקַיֵּם, וְלָכֵן רָאִיתִי לַחְתֹּם הַסֵּפֶר בִּדְבָרִים נְאוֹתִים לְהָסִיר הַמִּכְשׁוֹל וְהַטָּעוּת מִלֵּב הַקּוֹרֵא כִּי בֶּאֱמֶת אֵין הַתַּכְלִית הַמְכֻוָּן מִלִּמּוּד הַתּוֹרָה רַק לִשְׁמֹר וּלְקַיֵּם. פְּקַח עֵינֶיךָ וּרְאֵה מָה שֶׁכָּתוּב בַּיַּלְקוּט (סי' תתקנ"א) עַל פָּסוּק: מִימִינוֹ אֵשׁ דָּת לָמוֹ (דברים ל"ג. ב), לָמָּה נִמְשְׁלָה תּוֹרָה כְּחֶרֶב. כְּאֵשׁ, כַּמַּיִם. כְּחֶרֶב מִנַּיִן שֶׁנֶּאֱמַר: וַיַּשְׁכֵּן מִקֶּדֶם לְגַן עֵדֶן וְכוּ' וְאֶת לַהַט הַחֶרֶב (בראשית ג, כ"ד). מָשָׁל לְאָדָם שֶׁיֵּשׁ בְּיָדוֹ מַאֲכֶלֶת וְכוּ'. אִם הָיָה יוֹדֵעַ לְשַׂחֵק אֵינָהּ מַזֶקֶת אוֹתוֹ, וְאִם לָאו, מִיָּד הוֹרַגְתּוֹ. כָּךְ הַדּוֹרֵשׁ אֶת הַתּוֹרָה, אִם יוֹדֵעַ אֵיךְ דּוֹרְשִׁין מוּטָב, וְאִם לָאו, מִיָּד הוּא נֶעֱנָשׁ. שֶׁנֶּאֱמַר: וְנָשְׂאוּ עֲוֹנָם כַּעֲוֹן הַדֹּרֵשׁ (יחזקאל י,ד, י). כַּמַּיִם מִנַּיִן, שֶׁנֶּאֱמַר: הוֹי כָּל צָמֵא לְכוּ לַמָּיִם (ישעי' נ"ה, א). מָשָׁל לְאָדָם שֶׁשָּׁט בַּנָּהָר, אִם יוֹדֵעַ לָשׁוּט מוּטָב, וְאִם לָאו, הוּא נֶחֱנָק. כָּךְ דִּבְרֵי תּוֹרָה וְכוּ'. כְּאֵשׁ מִנַּיִן, שֶׁנֶּאֱמַר: מִימִינוֹ אֵשׁ דָּת לָמוֹ. וּמִי יוּכַל לִגַּע בְּאֵשׁ, הֱוֵי אוֹמֵר זֶה יִשְׂרָאֵל, שֶׁנֶּאֱמַר: וְאַתֶּם הַדְּבֵקִים בַּה' אֱלֹקֵיכֶם חַיִּים כֻּלְּכֶם הַיּוֹם. אָמַר רַבִּי יוֹחָנָן: כָּל מִי שֶׁהוּא בָּא לַעֲסֹק בַּתּוֹרָה, יִרְאֶה בְּעַצְמוֹ כְּאִלּוּ הוּא עוֹמֵד בָּאֵשׁ. תּוֹרָה שֶׁנָּתַן הַקָּדוֹשׁ בָּרוּךְ הוּא לְמֹשֶׁה אֵשׁ שְׁחוֹרָה עַל גַּבֵּי אֵשׁ לְבָנָה, חֲצוּבָה מֵאֵשׁ, חֲרוּתָה בְּאֵשׁ, וּנְתוּנָה מֵאֵשׁ. כְּמוֹ שֶׁכָּתוּב: מִימִינוֹ אֵשׁ דָּת לָמוֹ. 
עוֹד אִיתָא בַּיַּלְקוּט הַאֲזִינוּ: יַעֲרֹף כַּמָּטָר לִקְחִי תִּזַּל כַּטַּל אִמְרָתִי (שם ל"ב, ב), אִם תַּלְמִיד חָכָם הָגוּן הוּא תִּזַּל כַּטַּל, וְאִם לָאו עָרְפֵהוּ כַּמָּטָר. וְאָמַר אָחִי הַגָּאוֹן זַ"ל<small><small> (ילק"ש סִי' תתקמ"ב. וְלִכְאוֹרָה דִּבְרֵי הַגְּרָ"א כָּאן סוֹתְרִים דִּבְרֵי עַצְמוֹ בְּדַף נד, מַה שֶּׁבֵּאֵר שָׁם מַאֲמָרָם זַ"ל: "בְּרֵישׁ כָּל אַסְוָן אֲנָא חֲמַר" שֶׁהַתּוֹרָה הִיא הָרְפוּאָה הַיּוֹתֵר גְּדוֹלָה לְכָל הַמִּדּוֹת? 
אָמְנָם יִתְבָּאֵר הָעִנְיָן עַל פִּי דִּבְרֵי הַזֹּהַר הַקָּדוֹשׁ פָּרָשַׁת קְדוֹשִׁים וֶהֱבִיאָם הַמְחַבֵּר זַ"ל לְעֵיל וְזֶה לְשׁוֹנוֹ : אִם יִתְכַּפֵּר עֲוֹן בֵּית עֵלִי בְזֶבַח וּמִנְחָה עַד עוֹלָם, בְּזֶבַח וּמִנְחָה אֵינוֹ מִתְכַּפֵּר אֲבָל מִתְכַּפֵּר בְּדִבְרֵי תּוֹרָה. אַמַּאי? בְּגִין דְּדִבְרֵי תּוֹרָה סַלְּקִין עַל כָּל קָרְבָּנִין דְּעָלְמָא... מָאן דְּאִשְׁתַּדַּל בְּאוֹרַיְיתָא אַף עַל גַּב דְאִתְגְּזַר עָלֵיהּ עוֹנְשַׂיָא מִלְּעֵילָהּ נִיחָה לֵיהּ לְקוּדְשָׁא בְרִיךְ הוּא מִכָּל קָרְבְּנִין וְעִלָּוָון וְהַהוּא עוֹנְשָׁא אִתְקְרַע <b>וּבְגִין דְיַעֲלֵי בָהּ לִשְׁמָהּ</b> קֻדְשָׁא בְרִיךְ הוּא אִתְפַּיָּיס בַּהֲדֵיהּ... <b>לָא אִתְדָּכֵי בַּר נָשׁ</b> לְעָלְמִין אֶלָּא בְּמִלִּין דְאוֹרַיְיתָא בְּגִין דְּקָיְמָא <b>לְדַכְּאָה</b> לְאִלֵּין מְסָאֲבֵי, <b>וְאַסְוָותָא בְאוֹרַיְיתָא אִשְׁתְּכַח</b>, <b>וְדַכְיוּתָא</b> אִשְׁתְּכַח בְּאוֹרַיְיתָא. הֲרֵי לְפָנֵינוּ מְקוֹר הָעִנְיָן שֶׁהַתּוֹרָה הִיא עַצְמָהּ טְהוֹרָה וּמְטַהֶרֶת הַטֻּמְאוֹת וּמְרַפְּאָה אֶת חֹלִי הַנֶּפֶשׁ וּמִדּוֹתֶיהָ. אַךְ כָּל זֶה הוּא רַק בַּלּוֹמֵד תּוֹרָה לִשְׁמָהּ, אָז יֵשׁ לְתוֹרָתוֹ הַסְּגֻלָּה הַנִּפְלָאָה הֲלָזֹאת, אֲבָל בַּתּוֹרָה שֶׁלֹּא לִשְׁמָהּ, אַף כִּי גַּם הִיא <b>לַמִּצְוָה</b> הַיּוֹתֵר גְּדוֹלָה, וַדַּאי "שֶׁמִּתּוֹךְ שֶׁלֹּא לִשְׁמָהּ בָּא לִשְׁמָהּ (פסחים נ:) אֲבָל כָּל וּמִן שֶׁלֹּא הִגִּיעַ עוֹד לָזֶה וְתוֹרָתוֹ אֵינָהּ <b>טְהוֹרָה</b>, חָסֵר לָהּ <b>הַכֹּחַ הַסֶגּוּלִיִי</b> הַלָּזֶה לְטַהֵר וּלְרַפְּאוֹת אֶת טֻמְאוֹת הַנֶּפֶשׁ וּמִדּוֹתֶיהָ. וּמִי שֶׁהוּא בַּעַל מִדּוֹת מֻשְׁחָתוֹת הֲלֹא מִסְּתָּמָא גַּם תּוֹרָתוֹ אֵינָהּ לִשְׁמָהּ, נִמְצָא שֶׁמִּדּוֹתָיו הֵן כִּתְרִיס בִּפְנֵי רְפוּאָתָן. וּבֶאֱמֶת מַאֲמַר מְפֹרָשׁ הוּא בְּתַעֲנִית ז,: תַּנְיָא ר' בְּנָאָה אוֹמֵר כָּל הָעוֹסֵק בַּתּוֹרָה לִשְׁמָהּ תּוֹרָתוֹ נַעֲשֵׂית לוֹ סַם חַיִּים. הֲרֵי מְפֹרָשׁ יוֹצֵא לָנוּ מִפִּיהֶם זַ"ל שֶׁרַק תּוֹרָה לִשְׁמָהּ נַעֲשֵׂית לְסַם חַיִּים. וְאֶפְשָׁר שֶׁזֶּה כַּוָּנָתָם זַ"ל בְּמַה שֶּׁאָמְרוּ (פסחים נ:): כְּתִיב עַד שָׁמַיִם חַסְדֶּךָ וּכְתִיב מֵעַל שָׁמַיִם חַסְדְּךָ. לָא קַשְׁיָא כָּאן בָּעוֹסְקִים לִשְׁמָהּ, כָּאן בָּעוֹסְקִים שֶׁלֹּא לִשְׁמָהּ, הַיְנוּ כְּנֶגֶד שְׁתֵּי הַבְּחִינוֹת שֶׁיֶּשְׁנָם בְּמַעֲלוֹת הַתּוֹרָה: א, מִצַּד הַמְצַוֶּה, שֶׁמִּצְוַת לִמּוּד הַתּוֹרָה עוֹלָה עַל כָּל הַמִּצְווֹת כְּמוֹ שֶׁדָּרְשׁוּ זַ"ל (סוף מנחות) זֹאת הַתּוֹרָה לְעוֹלָה וּלְחַטָּאת וְגוֹ' וְגַם מִצַּד הָרְפוּאָה הַטִּבְעִית שֶׁיָּשְׁנָה עַל יְדֵי הַתּוֹרָה "וְהִיא בְּחִינָה גַּשְׁמִית, מוּבֶנֶת לְעֵינֵי בָּשָׂר סִבַּת רְפוּאָתָהּ לְחוֹלֵי הַנֶּפֶשׁ. אִם יָשִׂים הָאָדָם לִבּוֹ וְנַפְשׁוֹ אֶל יִרְאַת הַתּוֹרָה, אִם בִּכְלָל, לֵידַע וּלְהָבִין מַהוּתָהּ, כִּי לְכָל עֲבֵרָה יֵשׁ עֹנֶשׁ עָצוּם וְנוֹרָא, וְכָל מִצְוָה יֵשׁ שָׂכָר נַעֲלָה מְאֹד. אִם בִּפְרָט, וְהוּא הָעִקָּר לִלְמוֹד תּוֹרַת כָּל עֲבֵרָה וַעֲבֵרָה לְבַדָּהּ, לַגַּאֲוָה – תּוֹרַת הַגַּאֲוָה, לְמַשָּׂא וּמַתָּן בֶּאֱמוּנָה – חֶלְקֵי הַתּוֹרָה אֲשֶׁר לָעִנְיָנִים שֶׁבֵּין אָדָם לַחֲבֵרוֹ בְּעִסְקֵי הָעוֹלָם וְכַדּוֹמֶה" (לשונו הטהור של ר' ישראל סלנטר זצ"ל באגרת המוסר). כָּל זֶה נִכְלַל בַּמֶּה שֶׁקָּרְאוּ זַ"ל "<b>עַד שָׁמַיִם</b>". וְהַבְּחִינָה הַב' הִיא רוּחָנִית וּסְגוּלִית שֶׁיֶּשְׁנָהּ לְהַתּוֹרָה, שֶׁהַשֵּׂכֶל וְחוּשֵׁי הָאָדָם נִלְאוּ לְהַכִּיר סִבָּתָהּ, הוּא מַאֲמַר חֲזַ"ל (סוטה כא) תּוֹרָה בְּעִידְנָא דְּעָסֵיק בָּהּ מַצְלֵּי. וְאֵין חִלּוּק בְּאֵיזֶה דִּבְרֵי תּוֹרָה שֶׁיִּהְיֶה עִסְקוֹ, תַּצִּלֵנוּ מֵחֵטְא, אִם יַעֲסֹק בְּעִנְיַן שׁוֹר שֶׁנָּגַח אֶת הַפָּרָה וְכַיּוֹצֵא, תַּצִילֶנּוּ גַּם מִלְּשׁוֹן הָרַע וְכַיּוֹצֵא, הֲגַם כִּי אֵינָם שַׁיָּכִים זֶה לָזֶה, רַק רוּחָנִיּוּת הַתּוֹרָה תִּשְׁמְרֶנּוּ. (הגרי"ס שם) זוֹהִי הַבְּחִינָה שֶׁל "<b>מֵעַל שָׁמַיִם</b>" שֶׁגִּלּוּ לָנוּ חֲזַ"ל שֶׁהִיא רַק <b>בָּעוֹסְקִים לִשְׁמָהּ</b>. וּלְפִי זֶה יוּבַן מַה שֶׁאָמְרוּ זַ"ל (סוכה מט) עַל הַכָּתוּב וְתוֹרַת חֶסֶד עַל לְשׁוֹנָהּ (משלי לא) וְכִי יֵשׁ תּוֹרָה שֶׁל חֶסֶד וְתוֹרָה שֶׁאֵינָהּ שֶׁל חֶסֶד, אֶלָּא תּוֹרָה לִשְׁמָהּ זוֹ הִיא תּוֹרָה שֶׁל חֶסֶד, וְתוֹרָה שֶׁלֹּא לִשְׁמָהּ זוֹ הִיא תּוֹרָה שֶׁאֵינָהּ שֶׁל חֶסֶד. דְּהַיְנוּ עַל פִּי ב' הַבְּחִינוֹת הַנַּ"ל וּסְגֻלַּת הַתּוֹרָה שֶׁמְּרַפְּאָה לְכָל תַּחֲלוּאֵי הַנֶּפֶשׁ שֶׁזֶּה אַךְ בְּגֶדֶר חֶסֶד וְלֹא בְמִשְׁפָּט טִבְעִי, הוּא רַק בַּתּוֹרָה לִשְׁמָהּ כַּנַּ"ל. בָּזֶה עוֹלִים כָּל הַמַּאֲמָרִים בְּקָנֶה אֶחָד וּמִתְבָּרְרִים דִּבְרֵי הַגְּרָ"א עַל בֻּרְיָן. וְעַיֵּן בְּ"נֶפֶשׁ הַחַיִּים" בְּפ' י"ח מִשַּׁעַר ד שֶׁכָּתַב שָׁם קְצָת דּוֹמֶה לָזֶה לְעִנְיָן אַחֵר וְגַם בְּסִפְרוֹ רוּחַ חַיִּים עַל אָבוֹת, פ"ב סוֹף מִשְׁנָה א'. (נו"ן).)</small></small> 
הַטַּעַם שֶׁמְּדַמֶּה לַמָּטָר, כְּמוֹ שֶׁהַמָּטָר יוֹרֵד וּמַשְׁקֶה עֲשָׂבִים רָעִים וְטוֹבִים, וּבְיוֹתֵר מִתְגַּדְּלִין עֲשָׂבִים רָעִים עַל יְדֵי הַמָּטָר, כָּךְ עַל יְדֵי הַתּוֹרָה בְּמִי שֶׁאֵינוֹ הָגוּן מִתְגַּדְּלִין תְּכוּנוֹת רָעוֹת בְּלִבּוֹ. וְגַם הַתּוֹרָה נִקְרֵאת <b>אוֹר</b> וְהָעוֹלָם הַזֶּה נִקְרָא חֹשֶׁךְ, כְּמוֹ שֶׁכָּתוּב: וְהָיָה בְמַחְשָׁךְ מַעֲשֵׂיהֶם (ישעי' כ"ט, ט"ו). וְכָל זְמַן שֶׁאֵין הַחֹשֶׁךְ גָּדוֹל כָּל כָּךְ, אָז נִצַּל הָאָדָם בְּאוֹר שֶׁבְּיָדוֹ מִכָּל מִכְשׁוֹל. אֲבָל אִם הַחֹשֶׁךְ גָּדוֹל הוּא מְאֹד – חֹשֶׁךְ, עָנָן וַעֲרָפֶל, אָז עַל יְדֵי הָאוֹר שֶׁבְּיָדוֹ מִתְבַּלְבֵּל וְנָבוֹךְ יוֹתֵר. כָּךְ מִי שֶׁהוּא מְשֻׁקָּע בְּהַבְלֵי הָעוֹלָם הַזֶּה [מְאֹד] וּמַעֲשָׂיו מְקֻלְקָלִים, אָז עַל יְדֵי הַתּוֹרָה מִתְבַּלְבֵּל וְנָבוֹךְ יוֹתֵר וּמַחְשְׁבוֹתָיו מְבֻלְבָּלִים אוֹתוֹ יוֹתֵר. וְאָמְרוּ בַּגְּמָרָא: כָּל הַלּוֹמֵד תּוֹרָה וְאֵינוֹ מְקַיְּמָהּ נוֹחַ לוֹ שֶׁנֶּהֶפְכָה שִׁלְיָתוֹ עַל פָּנָיו וְלֹא יָצָא לַאֲוִיר הָעוֹלָם. וְאָמַר אָחִי הַגָּאוֹן זַ"ל, שֶׁהוּא עַל פִּי מַה דְּאִיתָא (נדה ל): כְּשֶׁהַתִּינוֹק בִּמְעֵי אִמּוֹ מְלַמְּדִין אוֹתוֹ כָּל הַתּוֹרָה, כֵּיוָן שֶׁיָּצָא לַאֲוִיר הָעוֹלָם בָּא מַלְאָךְ וּסְטָרוֹ וְכוּ'. וְלִכְאוֹרָה צָרִיךְ עִיּוּן, מָה תּוֹעֶלֶת יֵשׁ בַּמֶּה שֶׁמְּלַמְּדִים אוֹתוֹ וְאַחַר כָּךְ מְשַׁכְּחִין אוֹתוֹ, וַהֲוֵי כְּלֹא לָמַד כְּלָל. וְנִרְאֶה עַל פִּי מַה שֶּׁאָמַר הָאַלְשֵׁיךְ הַקָּדוֹשׁ עַל מַה שֶּׁאָנוּ אוֹמְרִים <b>וְתֵן חֶלְקֵנוּ בְּתוֹרָתֶךָ</b>, לְפִי שֶׁכָּל הַנְּשָׁמוֹת עָמְדוּ עַל הַר סִינַי וְקִבְּלוּ כָּל אֶחָד חֶלְקוֹ בַּתּוֹרָה. וְזֶה שֶׁאָמְרוּ בַּגְּמָרָא (מגילה ו): יָגַעְתִּי וּמָצָאתִי תַּאֲמִין, מָצָאתִי דַּיְקָא, כְּמוֹצֵא אֲבֵדָה, לְפִי שֶׁהוּא חֶלְקוֹ. וּלְפִי זֶה אִם לֹא הָיוּ מְלַמְּדִין אוֹתוֹ בִּמְעֵי אִמּוֹ אֵיךְ יָכוֹל לִמְצֹא עַל יְדֵי יְגִיעָתוֹ וְאִם לֹא הָיָה שׁוֹכֵחַ לֹא הָיָה צָרִיךְ לִגַּע, וְאִם כִּי בָּטֵל שָׂכָר וָעֹנֶשׁ. וּלְכָךְ מְלַמְּדִין אוֹתוֹ חֵלֶק תּוֹרָתוֹ בִּמְעֵי אִמּוֹ, זֶה נִקְרָא כָּל הַתּוֹרָה, רָצָה לוֹמַר, מַה שֶּׁנּוֹגֵעַ לְחַלֵּק נִשְׁמָתוֹ. וּבְצֵאתוֹ לַאֲוִיר הָעוֹלָם הוּא נִשְׁכָּח מִמֶּנּוּ וְאַחַר כָּךְ עַל יְדֵי יְגִיעָתוֹ מוֹצֵא אֲבֵדָתוֹ. וְאִם כֵּן אָתֵי שַׁפִּיר כָּל הַלּוֹמֵד וְאֵינוֹ מְקַיֵּם מוּטָב לוֹ שֶׁלֹא יָצָא לַאֲוִיר הָעוֹלָם, כִּי בִּשְׁבִיל הַלִּמּוּד לְבַד לֹא הָיָה צָרִיךְ לָצֵאת לַאֲוִיר הָעוֹלָם, כִּי גַּם בְּמֵעַי אִמּוֹ אִיהוּ לוֹמֵד חֶלְקוֹ. אֲבָל הַמְקַיֵּם מַשְׁלִים כַּוָּנַת הַבְּרִיאָה, שֶׁלֹּא הָיָה יָכוֹל לְקַיֵּם [הַתּוֹרָה] בְּעוֹדוֹ בִּמְעֵי אִמּוֹ, הֲגַם שֶׁלָּמְדָה. וְאָמְרוּ חֲזַ"ל (ירושלמי סוטה פ"ז) עַל פָּסוּק: אָרוּר אֲשֶׁר לֹא יָקִים אֶת דִּבְרֵי הַתּוֹרָה (דברים כ"ז, כ"ו) – אֲפִלּוּ לָמַד וְלִמֵּד וְלֹא עָשָׂה הֲרֵי זֶה בִּכְלַל אָרוּר אֲשֶׁר לֹא יָקִים וְכוּ'. וְכֵן אָמְרוּ אֲשֶׁר אָנֹכִי מְצַוֶּה אֶתְכֶם לַעֲשׂתָהּ (שם י"א, כ"ב), לָמָּה נֶאֱמַר, לְפִי שֶׁנֶּאֱמַר: כִּי אִם שָׁמֹר תִּשְׁמְרוּן (שם), יָכוֹל יֵשֵׁב וְלֹא יַעֲשֶׂה תַּלְמוּד לוֹמַר: לַעֲשׂוֹתָהּ. לָמַד אָדָם תּוֹרָה, הֲרֵי בְּיָדוֹ מִצְוָה אַחַת, לָמַד וְעָשָׂה, הֲרֵי בְּיָדוֹ כַּמָּה מִצְוֹת (עיין ילק"ש סי' תתע"ג). וְעַיֵּן לְעֵיל מִזֶּה. וְכָךְ אָמְרוּ בַּמִּשְׁנָה (אבות פ"א): לֹא הַמִּדְרָשׁ עִקָּר אֶלָּא הַמַּעֲשֶׂה. אֶלָּא שֶׁהַמַּפְתֵּחַ שֶׁל כָּל הַמַּעֲשִׂים הַטּוֹבִים וּשְׁבִירַת הַיֵּצֶר וּשְׁבִירַת תַּאֲוַת הַגּוּף הַכֹּל עַל יְדֵי הַתּוֹרָה, וְאָז בָּא מִמֵּילָא עַל יָדָהּ לְכָל הַמַּעֲשִׂים הַטּוֹבִים וְהַמִּצְוֹת כֻּלָּם, וְאָז טוֹב לוֹ כָּל הַיָּמִים בָּזֶה וּבְבֹא. 
וְעַתָּה אֲהוּבַי בָּנַי, אַף שֶׁמִּעֵט מִזְּעֵיר מַה שֶׁחִדַּשְׁתִּי בְּזֶה הַסֵּפֶר מִמַּה שֶּׁלִּקַּטְתִּי מִסְּפָרִים וּמִדִּבְרֵי קַדְמוֹנִים, אַף עַל פִּי כֵן לֹא יָמוּשׁ הַסֵּפֶר הַזֶּה מִפִּיכֶם וְאַל יָלוּז מִנֶּגֶד עֵינֵיכֶם, שֶׁלֹּא חִבַּרְתִּיו אֶלָּא לְמַזְכֶּרֶת. לְפִי שֶׁבַּדּוֹרוֹת הַלָּלוּ כִּמְעַט שֶׁנִּשְׁתַּכְּחָה הַתּוֹרָה, חַס וְשָׁלוֹם, בְּכֵן תִּרְאוּ עַל כָּל פָּנִים לַחֲזֹר [עַל] הַסֵּפֶר הַזֶּה, לְכָל הַפָּחוֹת, פַּעַם אַחַת בַּחֹדֶשׁ, לְהַגְדִּיל בִּלְבַבְכֶם חֵשֶׁק הַתּוֹרָה וְאַהֲבָתָהּ – לִלְמֹד וּלְלַמֵּד לִשְׁמֹר וְלַעֲשׂוֹת. וְתִזְכּוּ לְרֹב טוּב הַצָּפוּן לָעוֹלָם הַבָּא, אָמֵן. 
 
<h2>מאמרי ר' אברהם ז״ל</h2>
(מלוקטים מספרי בנו ונכדו כפי ששמעום מפיו הק' <small><small> (תודתי נתונה בזה להאי גברא רבה, הר״מ דישיבת נר ישראל אשר בבלטימור רי״י רודרמן שליט״א בעד הספר עבודת הגרשוני שנתן לי בחבה לצורך מלאכתי בליקוט הזה. נו״ן.)</small></small>) 
 
<h3>א</h3>
לא עשו ישראל את העגל אלא כדי ליתן פתחון פה לבעלי תשובה. לא היה דוד ראוי לאותו מעשה (דבת שבע) אלא להורות תשובה ליחיד (ע״ז ד:) ואמר הגאון ר' אברהם שיש לזה רמז בפסוק: ואם הכהן המשיח יחטא לאשמת העם (ויקרא ד: ג) ופי' אם הכהן – זה אהרן הכהן בחטא העגל, המשיח – זה דוד שהוא משיח ה' יחטא. ואיך באו להם חטאים גדולים כאילו? – ע״ז השיב, לאשמת העם, דהיינו להורות תשובה לרבים ויחיד. ודפ״ח וש״י. 
[מכאן והלאה לשון בנו ר' גרשון ז״ל). 
 
<h3>ב</h3>
ושמעתי מא״א מהו' אברהם זלה״ה על מה שאמרו חז״ל במגילה י״א. רב דימי ב״ר יצחק פתח לה להאי פרשתא מהכא: כי עבדים אנחנו ובעבדתנו לא עזבנו ה' אלקינו ויט עלינו חסד לפני מלכי ארם עזרא ט: ט). אימתי בזמן המן. ולכאורה הוא תמוה מפני מה אמרו שהפסוק הזה נאמר על המן, הלא החסד היה גם בכל מלכי פרס כמש"כ: העיר ה' את רוח כורש (עזרא א: א) וכן בכורש השני? ואמר אדוני אבי ז״ל כי אסתר אמרה לאחשורוש: אלו לעבדים ולשפחות נמכרנו החרשתי וכו' אם כן נתרצתה גם היא שיהו לעבדים ולשפחות, ולפי זה היה לו להשיבה להיות כמו שאמרה, שיהיו עבדים? אך הקב״ה ברחמיו וברוב חסדיו לא עשה כן ונתן רצון לאחשורוש שיעשה חסד עם בית ישראל יותר ממה שבקשה אסתר, לבטל הגזירה לגמרי ולהפך על המן כש״כ ביום אשר שברו אויבי היהודים לשלוט בהם ונהפוך הוא אשר ישלטו היהודים המה בשונאיהם (אסתר ט: א). וזה מה שאמר הכתוב: כי עבדים אנחנו, פי' <b>בעת שאנחנו בגלות חשובים אנו כעבדים</b>, ובעבדתינו פי' – <b>מה שבחרנו את עצמינו להיות עבדים</b>, אעפ״כ – לא עזבנו ה' אלק' ויט עלינו חסד – לעשות יותר ממה שבקשה אסתר. ולכן אמרו חז״ל שזה נאמר על המן. 
<h3>ג</h3>
וכן שמעתי ג״כ מאבי ז״ל הטעם של עשרת אלפים ככר כסף מה שרצה המן ליתן לאחשורוש עבור אומה הישראלית, הוא מפני זה: שזאת ידוע <b>שהערך היותר גדול</b> שבכל הערכין, שהעריך הקב״ה את איש הישראלי, בעת שיאמר אחד מישראל "ערכי עלי" או "ערך פלוני עלי" הוא חמשים שקל כסף, אם הוא מבן עשרים ועד בן ששים שנה, כידוע. והוא מאה חצי שקל. ומצינו שמסך חצי שקל שנתן כל אחד ואחד מישראל במדבר, עלה מכל הששים ריבוא ישראל למאה ככר, שמהם נעשו מאה האדנים למשכן. נמצא מאה פעמים מאה ככר עולה – עשרת אלפים ככר! ורצה המן הרשע ליתן בעדם כפי <b>הערך הגדול שבערכין</b>, שעולה לששים ריבוא, דהיינו עשרת אלפים ככר. 
<h3>ד</h3>
בעבר הנהר ישבו אבותיכם מעולם ואקח את אביכם מעבר הנהר וכו'. ושאל אדוני אבי מה זה הטובה שלקח את אברהם מעבר הנהר? ואמר שהנשמות של כל האומות הם תחת נהר דינור היוצא מזיעתן של חיות. ולקח הנשמות של האבות מעבר נהר דינור ונתנם בכסא הכבוד, ואחר זה נעשה מהם המרכבה העליונה וזה שאמר: ואקח את אביכם מעבר הנהר. 
[עד כאן דברי בנו ר' גרשון ז"ל ומכאן ואילך דברי נכדו ר' שלמה זלמן ב"ר אליהו.] 
<h3>ה</h3>
דרכו בלימוד התורה היה כדרך אחיו הגר״א, בפירושיו על המקרא ועל המשנה והגמרא וגם בספרי האמת כמו הזוה״ק, לפרש בדרך פשוט ולא בדרך פלפול שהוא רחוק מהפשוט. והדרך הפשוט הוא הוא העיקר <b>וכל שהוא פשוט יותר, הוא יותר קרוב לדרך האמת</b>, הוא דרך הסוד. והדרך הרחוק בה מאסתי ולא אחזתי בה מעולם ושלחתיה מעל פני. רק בזאת חפצתי ובה הלכתי, לדקדק היטב הדק בדברי חז״ל ובלשונם. וגם בדברי רש"י ז״ל נתתי את לבי לדקדק היטב בדבריו כי ידוע <b>שפירושו</b> הוא <b>ע״פ רוח הקודש</b>. ולכן נתתי את לבי לדקדק בלשונו, לשון הזהב והראתי שכל דבריו הם מדוקדקים מאד ולפעמים בתיבה אחת או באות אחד אשר לכאורה נראה מיותר, אבל אחרי העיון בדבריו נראה בעליל שהוא מתרץ בזה קושיות התום, או קושיא אחרת. והנה אם בדבריו הוא כך, כל שכן בדבר האמוראים וכ״ש בדבר התנאים במשנתם, שכל דבריהם כגחלי אש אשר על ידי נפיחה קלה בהם – יעלה שלהבת. ולפי גודל וחוזק הנפיחה, תתרבה השלהבת ביותר. וחלילה, חלילה לנו לומר שדבריהם היו בהזדמנות כפי שעלה על דעתם. חלילה לנו לחשוב כזאת. אבל באמת, שדבריהם הם בדיוק גדול ובכוונה נפלאה מאד ודבר ה' אמת היתה בפיהם. (והרבה דברים יש לי לדבר בזה. אך למי שלבו עמו להאמין באמונת חכמים אין מהצורך להאריך, ולמי שהולך אחר דעתו הנבערה ואחר שכלו לו, לא יספיק גם האריכות, כי אינו חפץ רק בהתגלות לבו. ובאזני כסיל אל תדבר). ואם על שיחת חולין שלהם אמרו שצריכה לימוד (סוכה כא:), כ״ש וכ״ש בדברים שקבעו בש״ס, במשנה ובברייתות, בתלמוד ובמדרשים, שצריכים לימוד מאד לפרש אותם גם בדרך הפשוט ולהעמיד הדברים על מכונם שיהא קרוב להאמת, שזאת היתה כוונתם. 
<h3>ו</h3>
 והנה שאלתי את פי א״ז הגאון ז״ל: כיון שהאדם קרוב הוא אצל עצמו, וכל דרך איש ישר בעיניו, ואם כן איך יוכל האדם לדון על עצמו שפירושיו וחידושיו הוא על דרך האמת, כי לבו יטה אחר דעתו. 
והשיב לי: התורה נמשלה לעץ כמ״ש: עץ חיים היא (משלי ג: יח). וכשנוטעים עץ צריכים לנטוע במקום שיפה לעץ ההוא, כמ״ש: מלא קנה זה לזית וכו' (שבת פ״ה. ועיי״ש ברש״י). וגם צריך לראות שיהיה מושרש יפה שם, וגם צריך לעבדה ולזבלה, לעדרה, לקשקשה ולהשקותה, שעל ידי זה יתגדל העץ, ויתפשטו ענפיו, וישלח פארותיו ויעשו פרי עם זרעו בו, לנטוע עוד ממנו עץ אחד שיעשה פרי. ואם רואה האיש אשר נטע העץ אשר הצליחו נטיעותיו, עד אשר עשה פרי עם זרעו בו, אזי יודע שהוא נשרש היטב במקום הראוי, וגם שעבד עבודתו כראוי לה. וכן הוא על דרך זה בתורתנו הקדושה, שאם נרצה לפרש איזה פסוק או מאמר חז״ל, צריך לפרש ע״פ הקדמות אמיתות, ויהי מושרש היטב בסברות צודקות שאינם כוזבות, ונתבונן בה היטב עד שיסבול ע״פ פירושו שלא יהיה בו שום חסרון או יתור לשון, וכל הענין יתפרש היטב ויעשה פרי למעלה, שע״פ דרכו יתפרשו עוד פסוקים ומאמרים. ואם נראה שכן הוא, שעל ידי פירושו יסתעף בל זה, וכמה דרכים יסתעפו על ידי זה, אזי נדע שדרכו הוא קרוב אל האמת. 
<h3>ז</h3>
ותמיד היה מרגלא בפומי, דמר א״ז הגאון אברהם ז״ל לומר: לא אמות כי אחי, וכו' והי, אומר: בעת שאני בטל מתורה ומצוות אני מת גמור, ואף בעת שאני חי, היינו שאני עוסק בתורה ומצוות, אני מבקש שלא אמות, שלא יהא רצוף בתוך זה – מיתה, מחמת חסרון כוונה. וזה שאמר חזקיהו, חי חי הוא יודך (ישעיה לז: יט). ופי': בעת אשר החי הוא חי, אז יודך, הוא הודה ולא בעת אשר החי הוא מת, היינו בעת חסרון כוונה בעסק תורה ומצוות. 
<h3>ח</h3>
בענין "זביחת היצה״ר" המוזכר בפנים הספר הזה אשר הוא כל פרי עבודתינו ועמלינו בעולם הזה להכניע את הרע ולבער אותו מכל וכל, היה אומר ומפרש מה דאיתא במדרש (ב״ר פנ״ו: ח) בעת שהלך אברהם לעקידתו של יצחק הי, בוכה ולבו שמח. וקשה מאד לומר על אותו הצדיק שבכה בהעבודה הזאת. וגם מאי בא לאשמעינן בזה, שבודאי א״א לומר שידבר המדרש בגנותו דאברהם. וגם צריך להבין אם בכה למה הי' לבו שמח. ואמר שהמדרש בא לאשמעינן שבחו וגודל מעלתו של אברהם. ומזה נוכל גם אנחנו לידע דרו נכון בעבודת ה'. והיינו שמחמת שרצון אברהם היה תמיד דבוק בעבודת ה' באהבה עזה כאש בוערת, וכל מחמדי תבל היו לו כאפס ואין נגד אהבת ה' ועבודתו, וגם בנו החביב לו מאד לא היה נחשב בעיניו כלל נגד אהבת ה'. ולזה כאשר אמר לו ה' <b>"קח נא"</b> בלשון בקשה, והפליג לו הדבר באמרו: <b>"את בנך את יחידך"</b>, להורות לו אף שחביב הוא לו מאד, על כל זה לא ישגיח על זה <b>שדבר גדול הוא בעיניו</b>. ואברהם, לפי שלא היה לו רצון אחר זולת רצון ה' לכן <b>לא מצא בלבו שיהא הדבר גדול כל כך</b>. ולכן חשב בלבו מחשבות איך <b>לברוא</b> לעצמו <b>רצון הפכי</b>, כדי שאח״כ יבטל הרצון הפכי ההוא מפני רצון ה', לכן התחיל לחשוב מחשבות ולצייר בנפשו גודל אהבתו אל בנו, ואיך הוא יקר וחביב לו, וכמה תחבולות עשו עד שנפקדו לעת זקנותם, וגודל יקרותו של בנו מצד עצמו. וגם צייר בלבו גודל הצער שיהי, לו וגם לשרה בהעדרו מהם, וגם צערו על שרה. וצייר בלבו כמה הצטיידות בזה <b>עד שנתפעל בצער גדול</b>, עד <b>שהתחיל לבכות</b> מרוב צערו ואח״כ העלה בלבו גודל עוז אהבתו ברצון ה' והיה <b>לבו שמח</b> שהולך לעשות רצון ה' בדבר כזה ובביטול רצונו מפני רצון השי״ת. <b>ודברי פי חכם חן</b>. 
<h3>ט</h3>
הטעם שמצינו בשאול המלך שהיה תמיד חנית בידו כמ״ש: והחנית ביד שאול (ש״א יח י) וחניתו מעוכה בארץ (שם כו: ז) מה שלא מציגו כן בשאר מלכים. ואמר הוא ז״ל דמי שהוא מסטרא דכעסני אם ירצה לפגוע באחר, דרכו להמיתו בחרב, ולכן מצינו בעשו כתיב: ועל חרבך תחיה. ומי שהוא מסטרא דתאוני דרכו בקשת. וכן בישמעאל כתיב: ויהי רובה קשת. לפי שאין בו עוז להמית בקרוב רק כמתלהלה מורה החיצים. ועמלק היה בו משני הכחות הללו, ולכן כתיב בו: אשר קרך בדרך (דברים בה: יח). ואיתא במדרש (תנחומא שם) ככלב, והיינו, לפי שהיה בו שני כחות הללו, ולכן מכים הכלב במקל, שיש בו להמית בקרוב וברחוק. ולכן בא יהושע שהיה מזרע יוסף, שהיה מסטרא דקדושה מכח הכעסני, דכתיב בו: בכור שור (דברים לג: יז), והכניע כח הכעסני שבו. וז"ש: ויחלש יהושע את עמלק לפי חרב (שמות יז: יג). ואח״כ ציווה ה' לשאול מזרע בנימין, שהיה מסטרא דקדושה בכח התאוני דכתיב: בנימין זאב יטרף (בראשית מט: כז), להכניע גם קליפת התאוני, דכתיב: והכית את עמלק משור - ועד חמור (ש,א טו: ג) – היינו שתי הקליפות. וכאשר חטא שאול, רצה שיהא החטא שחטא בעמלק נגד עיניו, כמ״ש: וחטאתי נגדי תמיד (תהל, נא: ה) היה תמיד חנית בידו, שיש בו שני הכחות הללו להמית בו מקרוב וגם מרחוק כמ"ש: ויהרגהו בחניתו (ש״ב כג! כד) וכתיב: ויטל שאול את החנית (ש״א יח: יא) ודפח״ח. 
<h3>י</h3>
תמיד היה מרגלא בפומיה: מי יתן לי אבר כיונה להתבודד ולפרוש מב״א, שלא אצטרך לשמוע דיבורי ב״א. והיה אומר שהבל הדיבור היוצא מב״א שאינן מהוגנים עושה בו רושם לרע. והאריך בדברים הללו להוכיח שכן הוא :). 
<h3>יא</h3>
טעם שלא נתן משה לנדבת המשכן, כי העיקר היה הנדיבת לב כמ״ש: מאת כל איש אשר ידבנו לבו (שמות כה: ב). ולגבי משה לא היה שייך נדבת לב, שנדבת לב לא שייך אלא למי שיש לו לעצמו, ומתנדב לבו לתת משלו, אבל משה היה דבוק מעולם להשי״ת, ומה שהיה לו, לא היה חושב שהוא שלו, ואם כן איזה נדבת לב היה שייך אצלו? 
<h3>יב</h3>
רבך קטל קני באגמא (שבת צ״ה.) ואמר הוא ז״ל כי הבוקע עצים יסכן ויהנה בה, אבל הבוקע וקוצץ קנים לא יסכן ולא יתחמם בהם. וזה הוא למשל על מי שאינו מייגע עצמו על התורה כראוי<small><small> (כעין זה כתב גם אחיו הגר״א ז״ל כפירושו למשלי (ו ח). עיי״ש.)</small></small>. 
<h3>יג</h3>
היה אומר בשם אחיו הגר״א שאם היו בונים ביה״כ <b>מתחילה</b> כראוי, היינו אף <b>הקרדום שחוטב</b> העצים, היה עושה ישראל במחשבה <b>לשם שמים בכוונה</b>, לא היו מתפללים באותו ביה״ב במחשבה זרה! והוא שאמר ר' חייא לר' חנינא (ב״מ פ״ה:) כדי שלא תשתכח תורה, היה זורע גם הפשתן ועיבוד העורות הכל לש״ש לצורך לימוד תורה, כי <b>המחשבה והמעשה דבוקים יחד</b>. 
<h3>יד</h3>
אין זקן אלא מי שקנה חכמה (קידושין לב :). ולכאורה איך מוכח מתיבת זקן – שקנה חכמה? ואף שנוטריקון הוא, <b>זה קנה</b>, מ״מ איך מוכח שקנה <b>חכמה</b>, דילמא קנה דבר אחר. ויובן ע״פ שאמרו חז״ל: דא [דעה] קני, מה חסר? דא לא קני מה קני? (נדר' מא.), וא״כ כיון שאמר כאן "<b>זה קנה</b>" סתם, על כרחך שקאי על חכמה, שזולת חכמה אין שום קנין, ואם קנה חכמה, הרי קנה הכל. 
<h3>טו</h3>
עתידה אשה שתלד בכל יום ------ אחוי ליה תרנגולתא (שבת ל:) הוכיח לו בזה שטבע הבריאה היתה כך שתלד בכל יום רק ע״י חטא עץ הדעת נתקללה חוה, שמטעם זה אין לעופות צער עיבור, שהעוף כחול לא אכל ולזה מנע הקללה מכל העופות, שגם בברכה מנע הברכה מהחיות, מחמת שהנחש עתיד להתקלל, וכ״ש בקללה, שימנע מכל המין בשביל האחד, כי מדה טובה מרובה. וכשאשר יתוקן החטא, אזי יוחזר לכמו שהיה קודם החטא. ואין כל חדש. והוסיף שזה הענין הוא ג״כ מה שלא כתוב בתורה שכר הנצחי, רק שהבטחה הוא, כאשר ילכו בדרכי ה' יוחזר הכל כמו שהיה קודם החטא. וז״ש: ונתנה הארץ יבולה, שתתן מעצמה בלי טורח ויגיעה. 
<h3>טז</h3>
גם אני נשאתי את ידי להם במדבר להפיץ אותם בגוים ולזרות אותם בארצות (יחזקאל כ: כג). והיכן מצינו שנשבע ה' על זה במדבר? ואמר הוא ז״ל שהשבועה היא מה שאמר במרגלים: ואולם <b>חי אני</b> וימלא כבוד ה' את כל הארץ (במדבר י״ד: כא), היינו ישראל שנקראו כבוד ה' כדאיתא במכילתא שהקב״ה מתכבד בם וע״י מתרבה כבוד ה' בכל העולמות – <b>"ימלא את כל הארץ"</b>, שיפוצו בכל הארצות, שנגזר עליהם גלות בעוון חטא מרגלים. ודפח״ח. (ועי״ש ברד״ק שנדחק בזה). 
<h3>יז</h3>
שני שדיך כשני עפרים תאומי צביה (שה״ש ד: ה). ופרש״י שני שדיך המה משה ואהרן, כשני עפרים תאומי המה הלוחות שהיו שנים יחד כתאומים, עי״ש. כוונת רש״י דבפ' וארא נאמר: הוא אהרן ומשה אשר אמר ה' להם – הוא משה ואהרן. ופרש״י, בתחילה אמר: הוא אהרן ומשה, ולבסוף אמר: הוא משה ואהרן, לומר ששקולים הם. ויש לדקדק הא אמר הכתוב: ולא קם עוד נביא בישראל כמשה. והיאך אמר כאן ששקולים הם? אבל הענין הוא דיש ב' מיני מצוות, מצות בין אדם למקום ומצות בין אדם לחבירו. ובמצרים עברו על שניהם. פרעה עבר על בין אדם למקום כמ״־ש: מי ה' אשר אשמע בקולו. וישראל עברו על בין אדם לרעהו כ״ש: והם לא יאמינו לי <small><small> (לכאורה קשה הרי נענש משה ע״ז, ומינא יליף ר"ל החושד בכשרים לוקה בנופו (שבת צ״ז.). אמנם אפשר לומר שנענש על שאמר בלשון <b>עתיד</b> ובלשון <b>ודאות</b> שמשמע <b>שלעולם</b> לא יאמינו. ע״ז השיב לו השי״ת שהם מאמינים בני מאמינים ובעתיד בודאי יאמינו אבל אתה אין <b>סופך</b> להאמין, עי״ש. ויש להעמיק הדבר שהבטיח לו השי״ת שאף שאין ישראל מאמינים <b>בהוה שלהם</b> אבל בטוחים בעתיד שלהם וד״ל.. ועיין בהג' מהר"ץ חיות לשבת צ״ז ע״א.)</small></small> על בין אדם למקום לא עברו והאמינו בה, אך <b>חשדו</b> למשה לומר לו כי לא נראה לך ה' וחשדם למשה הוא מעבירות שבין אדם לחבירו. ומשה ואהרן שניהם עלולים המה להשריש מצות ה' בלבב האדם: משה עלול הוא למצות בין אדם למקום, שהוא הסרסור הראשון אשר שלחו ה' לאנשים. ואהרן הוא עלול למצות בין איש לרעהו, הוא הרודף שלום, ולכן שלחם ה' לשניהם במצרים. כשהיו צריכים לילך לישראל להטות לבבם למצות ה' הנוגע בין איש לשני, היה אהרן העיקר ומשה טפל לו, וכשהיה צריך להטות לבב פרעה, הוא מצות בין אדם למקום, היה משה העיקר ואהרן הטפל. וזה שנאמר: "הוא אהרן ומשה", אהרן קודם למשה, אהרן העיקר ומשה הטפל, אימתי – "אשר אמר ה' להם הוציאו את <b>בני ישראל</b> מארץ מצרים", מחמת שלא האמינו למשה לצאת ממצרים, לכן היה אהרן העיקר. "הם המדברים אל <b>פרעה</b> מלך מצרים״ – ופרעה היה עברין בין אדם למקום, לכן "הוא משה ואהרן", משה העיקר ואהרן הטפל. ועכ״ז לא הלכו זה בלי זה, ובעת שהיה אהרן הולך לישראל בענין בין אדם לחבירו היה גם משה הולך אתו, ובעת אשר משה הלך לפרעה בענין בין אדם למקום היה גם אהרן הולך אתו, להורות לעם כי <b>שניהם</b>, בין אדם למקום ובין אדם לחבירו הכל אחד הוא כנ״ל. ועל הלוחות היה כתוב ג״כ שניהם. על אחד היה כתוב חמשה דברות הנוגעים ביו אדם למקום: אנוכי, לא יהיה, לא תשא, שמר, כבד, כי השוה כבוד אביו ואמו למורא שמים, אלו המה החמשה דברות אשר המה נוגעים למקום. ועל הלוח הב' כתוב ה' דברים הנוגעים בין אדם לחבירו: לא תרצח, לא תנאף, לא תגנב, לא תענה, לא תחמד. ושני הלוחות היו יחדיו כתאומים ג״כ להורות לעם כי אי אפשר להיות זה בלי זה. וזהו הכוונה של רש״י, שני שדיך – זה משה ואהרן, אשר המה כלכלו את ישראל מ' שנה בזכות התורה כשני שדי האשה, כשני עפרים תאומי, – כשני הלוחות. והבן. 
<h3>יח</h3>
<small><small> (לפי מובא בסוף הס' "דרך אבות". לנכדו ר' מאיר ב"ר אליהו בשם "מורי זקני הגאון ז״ל". ובספרי החסידים מובא דבר זה בשם ר' לוי יצחק מבארדיטשעוו. וקמי שמיא גליא מי קדם בזה.)</small></small>) . 
טעם לשינוי השם של חג הפסח שנקרא בתורה בשם חג המצות ואנו קוראים אותו חג הפסח. שהקב״ה מספר בשבחם של ישראל לפיכך קראו חג המצות להראות ולפרסם גודל מעלתינו ובטחונינו לילד אחריו במדבר בלי מזונות, רק בעוגות מצות כמ״ש: זכרתי לך חסד נעוריך וכו' (ירמיה ב: ב). אבל אנחנו מספרים בשבחו של הקב״ה לפרסם גודל הנס שעשה עמנו שהרג כל בכורי מצרים ופסח ה' על עמו לחיותינו כיום הזה לפיכך אנו קוראים אותו בשם חג הפסח.
<h3>יט</h3>
חזר טורנוסרופוס אצל ר' עקיבא ואמר לו: אם כדבריך שהקב״ה מכבד את השבת אל ישב בה רוחות, אל יוריד בה גשמים? (ב״ר י״א: ה) עיי״ש. ובאמת לא קשה כלל על פי מה שאמרו בשבת י״ח. פותקין מים לגינה ערב שבת עם חשיכה ומתמלאת והולכת כל היום כולו. ופרש״י: עושין נגר קטן משפת המעין לגינה. עכ"ל. וכן הוכנו הכל מששת ימי בראשית, ומעתה נעשית ממילא על פי הכנה הזאת, ואין כאן שום איסור. והא דהשיב ר' עקיבא בדרך אחר, משום שהיה דוחה את המין בקש. 
<h3>כ</h3>
בכה ר״ש ואמר ווי אי אימא, ווי אי לא אימא. אי אימא ינדון חייבין היך יפלחון למאריהון, אי לא אימא יאבדון חברייא. --- באתר דיראה קדישא אית יראה רעה דמלקיותא, ומאן דדחיל בגין עונש רצועה לא שריא עליה ההיא יראת ה' דאיקרי "יראת ה' לחיים" אלא מה שריא עליה – ההיא רצועה ויראה רעה. עיי״ש. (הקדמת ספר הזהר דף יא, ע״ב). 
ולכאורה יפלא מה שאמר: אי אימא ינדון חייבין, מה "ווי" יש בזה? הלואי שידעו איך לעבוד את בוראם. והלא כל התורה מלמדת אותנו איך לעבוד את בוראנו, ובכל יום אנו מתפללים: וכל בני בשר יקראו בשמך, והקדוש הזה כאילו מתירא שמא ישובו הרשעים וילמדו איך לעבוד את השי״ת? אמנם הענין הוא שכל עבודת השם היא שצריך האדם לילך ממדריגה למדריגה ולא יקפוץ וידלג למדריגה הנעלה וגבוה ממנו לפי ערכו, כי יפול הנופל ממנו, ויבוא לידי ריסוק אברים ר״ל. והנה יראת העונש היא <b>פתח ומדריגה לעלות על ידה</b> ליראת הרוממות שהיא אהבת ה' אך היא בעצמה ודאי שאינה עקרית. וזה שאמר רבי שמעון: ווי אי אימא, כי זה ידוע שגם הרשעים רצונם לעשות רצון קונם כמ״ש "רצונינו לעשות רצונך" (ברכות יז.)<small><small> (השווה ר' שלמה אבן גבירול בכתר מלכות; כי כוונת כולם להגיע עדיך: אבל הם כעורים מגמת פניהם דרך המלך. ותעו מן הדרך: זה טבע בבאר שחת. וזה נפל אל פחת: וכולם חשבו כי לחפצם נגעו, והם לריק יגעו.)</small></small>. ואם ידעו הרשעים שיראת העונש אינה עקרית, הלא ירצו לאחוז ביראת הרוממות, שהיא מדריגה גבוה להם, וזה לא יעלה בידם. ואי לא אימא. לא ינדון חברייא --- מזה מוכח שגם יראת העונש היא עבודה, שהרי אף שלא הגיע למדריגת יראת הרוממות קורא אותם – חברייא. והבן זאת. 
<b>תם ונשלם מלאכת השמים,
צרופה ומזוקקת שבעתים,
ראה נתתי לפניך את החיים</b>.

ותשלם כל המלאכה בעזרת ההוגן לאדם דעת ע״י העוסק במלאכת הקודש בדפוס האחים שולזינגר, ישראל ב״ר משה חיים התגר נר״ו. שילהי דקייסא. הש״ו לפ״ק. 



