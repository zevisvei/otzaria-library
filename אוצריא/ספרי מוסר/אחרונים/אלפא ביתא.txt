<h1>אלפא ביתא</h1>
ר' צבי הירש מנדבורנא
<h2>אות א</h2>
<b>אמת</b> לדבר אמת שלא יצא שום דבר שקר מפיו ולזה צריך למסור נפשו כדי להדבק בגופא דמלכא כידוע: אמונה שיהיה נאמן בדבריו לקיים ככל היוצא מפיו ואפילו יהבין לי' כל חללי עלמא לא ישנה בדבורו. ובכלל זה ירגיל עצמו שלא יחשוב אפי' במחשבה דבר שקר והבאי כדי לקיים ודובר אמת בלבבו. ומה שעולה במוסכם בלבו איזה מדה או הנהגה טובה וכ"ש לעשות איזה מצוה יקיים. ואפילו לא הוציא מפיו כדי לקיים ודובר אמת בלבבו. ודברים העוזרים על הנ"ל הוא מיעוט שיחה עם בני אדם ושלא יחשוב מחשבות רבות כי אם מחשבה א' בעבודת הבורא ית"ש באשר הוא שם לעת עתה ואפילו בעבודת ה' לא יחשוב רק מה שיכול לקיים עתה כי מחשבות רבות מבטלת ומבלבלת האדם מן העבודה:
<b>אהבה</b> לחזק עצמו בכל יום ויום באהבת הבורא ית' ושלא להרפות ח"ו ובכלל זה אהבת התורה והמצות ואהבת בני אדם ואפילו לפושעים לקיים ובעד פושעים יפגיע להחזירם בתשובה רק שישנא המעשים רעים שעושה. ויזכור להעלות כל האהבות שיש לו בענייני עוה"ז או איזה אהבה רעה ח"ו שתבא ללבו לבטלה ביראה ולהעלות האהבה להש"י כידוע. יזהר מאוד שלא יגשם מחשבתו באהבת דבר גשמי שלא יאהב רק הדבר הרוחני המחי' והמקיים הדבר הגשמי ההוא ויודה וישבח למי שברא חלק יפה כזה ויאהב אותו: 
<b>ארך</b> <b>רוח</b> לסבול כל דבר בסבלנות גדול ולא יבהילנו ולא יפחידנו שום דבר בעולם ומשמועה רעה לא יירא ויהיה נכון לבו בטוח בה' תמיד. ויסבול עלבונות ולא יקפיד על שום דבר בעולם ולא ינקום משונאיו ואפילו במחשבה לא ירצה להנקם. וידבק למדת ארך אפים, וילמוד בס' חסד לאברהם לפחות פעם א' משבועה בריכת אברהם וכשיכול וירגיל עצמו במדות הכתובים שם ילמוד אותו פעם אחת בחודש: 
<b>אכילה</b> ושתי' לש"ש וילמוד מאוד בס' ר"ח בשער הקדושה פרק ט"ו ובשל"ה אות ק'. ויזהר לדקדק כל מה דאפשר במאכלים שיהיה על צד היותר כשר שלא יטמטם את לבו: 
<h2>אות ב</h2>
<b>ברכה</b> יזהר מאוד לקיים מילי דברכות לברכם בדחילו ורחימו כל מה דאפשר. וביותר ברכת הנהנין כי כשאינו מברך כראוי המאכל מטמטם את לבו ומשכח עבודת הש"י ומחטיאו ח"ו: יזהר מאוד לקיים אל תהי בז לכל דבר ואדרבה לכל דבר שפל ימצא איזה מעלה טובה כידוע מלובן הביני' של הנבילה וישבח הדבר הנאה הנמצא בדבר השפל לקיים כי חפץ חסד הוא כידוע: יזהר מאוד ומאוד מן הבטלה המביאה לידי שיעמום ולא יעמוד כשיעור ד' אמות כ"א בדביקות הבורא או בהרהורי תורה ואם מתגברים עליו מחשבות רעות ח"ו ילמוד מתוך הספר דוקא ובכח ובקול כדי לבטל המחשבות זרות:
<h2>אות ג</h2>
<b>גמילות</b> חסדים יזרז עצמו מאוד לקיים כל מה דאפשר הן בגופו והן בממונו והן בדבורו וביותר לגמול טובה למי שעשה לו טובה:
<b>גרות</b> לקיים כי גר אנכי בארץ ע"ד הנ' בס"י וזה בכל עת הפנאי יביא מחשבה זו ללבו: 
<b>גאוה</b> יזהר מאוד ומאוד לבקש מהש"י ולחזק עצמו להסיר המדה הזו ממנו ולהחזיר' להש"י שהוא בעל הגאוה האמתי וזה ג"כ נוהג בכל עת ובכל רגע: 
<b>גניבת</b> דעת: <b>גנות</b> שלא יגנה לשום אדם ואף אם שואלים אותו. אף אם הוא מן הכת שמצוה לפרסמן מ"מ ירחיק עצמו מזה שלא יעורר דין על עצמו ח"ו ולא יצא מפיו שום דבר מגונה ויחשוב בעת הפנאי תמיד בגנות עצמו וזה לקיים נבזה בעיניו נמאס: 
<b>גדר</b> יזהר מאוד לקיים גדרים וסייגות הנאמרים ברז"ל וכל הנמצא בס"י האחרונים ולרשום לעצמו שלא ישתכח ממנו: 
<h2>אות ד</h2>
<b>דבור</b> הדבור יהיה יקר מאוד שלא להוציאו לבטלה וכ"ש לכעס ולמחלוקת ח"ו או ללה"ר ולרכילות ולליצנות או לשקר ולחנופה ח"ו ע"כ צריך שמירה יתירה וזהירות גדולה ביותר בביתו עם אשתו ובני ביתו ואפילו ההכרחי ימעיט כל מה שיוכל. ויחשוב שכל דבור הוא מרגליות טובה שהוא מן העולם הדבור העליון ואין לזורקו לאשפה ולקליפות ח"ו וירגיל עצמו מאוד במדת השתיקה וכשמוכרח לדבר עם אדם ידבק עצמו מאוד ומאוד ביראת ה' ויחשוב האותיות שמוציא מפיו ויעלה אותם לעולם הדבור להש"י ויהיו דבריו כד"ת וזהו שיחתן של ת"ח כו' כידוע ויזהר מאוד שלא ישכיח עצמו מדבר זה בדברו עם ב"א וכן כששומע מן ב"א דבורים עד"ז כידוע: יזהר מאוד לקיים משרז"ל והוי דן את כל האדם לכף זכות ומרשע גמור שמצוה לדונו לכף חוב יותר טוב שלא להסיח ממנו ולדבר בו ע"ד לא דברה תורה במתים אם לא שמוכרח אתה לדונו. גם יזהר שלא לומר על שום אדם שזה אין לו חלק לעולם הבא אפילו הוא רשע גמור כמ"ש המעמך ישלמנה:
<b>דרך</b> <b>ארץ</b> ילמוד עד שיהי' בקי בר"ח במס' דרך ארץ ובשל"ה אות ד' יזהר מאוד שלא יוציא מפיו דבר מגונה ולא לעשות דבר מגונה ובפרט בפני בנו ותלמידו שלא ילמדו ממנו. גם לא יצא דבור קללה מפיו לשום אדם בעולם וילמוד לבני ביתו זה. גם לא שום אלה ושבועה וגם לא בחיי ראשו. וימעט שיחה עם אשתו כל מה דאפשר: 
<h2>אות ה</h2>
<b>הרהור</b> יזהר מאוד ומאוד בכל עת ובכל רגע מהרהור עבירה ח"ו כגון הרהור ניאוף והרהור שנאת חנם וכל השנאות הם שנאת חנם לא שראה דבר עבירה בחבירו יחידי מותר לשנאותו או הרהור קנאה ותחרות או הרהור גאוה והתפארות או הרהור שירא לבשר ודם יותר משירא לבורא במקום שהם נגדיים כל אותם ההרהורים יבטל אותם ביראת ה' תיכף ומיד כשבאים במחשבתו. ואח"כ יעלה אותם ע"ד הידוע להש"י וביותר צריך ליזהר מהרהור נאוף שלא ישהה בו כי מיד יבא לידי קישוי והמקשה עצמו לדעת הוא בנידוי:
<b>הלל</b> להלל להקב"ה ולהבחין בקרואיו בנפלאותיו ולהללו וכן בכל דבר ודבר ירגיל עצמו למצוא בו דבר גאות ולשבחו ולהעלות השבח ההוא להש"י ולא לגנות לשום בריה ח"ו ולהלל ולשבח הצדיקים והחסידים ואנשי מעשה. ויזהר שלא יבא ח"ו מן השבח גנות: 
<b>הסתכלות</b> לא יסתכל בפני אשה ולא בבגדיה אם לא ראיה בעלמא ותיכף ומיד יחזור להש"י להודות לו שברא חלק יפה כזה ונתן לה חן כידוע. ולא יסתכל בפני אדם הכועס או בפני אדם משוגע ובפני אדם רשע ובפני אדם שוטה. ובפני אדם עצב וסר וזעף אם לא במי שהוא דבוק להש"י מצוה להסתכל בפניו שמוליד ע"י ראייתו קדושה בנפשו ולא יסתכל חוץ לד' אמות. ולא יסתכל בבהמה חיה ועוף כשנזקקין זה לזה. לא יסתכל בדברים טמאים ובדברים מאוסים ולא יסתכל בפני המת ולא יקרא בכתב שע"ג המצבה ובכל דבר שמותר להסתכל יסתכל בעין השכל על הכח הרוחני שבדבר ההוא. ומצוה להסתכל בשמים ובכוכבים ע"ד שאו מרום עיניכם אבל לא בלבנה שהוא כמציץ כו'. יזהר מאוד שלא יהרהר במבואות המטונפות בד"ת כי מוציא מן הקדושה לקליפות ח"ו: 
<b>הדור</b> יזהר מאוד לקיים והדרת פני זקן זה שקנה חכמה לקום מפניו ועי"ז יזכה לחכמה. הדור מצוה עד שליש כמשרז"ל יהדר במצוה ויהיה מן המהדרין מן המהדרין: 
<h2>אות ו</h2>
<b>ותיקות</b> ותיקין פירש"י ז"ל המחבבים המצוה יהיה וותיק ויחבב המצות בכל מיני חבוב ויקיים הנחמדים מזהב כו' טוב לי תורת פיך כו' כל זה יקיים בפועל בעת שהוא עוסק בתורה ובמצות ובתפלה לא יבטל מפני כל הון דעלמא מפני חבוב הדבר מצוה:
<b>ותרנות</b> שיהיה ותרן בממונו כמשרז"ל שהיה מניח פרוטה וכו'. ועל כל דבר מצוה יהיה ותרן. ולא יקפיד בביתו על שום דבר כי המחלוקת והמריבה בבית הוא חמור מאוד רק אם יוכל בעצמו שלא לכעוס אזי יתראה לבני ביתו כאלו הוא מקפיד אבל ח"ו שיבא כעס והקפדה ללבו ואפילו על דבר מצוה לא יכעוס בלבו כמ"ש האר"י ז"ל רק לפעמים יתראה עצמו כאלו הוא כועס כי עון הכעס גדול מאוד. ועל הוצאות ביתו יתן כמו שברצון אשתו והש"י יזמין לו ויאמין באמונה כשאדם עושה דבר לש"ש נותנין לו צרכיו לדבר זה וכשהוא עושה זאת לש"ש להרחיק עצמו מן הכעס ומן ההקפדה אזי בודאי מזמין לו הש"י. ובלבד שיהיה אמונה זאת תקועה בלבו כי חסרון אמונה בכל דבר מבטלת ההבטחה כידוע. ויפרוש מעשר מכל מה שהש"י מזמין לו ולא יחשוב שנותן יותר ממעשר הריוח רק בכל פעם יפריש כי ההפרשה עושה מצוה ועוסק במצוה תמיד ויאמר לשם יחוד כו'. גם יתן בכל יום לפחות ג' פרוטות לצדקה ויאמר לשם יחוד כו' ויסיר מדת הכילות והקמיטו' מלבו כי קמיטו' מורה על דין כידוע. ובכל דברים הנ"ל יכוין להמשיך השפעות החסדים עליו ועל כל ישראל כדי שיהי' נחת רוח ליוצרו ב"ה: 
<b>ווידוי</b> יתודה קודם אכילתו בשבירת לב ע"ד לפני לחמי אנחתי תבא ויזכה שיהיה השלחן מזבח כפרה כידוע: 
<h2>אות ז</h2>
<b>זהירות</b> יזהר מאוד בדברים שהם סור מרע: זריזות שיהיה זריז בכל דבר שהוא בכלל לא תסור מן הדבר כו' ויעשה כל מעשיו בזריזות ובשמחה ולא בעצלות ובעצבות כי הזריזות והשמחה מרבה חיות לש"ש ויקיים אשר יעשה אותם האדם וחי בהם ולא שימות בהם שהוא העצבות כידוע:
<b>זכירה</b> יזהר מאוד לקיים כל מצות שכתוב בהם זכירה. כמ"ש האר"י ז"ל וס"י ולחזק עצמו לזכור הדברים: 
<b>זוכה</b> ומזכה יראה בכל עת ויצפה להש"י שישלח לו מצות שיהיה זוכה ומזכה יראה בכל עת ויצפה להש"י שישלח לו מצות שיהיה זוכה ומזכה לאחריני ויהיה זכות הרבים תלוי בו: 
<h2>אות ח</h2>
<b>חבר</b> טוב יהיה לו תמיד שידבר עמו עבודת הש"י ויתרחק מאוד מחבר רע. יקיים וחטאתי נגדי תמיד ובלב נשבר ויבקש מהש"י שלא יחסר עוד לכסלה:
<b>חצות</b> יחזק עצמו מאוד ומאוד לקום בחצות לילה: 
<h2>אות ט</h2>
<b>טהרה</b> יהיה טהור בכל עת בטבילת מים גופו. וידיו בנ"י תיכף ומיד שהוא יכול ליטלם ולא ישהה הטומאה עליו אם אפשר אפילו כדי הלוך ד' אמות לא ישהה גם טהרה בבגדיו כע"ש והטהרו והחליפו שמלותיכם. וכלי תשמישיו כוסות וקערות יהיו נקיים כי זה מעורר טהרת הגוף וטהרת הגוף מעורר טהרת הנפש:
<h2>אות י</h2>
<b>יראה</b> יראה יראה בכל יום ויום להמשיך עליו תוספת יראת ה' ויראת ה' תוסיף ימים. דהיינו שילמוד בס"י למען תהיה הוראה קבועה בלבו וכל היראת עוה"ז יבטלם בלבו באומרו כי עוה"ז הוא כחלום ואין אדם מצטער בהקיץ בהקיץ על דבר שבחלום. ויעלה היראה הזאת להש"י ע"ד אוי לנו מיום הדין כו':
<b>ייאוש</b> יחזק עצמו מאוד שיתייאש מן עוה"ז מן הנאותיו הכלות ויעשה כל מגמתו והנאתו ושמחתו ותענוגיו אם הוא משיג דבר מהעוה"ז לעוה"ב: 
<h2>אות כ</h2>
<b>כבוד</b> אם בא לך כבוד מב"א אל תהנה בו ח"ו ותעלהו להש"י כמ"ש תנו כבוד לה' אלהים ויחשוב שמצידו אינו ראוי לכבוד ולכתחלה יברח מן הכבוד כי הוא מהג' המוציאים האדם מן כו' ותכבד מאוד יראי ה' ולכבד ספרים וכל דברי קדושה וכל היום כולו אומר כבוד להש"י בכל מעשיך ועניינך:
<b>כף זכות</b>  לדון את חבירו לכף זכות והיא מדה מעולה ויקרה מונעת קטטה ומריבה ונותן שלום בארץ וגורם שמן השמים ידונו אותו לכף זכות. וגורם שיהיו לו מליצים ופרקליטים בשמים ודנין אותו לכ"ז ומסלק המקטריגים ואין בהם כח לקטרג. ומרבה כבוד שמים כי כל עבירה הוא מעוט כבוד שמים והקב"ה חפץ בו מאוד ומראה לו חבה יתירה ולהפך ח"ו כל החושד בכשרים לוקה בגופו וזה לאדם אשר מעשיו שקולים. אבל לאדם רע אפילו עושה טוב ידינהו לכף חוב שעושה להראות טלפים. וזה בלב ובמחשבה ימצא זכות לאדם טוב וחוב לרע אבל לא לדבר באדם רע כי אין סניגור כו', ועוד שלא יעורר קטרוג על עצמו ח"ו ואם יכול לבא לידי יותר טוב שישאל אותו ואם חטא יודיענו ויוכיחנו ומצוה קא עביד: 
<h2>אות ל</h2>
<b>לב</b> טוב זה כולל כל המדות טובות כמ"ש ז"ל בכלל דבריו דבריכם. ומכל משמר נצור לבך דהיינו מכל דבר רע מגאוה ומקנאה שנאה, וממדה רעה. ומתאוה רעה. ומאהבת ומראיות רעות. ומכעס ומעצבות ומהתפארות. ומקצרות רוח. ומאכזריות ומכילות ומציקנות ומקמיטות ומכל דבר שהוא בכללא דרע ישמור את לבו כאישון בת עין שלא ידבק אבק רע מהמדות רעות הנ"ל. ויהיה תמיד טוב לב וטוב הוא מלשון הארה כמו בהטיבו את הנרות. וירא אלהים את האור כי טוב. שיהיה תמיד אור השכל מאיר על הלב ויהיה תמיד בענוה ובשמחה ובאהבה עם המקום ועם הבריות. ושלא יחמוד ולא יתאוה לשום דבר שאינו שלו כי זה מורה על רוע לבו על המקום שלא נתן לו דבר זה ועל הבריות ומורה על הגבהות ואדרבה ירחם ויאהב הבריות כ"כ שאם היה לו כל חללי עלמא היה משפיע לעולם למלאות רצונו של כל אדם ולא היה מעכב לעצמו כי הוא הבל וריק ולמה לו למלאות תאותו:
<b>טהרת</b> <b>לב</b> יטהר לבו בכל שעה ושעה מכל טומאות ויזהר בכל הדברים שארז"ל שמביאים טומאה על האדם כי אלו הטומאות מטמטמים את הלב. יש טומאות הבאים מהסתכלות עינים. וטומאה מריח רע וטומאה ממגע ידים. וטומאה היוצא מגופו כגון זיבה וקרי וטומאה מהתקרבות לאדם רע וכעסן כשארז"ל אסור לאתקרבא בהדי' וכ"ש טומאה ממאכלות אסורות וכיוצא בזה הרבה ישמור מהם מאוד ומאוד וביותר מהרהור עונות שהוא חמור מכל הטומאות הנ"ל. ויתפלל להקב"ה תמיד על לב טהור ולב טוב. ועל פתיחת הלב בחכמה ויזהר שיהיה לו כובע וכתונת מיוחד לזיווג ולא להתפלל וללמוד בהם. ויזהר בטבילה אחר הזיווג וילמוד מאוד בס"י איך שיהיה הזיווג לש"ש ובקדושה ובטהרה שלא ימשוך על עצמו רוח הטומאה וכן באכילה ושתיה. כי אכילה ושתיה וזיווג המה ראש הטומאות וראש הקדושות המטהר והמקדש עצמו בהם:
<b>למוד</b> ילמוד בכל יום תנ"ך משנה וגמרא זוהר מדרשים ואגדות ופוסקים ובספרי יראים מאוד ומאוד כי הס"י מזכירים את האדם שיהיו כל מעשיו ולמודיו להש"י וכל למודיו יהיה בדביקות להש"י ולעשות נחת רוח לפניו כמו בן טוב שלומד לפני אביו לעשות נחת רוח וג"כ הוא ירא מלפניו אם לא ילמוד כהוגן ויושב בבושה לפניו. ומתיירא לחשוב מחשבה אחרת שלא ירגיש אביו בו. כן ידבק עצמו באמונה שהוא לומד לפני הקב"ה וילמוד בדחילו ורחימו ויכין עצמו מאוד לזה שלא ישכיח עצמו מזה. וינוח עצמו מעט בכל שעה שיתיישב דעתו לדביקות הבורא. וזהו דרך כלל ובדרך פרט תעיין מאוד בס"י איך יהי' למוד לש"ש: 
<h2>אות מ</h2>
<b>מחילה</b> מאוד ומאוד תחזיק ותגבר עליך המדה הזו למחול לכל מי שהרע לך בין במעשה רעה ובין בדבור רע אף אם אינו מבקש ממך ותהיה מן הנעלבים ואינם עולבים כו' שמחים ביסורים כו' ר"ל שיש לשמוח מאוד אם בא לו איזה חרפה או דבר רע מן אדם והאדם ההוא הוא ודאי שליח מהקב"ה כמ"ש ה' אמר לו קלל. והוא השבט של הש"י וכי יש לאדם המוכה לכעוס ולנקום ולנטור להשבט המכה אותו. ואדרבה אם יודע שנתחייב מיתה והמושל רחם עליו והכה אותו בשבט קלה ופטרו ראוי לו לשמוח באותו השבט. ומכ"ש שלא לשנוא ולנקום בהשבט. ויזכור תמיד מ"פ הרח"ו ז"ל ואם עיני שכל לך היה לך לרדוף ולבקש אחר מי שיחרפך ויגדפך כי חיים הוא נותן לך. ע"כ יש לו לקבל בשמחה גדולה מכל אדם ומכ"ש מאשתו שהיא בודאי אוהבת אותו בשעת מעשה שהיא מקללת ומחרפת וזה סימן מובהק שהיא מוכרחת ע"ז כנ"ל. ע"כ ימחול לה תמיד ולא ישנאה עבור זה ויעבור על לא תשנא כו'. ואדרבה יאהבה עבור זה כי מה לו לבקש אחרים שיחרפוהו והם עושים בשנאה גדולה ועושים עבירה והיא עושה זאת באהבתה אותו ואין עבירה כ"כ בידה והיא נותנת לו חיים:
<b>מדות</b> כל המדות טובות הנז' בדרז"ל ינהוג תחלה בביתו בין הש"י ובינו שהוא נק' רעך וריע אביך כו'. ובינו ובין אשתו שהיא נקרא ג"כ רעך. ובין בני ביתו שהם אחים וריעים וזהירות יתירה צריך בביתו יותר ויותר מבין אדם לחבירו מן החוץ: 
<b>מתון</b> שיהיה מתון בכל ענייניו ואפילו בדבר מצוה הנעשית ממנו לחבירו צריך מתינות כגון צדקה צריך תחלה למתינות למי יתן ואיך ומה וכיוצא בזה ומ"ש זריזין מקדימין כו' חשתי ולא התמהמהתי כו' הוא במצוה גלויה ומפורסמת לילך לבה"כ וכיוצא. ובכל המצות צריך לך הכנת לב לעשותה לשמה והתבוננות גדול והראשונים היו זריזין מקדימים כו' שהיו דבקים מאוד בהש"י ולא היו צריכים להכנת המחשבה: מעשים טובים כל מה שתוכל בכח לעשות עשה ויהיה בעיניך כאלו אתה אוצרן לאוצר וכל מה שתלמוד יהיה בעיניך כמוצא שלל רב:
<h2>אות נ</h2>
<b>נדיבות </b>שיהיה נדיב לב לכל אדם ונדיב על נדיבות יקום שיהיה לו תקומה ע"י הנדיבות והתקומה היא שיתנדב עצמו להקב"ה בממונו ובגופו ובנפשו ויתפלל ע"ז להש"י כאמרו ורוח נדיבה תסמכני: 
<b>נאמן</b> רוח מכסה דבר לא יגלה סודותיו ונסתריו לשום אדם בעולם לא יספר לשום אדם מה שבינו לבין אשתו הן טוב הן רע ח"ו. ובכל זה שלא יבטיח לשום אדם דבר אא"כ יכול לקיים תיכף ומיד. וירגיל לשונו לומר איני יודע שלא יתבדה כו'. ושלא יגלה שום סוד אדם. ובכלל זה שלא יגלה מעשיו הטובים ומדרגה שהוא בה כמו אדם שאינו רוצה לגלות מטמונו בפני שום אדם. ובכלל זה שיהיו ד"ת יוצאים נאמנים מפיו שהוא מקיים אותם וקשוט עצמך כו'. ואם אומר ברבים ד"ת שראוי לקיימם והוא אינו מקיימם שאינו יכול יאמר ראוי לו לעשות זה ויכלול עצמו עמהם וכן כשמוכיח ברבים יכלול עצמו עמהם וכמ"ש אנחנו מעלנו, ובכלל זה כשבני אדם חושדים אותו באיזה דבר ינקה עצמו לפניהם. ובכלל זה שירחיק עצמו מן הערבות והפקדונות:
<h2>אות ס</h2>
<b>סיפוק </b>מדות הסתפקות היא אבן יקרה כו' שיסתפק בממון כל מה שיוכל במיעוט וימעיט הנאתו כל מה שיוכל כי אין בא אל הקדושה רק מה שאוכל כדי חיוני והיותר אל החיצונים ויזכור זה תמיד אם לא בשבת הכל אל הקדושה: 
<b>סבל</b> יסבול עול מלכות שמים מאוד ומאוד. ר"ל שיחזק מחשבתו מאוד ומאוד בכל עת ובכל רגע שהשכינה מלכה"כ. את השמים ואת הארץ אני מלא לית אתר פנוי מיניה ויחזק עצמו מאוד בזה לטבול היראה זו כי חסרון היראה בא לאדם שאינו רוצה לסבול עול יראה ע"כ יחזיק במדת הסבל. גם יסבול עול אשתו ובני ביתו וצרכיהם ויסבול עול תורה ומצות. גם יסבול עלבונות כנ"ל וכל דבר הבא עליו מהש"י ובעת הפנאי יחשוב כל דברים הרעים שיש בעולם ומה שהיה וידמה במחשבתו כאלו באו עליו וילמוד עצמו לסבול ויקבל עליו לסבול מאהבת הש"י כמ"ש ר"ע כל ימי הייתי מצטער כו'. ויבקש רחמים שלא יבאו עליו ולא לידי נסיון וכמ"ש מנ"מ למבעי רחמי. ולתת שבח והודיה להש"י שלא באו עליו ע"ד אתה סתר לי כו' כידוע:
<h2>אות ע</h2>
<b>עין</b> טובה שיראה כל אדם בעין טובה ר"ל שימשיך לו ברכה במחשבתו מהש"י שיתברך עוד יותר ויותר ע"ד טוב עין הוא יבורך. ולהפך עין רעה מצמצם ח"ו השפעתו האי מאן דאמר שבחא דחברי' דבנוי או דממוני' בעי לברכא ולאודאה עליה ברכאן כו' ואי מני שבחא דחברא ולא אודי עליה ברכאן הוא נתפס בקדמיתא לעילא ואי איהו מברך ליה הוא מתברך מלעילא וברכתא בעי לברוכי ליה בעינא טבא ולא בעינא בישא ובכולהו בעי קב"ה רחימותא דלבא. ומה מאן דמברך לחברי' בעי קב"ה דיברך ליה בעינא טבא ובלבא טבא וברחימותא מאן דמברך לקב"ה עאכ"ו דבעי עינא טבא ולבא טבא ורחימותא דלבא ובג"כ ואהבת את ה' אלהיך בכל לבבך. ובכלל זה לבקש על חבירו שימלא המקום חסרונו וירגיל עצמו לבשר בשורה טובה בעין טובה: רוח נמוכה זהו ענוה שורש ענוה שלא יפסיק מחשבתו מיראת הבורא והוא אינו חשוב לכלום ע"ד ונחנו מהו מאוד ומאוד הוי שפל רוח לפני כל אדם וימצא בכל אדם מה שהוא חשוב ממנו כידוע ומכ"ש אם חושב עצמו לכלום ולחבירו יחשוב כמו שהוא. ולברי' קלה שבקלות אל יבזה. ויראה הכנעה בדבורו להיות דבורו בנחת ולא בגערה. ובהכנעה בראיה שלא יבוש בפני אדם בדבורו עמו וידבר באימה וביראה לפני השי"ת ואם שומע חרפתו ישתוק. ובאכילתו יהיה נפש שפלה שלא למלאות תאותו המאכלים והביאות כי עי"ז לכו מתגאה, וביותר ויותר שלא יתגאה בתורה ח"ו כי מביא מן הקדושה אל הקליפה ע"כ יזהר מאוד אפי' מפני עבירה קלה וילמוד מאוד בר"ח ובשל"ה ובס"י מן הענוה:
<b>עלוב</b> לעולם תהיה מן העלובים ואינם עולבין אפי' מאשתו וב"ב שאינו ירא מהם ואינו בוש מהם והוא לא יהא עולבן: 
<h2>אות פ</h2>
<b>פשיטות</b> שיהיה פשוט ויפשוט כל העקמימות שבלב ויסיר מלב עקשות וקשיות עורף:
<b>פדיון</b> ר"ל חן יראה שימצא תמיד חן ושכל טוב בני אלקים ואדם ויהי' טוב עם אלקים ואנשים ומהיות טוב אל תהי' רע וזהו לש"ש כדי להדריך בני אדם בדרך הישרה ויהיו דבריו נשמעים כדי שיתרבה כבוד שמים: 
<b>פאר</b> ההתפארות וכבוד לא יהנה ממנו ח"ו רק שישמח ויגיל מה שהבריות מפארים ומכבדים את הש"י על ידו והוא כמו שפל ובזוי שנעשה קרוב למלך והעולם מכבדים אותו בודאי מחשבתם למלך הכבוד לכן יהי' במחשבתו ג"כ למלך הכבוד: 
<h2>אות צ</h2>
<b>צניעות</b> צניעות צריך בכל החושים מישוש טעם וריח שמיעה ראייה נקוט האי כללא כל דבר שלא היית עושה למשל אם היית עומד לפני משרע"ה ושבעים זקנים ככה תתנהג בסתר זולת דברים ההכרחים ובכלל זה הצנע לכת עם ה' אלהיך היא ההתבודדות וממעלה זו יזכה למדרגות רבות קדושות:
<b>צורך</b> כל דבר קטן וגדול תיכף שתעלה במחשבתך שזה צריך לך תבקש מן הש"י שיזמין לך זה ואח"ז תבקש על הסבה המביאה אותו ולא להפך: 
<h2>אות ק</h2>
<b>קדושה</b> יקדש עצמו בכל מה שהזכירו רז"ל וס"י ויזכור מאוד ומאוד זה שיקדש כל איבריו וחושיו לשמים:
<h2>אות ר</h2>
<b>רצון</b> ידבק רצונו ברצון הבורא ית' ולא יהיה שום שינוי רצון אצלו רק מה שגוזר הש"י עליו יהי' מרוצה בו כיון שכל עצמו לא נברא אלא לעשות רצונו ית' ולא יהיה חילוק אצלו בין נעשה רצונו או לא כיון שנתקיים רצון הבורא ובכלל זה שירגיל עצמו למלאות רצון בני אדם ובפרט במקום מצוה בעשיית שלום וכיוצא וכעובדא דר"מ בההיא אתתא שרקקה בפניו כו' ובכלל זה שלא יכעוס כלל אפילו לדבר מצוה ומאוד מאוד יזהר בזה. וכל דבר הבא עליו נגד רצונו ישמח בו כמו אם היה כרצונו כיון שהוא מכפר עונותיו כמשארז"ל עד היכן יסורין כגון אם הושיט ידו לכיס כו'. ועי"ז הוא נפטר מיסורין קשים ח"ו. וכן בס"י הובא שיש השגחה פרטית על אדם אם מבקש איזה דבר על כל שחי' ושחי'. זאת יזכור תמיד ולא יניד מחשבתו מזה ויעשה כל מעשיו לש"ש ברצון טוב:
<h2>אות ש</h2>
<b>שתיקה</b> ירגיל עצמו מאוד במדה זו כמ"ש ס"י ובכלל זה שישתיק מחשבותיו שלא ישוטטו בהבלי עוה"ז רק תמיד מחשבה א' לעבודת הש"י ע"ד עמדו ולא ענו עוד פי' שתקו. וזה עמידת השכל על עמדו וקיומו:
<b>שלום</b> בקש שלום ורדפהו בקשהו עם אוהבך. ורדפהו עם שונאך. בקשהו במקומך. ורדפהו במקום אחרים. בקשהו בגופך ורדפהו בממונך. בקשהו לעצמך ורדפהו לאחרים. בקשהו היום ורדפהו למחר ותרבה שלום עם כל אדם: 
<b>שמחה</b> יהיה תמיד שמח בחלקו שהוא חלק אלוה ממעל ומדה הזאת היא הגורם הגדול לדביקות הבורא ויזהר מאוד שיעשה מצות ולימוד ותפלה בשמחה גדולה ובזרנזות כנ"ל וזה ע"י שיהי' תמיד בשמחה וטוב לב: 
<b>שבת</b> יזהר מאוד שיהיה לו מחשבות קדושות וענוה יתירה וקדושת אכילה ושתיה וזיווג וכל מעשיו שיהיו לש"ש יותר מבימי החול וימשיך מקדושה זו לכל השבוע: 
<h2>אות ת</h2>
<b>תשובה</b> שישוב בכל יום ויום בתשובה שלימה להש"י ויקיים וחטאתי נגדי תמיד בהכנעה יתרה להש"י על שמרד בו כמ"ש הס"י:
<b>תורה</b> שלא ירפה עצמו מד"ת אפילו שעה א' ע"ד התרפית ביום כו' ויעסוק תמיד בתורה ובמצות: 
<b>תפלה</b> <b>לחזק</b> עצמו בכל יום ויום יותר שתהיה כראוי ונכון כמ"ש רז"ל: וכל עת ועת יכוין לבו לתקן באיזה מדה טובה או הנהגה טובה או מצוה שתבא לידך את האות שהמדה זו או מצוה מתחלת בו ויתקן כל הא"ב שפגם בו ויעשה שיוחזר לטוב כל הא"ב: