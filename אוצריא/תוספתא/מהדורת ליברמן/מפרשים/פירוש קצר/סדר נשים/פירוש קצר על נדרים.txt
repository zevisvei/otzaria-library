<h1>פירוש קצר על נדרים</h1>
שאול ליברמן
<h2>פרק א</h2>
<h3>הלכה א</h3>
(א) <b>לשם וכו'.</b> משום שנהגו לומר: לשם (=לה') קרבן, והוי ליה יד לקרבן. ועיין בבה"א.
<h3>הלכה ב</h3>
(א) <b>איני נודר וכו'.</b> כלומר, היו מסרבין בו לאכול, ואמר: איני נודר, ולא אכל, עיין בבה"א.
(ב) <b>כבר הייתי וכו'.</b> אנו אומרים שכוונתו: אפילו אם לא נדרתי הייתי נודר עכשיו.
(ג) <b>קרבן אם וכו'.</b> שמא צ"ל: [לא] קרבן אם וכו', ודינו כאיני נודר, לעיל שו' 9.
(ד) <b>ולא טעמו וכו'.</b> כלומר, אם איני טועמו הוא לא קרבן, אבל אם טועמו אני הוא קרבן, ומכלל לאו אתה שומע הן.
(ה) <b>האומ' מוהי וכו'.</b> כלומר, האומר "מוהי", וכן אם אמר "דאמר מוהי", והיינו במה "שאמר מוהי", כוונתו ל"משה" ולמה "שאמר משה", ודינו כאילו אמר "במי ששלח את משה", או בשבועה "שאמר משה". ועיין בבה"א.
(ו) <b>שבטלו דבריו וכו'.</b> כלומר, שלא נתקיימה כוונתו אסור. והאומר "קרבן אם טועמו אני" הרי כיוון לומר שלא יטעמו, ואם טעמו נאסר עליו. וכן השני שאמר "אין קרבן אם טועמו אתה" הרי כיוון לומר שהראשון יטעם, ואם לא יטעם יהא קרבן, אם בטלו דברי השני והראשון לא טעם, השני אסור. ועיין בבה"א.
(ז) <b>כנגד ירושלם.</b> אולי צ"ל: כנגד [קרבנות] ירושלם. עיין בבה"א.
(ח) <b>לר' יהודה.</b> כלומר שאמרו במשנתנו (פ"א מ"ד): קרבן וכו' ר' יהודה מתיר.
(ט) <b>שני אוכל וכו'.</b> בד: שאיני וכו', ואף לפנינו שני=שאיני, וזו היא לשון שבועה, והואיל והיו רגילים להשבע בחיי הקרבן (עיין בבה"א הע' 22) אנו תולים שאף כאן נתכוון כן. אבל אם הזכיר קונם, או שאמר "שאני" (=מה שאני), אסור. ור' יהודה במשנתנו סובר שאף אם אמר "שאני" לא נתכוין אלא להשבע בחיי הקרבן. ועיין בבה"א.
<h3>הלכה ג</h3>
(א) <b>שני אוכל לך וכו'.</b> כלומר, מה שאוכל לך יהא כירושלם, כמזבח וכו', אסור, שיש כאן לשון נדר גרידא. אבל אם אמר: ירושלם, היכל, מזבח וכו' לא אוכל לך הרי יש כאן לשון שבועה ואנו תולים שנשבע בכל אילו, ומותר. עיין בבה"א.
(ב) <b>ובין שלא אוכל וכו'.</b> ברייתא זו סוברת שאין אומרים מכלל לאו אתה שומע הן, ואפילו אמר: חולין שלא אוכל לך, דמשמע הא מה שיאכל לא יהא חולין אלא קרבן, אין כאן נדר.
(ג) <b>[לא] חולין וכו'.</b> כלומר, אדם האומר "לא חולין" כאילו אומר במפורש "קרבן", ואינו עניין למכלל לאו אתה שומע הן, ולכולי עלמא אסור.
(ד) <b>חולין, שאוכל לך, לא יאכל לך וכו'.</b> יש כאן חזרה על ההלכה שברישא, כלומר, אם אמר "חולין", בין שאמר שאוכל לך, בין שאמר לא יאכל לך, ובין שאמר לא אוכל לך, הכל מותר.
(ה) <b>לא עולה לא אוכל וכו'.</b> ומשמע הא מה שיאכל יהא עולה, וסובר ר' יעקב מכלל לאו אתה שומע הן, ואסור. וחכמים חולקין.
(ו) <b>שלא הקדיש וכו'.</b> שהרי לא התפיס בדבר הנדור אלא בדבר האסור.
<h3>הלכה ד</h3>
(א) <b>מן התורה וכו'.</b> הכוונה: בתורה (כגי' כי"ע והתלמודים) וכו', בכתוב בתורה וכו', בתורה ובכתוב [בה]. ואם נדר בתורה כוונתו לקדושת התורה ואין כאן דבר הנדור, אבל בכתוב בה, כוונתו לקרבנות הכתובים בה, ואם נדר בתורה ובכתוב בה אסור. עיין בבה"א.
(ב) <b>הכת' בתורה וכו'.</b> כלומר, לאסר אסר (במדבר ל', ג').
<h3>הלכה ה</h3>
(א) <b>נוהגין ברשות וכו'.</b> והדוגמאות הן להלן.
(ב) <b>כיצד אמ' וכו'.</b> הנכון הוא בקג"נ: בשבועה כיצד, אמ' שבועה שאיני ישן ושאיני וכו', וכע"ז בכי"ע, עיין בשנו"ס.
<h3>הלכה ו</h3>
(א) <b>שנדרו לזמן מועט וכו'.</b> הכוונה כאן לנדר של נזירות (כמפורש בירושלמי ובבבלי), ונזירות מועטת היא ל' יום, ואם באמצע נזירותו שתה יין יותר מל' יום (שהרי כל זמן שלא הביא קרבנותיו הרי הוא בנזירותו לעולם), דיו שינהוג אח"כ נזירות ל' יום, כעיקר נדרו. ועיין בבה"א.
(ב) <b>תרומה ביהודה וכו'.</b> וביהודה סתם תרומה היא תרומת הלשכה, והוא דבר הנדור, ואם אמר כתרומה, אסור, אבל בגליל סתם תרומה היא תרומת כהן, והוא דבר האסור, ואם התפיס בה מותר.
(ג) <b>מותרין בגליל.</b> צ"ל: מותרין [ביהודה, ואסורין] בגליל, כעין גי' ד. והוא שסתם חרמין ביהודה הם חרמי כהנים, ובגליל הם חרמי גבוה, לבדק הבית.
<h2>פרק ב</h2>
<h3>הלכה א</h3>
(א) <b>נדרי זירוזין.</b> כלומר, ומותרין.
(ב) <b>אמ' קונם וכו'.</b> בד: נדרי הבאי, אמר קונם וכו'. ואף לפנינו הכוונה כן, והברייתא דבוקה למשנתנו (פ"ג מ"ב) שמתירה נדרי הבאי.
<h3>הלכה ב</h3>
(א) <b>תולין לחרגין וכו'.</b> כלומר, החרגין והחרמין (ושניהם פקידי המלכות שבכוחם להחרים רכוש, עיין בבה"א) והמוכסים שרוצים לתפוס פירות של ישראל מותר לו לישראל לתלות את הפירות לתרומה (=בתרומה), כלומר לנדור שהפירות הן של תרומה, או שהן של גוי תקיף, או שהן של בית המלך, והנדרים מותרים, משום שהן נדרי אונסין.
(ב) <b>לישראל.</b> אבל אסור לתלות את הפירות בישראל תקיף, ואף שעכשיו החרג והחרם מפחדים ממנו, מצויים הם בעלי זרוע ליפול, ואח"כ יבואו ויגלגלו עליו גם את הפירות שתלו בו.
<h3>הלכה ד</h3>
(א) <b>אסור בגרים וכו'.</b> שאף גרים בכלל ישראל, והנודר מן הכלל אסור בפרט, אבל הנודר מן הפרט אינו אסור אלא בו.
(ב) <b>ביתר ומוכר בפחות.</b> הנכון הוא בכי"ע: לוקח בפחות ומוכר ביוקר, וממילא אין ישראל נהנין ממנו. ועיין בבה"א.
<h3>הלכה ז</h3>
(א) <b>מאכל.</b> כלומר, הנאת מאכל.
(ב) <b>נכנס לבקרו.</b> כלומר, למודר, משום דרכי שלום, ואעפ"י שהמבקר הדיר את החולה, מבקרו ומוכיח לו שאינו רוצה שימות. עיין בבה"א.
(ג) <b>היה לו חלה וכו'.</b> כלומר, אם היה לו למודר חולה בביתו אינו נכנס וכו', שהרי החולה יודע שלאו מחמת שנאה אליו אינו מבקרו, ואין כאן קפידא, אבל שואל בשלומו של החולה ע"י המודר, אעפ"י שהחולה הוא קרובו. ועיין בבה"א.
(ד) <b>היה כהן וכו'.</b> כלומר, אם המדיר היה כהן זורק על המודר דם חטאתו וכו'.
(ה) <b>מפני דרכי שלום.</b> טעם זה עונה גם על מה שאמרו לעיל, עיין בבה"א.
<h3>הלכה ח</h3>
(א) <b>לא יורד וכו'.</b> כלומר, אפילו בשביעית, משום שכבר חל הנדר לפני שביעית, עיין בשנו"ס ובבה"א.
(ב) <b>בשביעית וכו'.</b> כלומר, אם נדר ממנו בשביעית יורד וכו', שהרי השדה והנטיעות הם הפקר.
<h3>הלכה ט</h3>
(א) <b>בטובת הנאתו.</b> שהרי לא אסר את הככר על אחרים. ועיין בבה"א.
(ב) <b>זה וזה וכו'.</b> מפני שאין מעילה אלא בהקדיש ממש.
(ג) <b>והלה נוטל ואוכל.</b> פיסקא ממשנתנו (ספ"ד) שהתירה למדיר להפקיר מאכל אם אין לו למודר מה יאכל, והם שניהם בדרך.
(ד) <b>ר' יוסה אומ' וכו'.</b> צ"ל: אוס', אוסר (כמו שהוא בכי"ע ובקג"נ), מפני שקדם נדרו להפקרו, והוא סובר שאין הפקר יוצא מידי רשות המפקיר כל זמן שלא זכה בו אחר, ואם המודר זוכה בהפקר הרי הוא כמקבל מתנה ממנו. אבל אם הפקיר את נכסיו ואח"כ הדיר את חבירו, מותר המודר לזכות מן ההפקר, מפני שלא היתה דעת המדיר להדירו מנכסיו שכבר הפקירן, אעפ"י שהם עדיין ברשותו.
(ה) <b>כשם ששניהן וכו'.</b> כלומר, שותפין שנדרו הנאה זה מזה, עיין במשנתנו רפ"ה. ועיין בבה"א.
(ו) <b>ראוי להדיר וכו'.</b> צ"ל: רגיל להדיר וכו', כמו שמעתיקים הראשונים, עיין בבה"א.
(ז) <b>של עולי בבל.</b> ואם שנים הדירו הנאה זה מזה מותרים ברחבה זו.
<h3>הלכה י</h3>
(א) <b>אלא בפניו.</b> כדי שלא יחשדנו שעבר על נדרו, או מפני הבושה, עיין בבה"א.
<h2>פרק ג</h2>
<h3>הלכה א</h3>
(א) <b>בסיטרות וכו'.</b> בכי"ע: בטריות, ולפנינו צ"ל: באיטרות, באיטריות, והוא שם כולל לכל מיני רקיקים שהכילו שומשמין, דבש ושומן, ודינן כתבשיל וכמעשה קדירה רך, עיין בבה"א.
(ב) <b>מותר ביורד וכו'.</b> צ"ל: אסור ביורד לאילפס וכו', מותר ביורד לקדירה, כמו שהוא בכי"ע ובירושלמי ובבבלי. והטעם הוא שכל היורד לקדירה עלול לרדת לאילפס, אם רוצים לבשל מעט ובזמן קצר, אבל יש דברים שמתקנים באילפס גרידא, ולא בקדירה. ועיין בבה"א.
<h3>הלכה ב</h3>
(א) <b>הנעשין בקדירה וכו'.</b> בלשון בני אדם הבדילו בין מעשה קדירה לבין מעשה אילפס, וזה לחוד וזר לחוד.
(ב) <b>מן הקיים וכו'.</b> כלומר, מן הקום. ופירשו בירושלמי: חלבא מקטרא, חלב קשור. ויש מפרשים שהוא נסיובא דחלבא (serum). עיין בבה"א.
(ג) <b>אסור.</b> בד, בקג"נ ובכי"ע: מותר.
(ד) <b>בקופה.</b> כלומר, בקיפה, בבשר מצומק שנמחה בקדירה, או במקפה עבה מתבלין, עיין בבה"א.
(ה) <b>ובהקיפו.</b> בד: ובקיפה, ובבבלי: בקיפו. ואסר ר' יהודה משום שיש בו ברוטב ובמקפה טעם בשר. ועיין בבה"א.
<h3>הלכה ג</h3>
(א) <b>ששם תולדתו וכו'.</b> כגון תירוש, שמן ודבש שכוונתו לפעמים: יין, זיתים ותמרים, עיין בבה"א.
(ב) <b>ואין דרך היוצא וכו'.</b> כגון מי תותים, שאין תותים עומדים לסחיטה.
(ג) <b>שאין דרכו וכו'.</b> כגון זרעוני גינה שאינן נאכלין.
<h3>הלכה ד</h3>
(א) <b>מן הצמר וכו'.</b> ונדר ממנו מפני שהזיע מחמת המשא מ"מ מותר לטעון פשתן.
(ב) <b>שדרכו להתכסות וכו'.</b> כגון עורות כבשים, שמתכסים בעורות וגם בגיזי צמר.
(ג) <b>ואין דרך היוצא וכו'.</b> כגון שער עורות עזים, שאין מתכסים בו, אבל מתכסים בעורות עזים.
(ד) <b>שאין דרכו וכו'.</b> כגון קני צמר גפן, שאין מתכסין בהן, אבל מתכסים בשמיכות של צמר גפן.
<h3>הלכה ו</h3>
(א) <b>בירקות שדה.</b> משום שבשביעית אין ירקות גינה מצויים, וכוונתו לירקות שדה.
(ב) <b>באספרגיס.</b> כלומר, בקלחים הרכים שיוצאים משרשי הכרוב. וזה הכלל, הנודר מן העיקר אסור בטפילה, אבל לא להפך. וכן להלן.
(ג) <b>מן הכרישין.</b> כלומר, מן החציר. והיא פיסקא קטועה ממשנתנו פ"ו מ"ט: מן הכרישים, מותר בקפלוטות, והיינו בכרישין בעלי ראשים.
(ד) <b>מותר בכרישין.</b> כלומר, ואפילו במקום שקורין לקפלוטות כרישין, מפני שאפילו בכגון דא קפלוטות הן בכלל כרישין, אבל אין כרישין בכלל קפלוטות.
(ה) <b>ור' יוסה מתיר.</b> משום שהוא סובר שבני בצלים הוא מין אחר, עיין בבה"א.
(ו) <b>באשישים.</b> פירשו בירושלמי: עדשים קלויים וטחונים, מגובלין בדבש ומטוגנין.
<h3>הלכה ז</h3>
(א) <b>ואסור לאפות.</b> כלומר, אסור לאפות ולאכול, והכוונה לאכילה גרידא, ואגב ששנה "לכוס" שנה "לאפות" , והכוונה שאסור באפוייה.
<h2>פרק ד</h2>
<h3>הלכה א</h3>
(א) <b>מן הפיאה וכו'.</b> בכי"ע: מן החפירא וכו', ובירושלמי: מן האפייה וכו'. וברור שיש כאן מונח חקלאי, והכוונה לצמחים הדומים לפקעת, עיין בבה"א.
(ב) <b>ובחליקה ובטרגיס וכו'.</b> אלו הן דייסאות שהכינו מכוסמין, או מאורז, או משעורה וכו', והנודר מן הדגן אינו מכוין לדייסאות אילו, עיין בבה"א.
(ג) <b>ופסקיא וכו'.</b> פסקיא היא מעין פונדא.
(ד) <b>בסקרטיא וכו'.</b> כלומר, מין לבוש של עור, וכן מותר בנעלי לבד (אנפיליא) ומכנסים קצרות (פלמיא). עיין בבה"א.
<h3>הלכה ב</h3>
(א) <b>וחצר.</b> בד: והצר, והיא היא, כלומר, והצטער.
<h3>הלכה ד</h3>
(א) <b>קרדום שאני קנוי.</b> בכי"ע: קונם קרדום וכו'. ואף לפנינו הכוונה כן שאמר: קונם עלי הקרדום אם הוא שלי. ושוב אמר: קונם נכסים עלי אם יש לי וכו'.
(ב) <b>בידוע שאין לו וכו'.</b> שהרי אפילו אם היה לו קרדום כבר נאסר עליו בשעה שאמר "קונם קרדום שאני קנוי", ויצא מרשותו, וכל שכן אם לא היה לו קרדום כלל, ונכסיו מותרין.
<h3>הלכה ה</h3>
(א) <b>מן הקייץ וכו'.</b> צ"ל: עד הקייץ (כמו שהוא בבבלי), כלומר עד זמן הקייץ, ולא יותר.
(ב) <b>אסור עד פניו וכו'.</b> הנכון בכי"ע: א' עד, כלומר, אמר עד פניו וכו', וכן בבבלי: ואמר עד.
<h3>הלכה ו</h3>
(א) <b>ולעולם אסור וכו'.</b> בכי"ע: ואם לאו אסור וכו'. ועיין בבה"א.
<h2>פרק ה</h2>
<h3>הלכה א</h3>
(א) <b>וקודם לנדרו נודע וכו'.</b> הכוונה היא שנודע אח"כ שנפלו לו בירושה קודם לנדרו, עיין בבה"א.
(ב) <b>והתירה על נדרו.</b> בד: והעבירוה על נדרו. ולפנינו הכוונה שוויתרה על נדרו ועברה עליו. ועיין בבה"א.
(ג) <b>הימנו למטה מותר וכו'.</b> כלומר, מכיון שאמר "לזה לזה ולזה", דינו כאילו תלה כל אחד בשלפניו, עיין בבה"א.
(ד) <b>הרב לתלמיד.</b> כלומר, כדי שאילת שלום הרב אצל התלמיד, או: בין הרב לתלמיד (כגירסת הירושלמי), והיינו כדי שאילת התלמיד בשלום רבו. ועיין בבה"א.
(ה) <b>שני נדרים.</b> כלומר, ואין אומרים אם הותר אחד מהן, והיינו אפילו הותר השני מותר בראשון, מפני שנדר שבטל מקצתו בטל כולו, אלא לפנינו שני נדרים.
(ו) <b>הותר השיני.</b> ולאו משום שבטל מקצתו בטל כולו, אלא משום שאמר "ועוד לפלני", משמע שתלה את השני בראשון, ואם יתיר לו חכם בראשון יותר ממילא גם בשני, אבל לא להפך, כמפורש להלן. ועיין לעיל, שו' 15.
<h3>הלכה ב</h3>
(א) <b>על הראשון וכו'.</b> כלומר, נשאלין לו על הראשון תחילה, שהרי כל זמן שלא נשאל על נדרו הראשון עדיין מותר בכל החכמים, ואין נשאלין על נדר לפני שחל האיסור. ועיין בבה"א.
<h3>הלכה ג</h3>
(א) <b>ונדר בקרבן וכו'.</b> שהרי עולה וקרבן, וכן חרם והקדש, שניהם אחד הם.
<h3>הלכה ה</h3>
(א) <b>ונשאל לחכם וכו'.</b> כלומר, בדיעבד, שהרי לכתחילה יכול להשאל לחכם מעיר אחרת, ולא לחכם מאותה עיר שנדר מהנייתו, ונראה כנוגע בדבר ("נשאל על פי עצמו"). ועיין בבה"א.
(ב) <b>נשאל לחכם וכו'.</b> כלומר, נשאל לכתחילה, משום שאין לו ברירא אחרת, שהרי נדר מליהנות מכל החכמים.
<h3>הלכה ו</h3>
(א) <b>זכיתה בה וכו'.</b> במשנתנו ספ"ט: ומעשה באחד שנדר מבת אחותו הנייה, והכניסוה לבית ר' ישמעאל וייפוה, א"ל ר' ישמעאל, בני, לזו נדרת? אמר לו, לאו. ופירשו בירוש' ובבבלי שעשה לה שן של זהב. ולפיכך אמר לו: זכית וכו'.
<h2>פרק ו</h2>
<h3>הלכה א</h3>
(א) <b>כיצד וכו'.</b> כלומר כיצד מפירין.
<h3>הלכה ב</h3>
(א) <b>שמע והפר ומת וכו'.</b> המלים "שמע והפר" הוא שריד מנוסח אחר, והן מיותרות, וצ"ל כנוסח קג"נ: או ששמע ושתק ומת בו ביום וכו'.
(ב) <b>אבל שמע ושתק וכו'.</b> בכי"ע, בקג"נ ובבבלי הסדר הוא: אבל שמע וקיים, שמע ושתק ומת ביום שלאחריו וכו'. וכצ"ל לפנינו.
(ג) <b>אין יכול להפר.</b> כלומר, אין האב יכול להפר אפילו לפני מיתת הבעל, שהרי כבר קיים לה בעלה. וכל הבבא כאן מדברת בששמע האב לפני מיתת הבעל, בניגוד לסיפא שלהלן (שו' 9): ולא הספיק האב לשמוע וכו'. ועיין בבה"א.
<h3>הלכה ג</h3>
(א) <b>הפרה אסורה.</b> בכי"ע ובקג"נ: הרי זה אסור, ובד: הרי זו אסורה, כלומר, אסור לה לעבור על נדרה, אעפ"י שאין כאן הפרה בטילה, ואינה לוקה, עיין בבה"א.
(ב) <b>אינו יכול וכו'.</b> שהרי כבר הפר חלקו, ואינו יכול להפר את חלק בעלה. ועיין בבה"א.
<h3>הלכה ד</h3>
(א) <b>שמע האב והפר לה וכו'.</b> צ"ל: ולא הפר לה וכו', כגירסת בעל תוספ' רי"ד בברייתא שבבבלי. ועיין בבה"א.
(ב) <b>יחזור הבעל וכו'.</b> והוא כת"ק לעיל, שו' 14. ולעיל שם לא נתארסה לאחר לפיכך האב מיפר חלקו של בעל המת, אבל כאן הרי יש לה כבר בעל אחר.
(ג) <b>אין יכול להפר.</b> ור' נתן מוסיף שאינו יכול להפר אפילו בסיוע הבעל השני, עיין לעיל שו' 15, ועיין בבה"א.
(ד) <b>והחזירה בו ביום וכו'.</b> במשנ' פ"י מ"ג: כל שלא יצאת לרשות עצמה שעה אחת אביה ובעלה האחרון מפירין נדריה. ומפרשת התוספתא את היציאה מרשות האב.
<h3>הלכה ה</h3>
(א) <b>שומרת יבם וכו'.</b> כלומר, ועשה בה מאמר, כפירוש הירושלמי והבבלי. יפר. כלומר, בשותפות עם האב, אם נפלה לו מן האירוסין.
(ב) <b>שאין לבה וכו'.</b> לבה=לי בה.
(ג) <b>משבאת לרשותי ניגמרה וכו'.</b> כלומר, כשנתארסה לי ניגמרה לי והנני מפר יחד עם האב.
(ד) <b>משבאת לרשותי אינו דין וכו'.</b> כלומר, כשעשיתי בה מאמר.
(ה) <b>שלא חלקת וכו'.</b> כלומר, לעניין מיתה, אם זנתה, שאפילו אם אין כאן אלא יבם אחד שעשה בה מאמר פטורה.
(ו) <b>הבל אילו הייתה וכו'.</b> כלומר, חבל, והלוואי והיית בימי ר' אלעזר בן ערך שסבר שמאמר קונה קניין גמור אף לפטור את הצרה, שמא היה מקבל את תשובתך בעניין הפרת נדרי היבמה אחרי המאמר, אבל לאמיתו של דבר אף הוא סבר בשעתו שגם לעניין הפרת נדרים אשתו היא. ועיין בבה"א.
(ז) <b>אמ' לו ר' ליעזר מקוה יוכיח וכו'.</b> צ"ל: אמ' לו [ל]ר' ליעזר וכו'. והכוונה לשיטתו (במשנ' פ"י מ"ז) שהבעל יכול להפר נדרים שעדיין לא נדרה, ודרש ק"ו, אם הוא יכול להפר נדרים שבאו לכלל איסור, ק"ו אם עדיין לא באו.
(ח) <b>עד שלא ידור.</b> שהרי יכול להתנות מתחילה ולבטל כל נדריו שידור מכאן ולהבא.
(ט) <b>רצה להקים מקים.</b> כלומר, שהרי בשעת נדרו רשאי שלא להשגיח בתנאו, ואם זוכר את התנאי ומכל מקום נודר, חייב לקיים את נדרו. נמצא שאין ההפרה (התנאי) מבטלת את נדרו, אלא בשעת הנדר עצמו, שהוא נודר על סמך התנאי, מה שאין כן באשתו שהפרתו מתקיימת מיד, ואינו יכול לחזור בו, ולפני שנדרה אין להפרתו על מה לחול.
<h3>הלכה ז</h3>
(א) <b>מאבא היום וכו'.</b> כלומר, משום כבוד אביו, או משום כדי חייו. עיין בבה"א.
<h2>פרק ז</h2>
<h3>הלכה א</h3>
(א) <b>לבין אחרים.</b> כלומר, שנדרה מדברים שבאו לה מאחרים (שלא מיד בעלה). ועיין בבה"א.
(ב) <b>לא יחל דברו.</b> כלומר, ומיפר מדרבנן, שלא תקל ראשה בנדרים.
<h3>הלכה ד</h3>
(א) <b>לתאנים וחשיכה וכו'.</b> ואין כאן הפרה בטעות, שיטעון אילו ידעתי שהפרתי לא תועיל אפילו בתאנים הייתי מיפר בשניהם.
<h3>הלכה ה</h3>
(א) <b>מקים בלבו וכו'.</b> בבא זו מפרשת את שלפניה.
<h3>הלכה ו</h3>
(א) <b>לא יפר.</b> שהרי בשעת חלות האיסור כבר לא תהיה ברשותו. ועיין בבה"א.
(ב) <b>לא יפר.</b> שהרי בשעה שנדרה לא היתה ברשותו.
<h3>הלכה ח</h3>
(א) <b>נטולה היא וכו'.</b> בכי"ע ובד (בשם ס"א): נטולה אני מן היהודים אם משמשתיך אני, ר' נתן אומ' וכו'. והמלים "נטולה אני מן היהודים" היא פיסקא ממשנתנו ספי"א. ולה נסמכה מחלוקת ר' נתן וחכמים. ועיין בבה"א.
