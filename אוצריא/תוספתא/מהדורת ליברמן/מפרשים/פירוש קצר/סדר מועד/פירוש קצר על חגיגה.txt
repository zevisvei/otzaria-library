<h1>פירוש קצר על חגיגה</h1>
שאול ליברמן
<h2>פרק א</h2>
<h3>הלכה א</h3>
(א) <b>שנאמ' יראה.</b> לפי שיטת התוספתא מדברים בסומא בשתי עיניו, ופטור מן הראיה מפני שאינו יכול לראות, ואינו יכול לעלות ברגל. ועיין בבה"א.
(ב) <b>השיב ר' וכו'.</b> משום שרבי סובר בכמה מקומות יש אם למקרא, והרי אנו קוראים יֵרָאה, ואף סומא ניראה. ועיין בבה"א.
(ג) <b>הכריעו וכו'.</b> וחכמים הללו הכריעו שיש אם למסרת, וכדעת ר' יהודה.
(ד) <b>וחנה לא עלתה.</b> התוספתא משלימה את דברי ב"ה במשנ' פ"א מ"א: איזהו קטן וכו' כל שאינו יכול לאחוז בידו של אביו ולעלות. ומביאים ב"ה ראייה מן הכתוב שלא העלו את שמואל לירושלם [תיקונים והוספות: צ"ל לשילו], אעפ"י שהיה יכול לרכוב על כתיפו של אביו, ולדברי ב"ש שם הרי קטן כגון זה חייב בראייה. ועיין בבה"א.
<h3>הלכה ב</h3>
(א) <b>יוצא בעירוב אמו וכו'.</b> כלומר, קטן שאינו צריך לאמו יוצא בעירוב שעירבה עליו אמו, אעפ"י שאביו עירב עליו למקום אחר, וחייב בסוכה. ועיין בשנו"ס ובבה"א.
(ב) <b>כיצד בודקין אותו וכו'.</b> נשמטה כאן הבבא שלהלן וצ"ל כמו שהיא בכי"ע ובמקבילה: [יודע לשמר גופו וכו', ידיו, אוכלין על גב ידיו טהרות] כיצד בודקין אותו וכו'. כלומר, מספק אין נותנין לו תרומה, שמא יטמאנה, ולפיכך בודקין אותו מתחילה ונותנין לו חולין לשם תרומה, ומסתכלים כיצד מתנהג.
(ג) <b>על גופו וכו'.</b> כלומר, אוכלין שנגעו בגופו, עיין בבה"א.
(ד) <b>לפרוש חוקו.</b> בכי"ע ובכי"ל: לפרוס את חיקו, כלומר לפרוס את כנף בגדו, כדי לקבל את התרומה, עיין בבה"א.
(ה) <b>לישאל.</b> פירש"י: שאם שואלין אותו נגעת בטומאה זו יודע להשיב, הן, או לאו, או איני יודע.
<h3>הלכה ג</h3>
(א) <b>אבל אין חולק וכו'.</b> צ"ל: ואין חולק וכו', ועיין בבה"א.
(ב) <b>עד שיהא וכו'.</b> וחולק על הרישא, אימתי ראוי להיות שליח ציבור.
<h3>הלכה ד</h3>
(א) <b>מרובה מדת הראיה וכו'.</b> ולפיכך סוברים במשנ' פ"א מ"ב שהראייה (כלומר, עולת ראייה) שתי כסף ושלמי חגיגה מעה כסף, בניגוד לדברי ב"ה שסוברים להפך.
(ב) <b>לפני דבור וכו'.</b> פירשו בירושלמי שלשון חגיגה נהג לפני מתן תורה, שנאמר שלח את עמי ויחוגו לי (שמות ה', א').
(ג) <b>ושמחה.</b> כלומר, שלמי שמחה, עיין בבה"א.
(ד) <b>לפני דיבור וכו'.</b> כב"ה לעיל שו' 24.
(ה) <b>ובנשים.</b> שאף הן חייבות בקרבן שמחה, מריבוי הכתוב, עיין בבה"א.
(ו) <b>כל שבעה וכו'.</b> כלומר, ואפילו אם היה פטור ביום ראשון, או ביום שני וכו', חייב להביא באיזה יום שהוא משאר שבעת ימי החג שנתחייב בו בשמחה, מה שאין כן בראייה ובחגיגה, אם היה פטור מהן בראשון כבר נפטר. ועיין בבה"א.
(ז) <b>זה וזה וכו'.</b> כלומר, אף עולת ראייה נקראת בלשון חכמים "חגיגה", ודווקא כשבאה על יד עולת ראייה פירושה שלמי חגיגה, עיין בבה"א.
(ח) <b>בית שמיי וכו'.</b> כלומר, במשנתנו פ"א מ"ג.
(ט) <b>שאם רוצה לסמוך וכו'.</b> כלומר, אם התנדב שלמים, יכול להוסיף על השיעור שקבעו חכמים בקרבן (משנ' מנחות פי"ג מ"ח) ולסמוך ולטפול לו מעות מעשר שני, ולקנות בהמה יותר משובחת, עיין בבה"א.
(י) <b>שבי' שמאי אומרין וכו'.</b> ולשיטתם חגיגה תופסת את כל המעות בקדושת חגיגה, ואין מביאין חובה מן המעשר, וב"ה סוברין שאף חגיגה אינה תופסת את המעות יותר מכשיעור, ויכול להוסיף ממעות מעשר שני.
(יא) <b>יביא חובתו וכו'.</b> כלומר, חובתו, דוגמת קרבן חגיגה, שאינה באה נדבה, כגון חטאת ואשם, ובהם אינו יכול להוסיף על השיעור מדמי מעשר שני, שאין קונים ממעות מע"ש אלא שלמים גרידא.
<h3>הלכה ה</h3>
(א) <b>ידי חובתן וכו'.</b> כלומר, חובת אכילת שמחה, וכגון שהביאם במפורש לצאת ידי חובת נדרו, עיין בבה"א.
(ב) <b>באילו.</b> באיל שלו.
(ג) <b>בין שלו וכו'.</b> כלומר, יוצא ידי שמחה, בין אם הקרבן שלו, וכו'.
<h3>הלכה ו</h3>
(א) <b>אין מביאין תודה וכו'.</b> כלומר, כדי לצאת בה ידי חובת קרבן שלמי שמחה, כמפורש בסמוך. עיין בבה"א.
(ב) <b>ולא בעצרת וכו'.</b> ואעפ"י ששלמי שמחה קריבין ביו"ט, אין הדברים אמורים אלא במביא קרבן שאינו מוכח מתוכו שיוצא בו גם ידי חובה, אבל תודה שמביא לחם עמה, ואינה נאכלת אלא ליום אחד, אסור להקריבה ביום טוב, עיין בבה"א.
(ג) <b>בחג הסוכות וכו'.</b> כלומר בחול המועד, ויוצא בה ידי חובת שלמי שמחה.
(ד) <b>שכל שבא וכו'.</b> ואינו מביא בסוכות משום גזירת הכתוב, עיין בבה"א.
(ה) <b>תודה באה וכו'.</b> חולק על אביו וסובר כת"ק אלא שמפרש יותר ומוסיף שאף בסוכות אינו יוצא בה ידי חובת קרבן שלמי חגיגה, משום שאינם באים אלא מן החולין.
<h3>הלכה ז</h3>
(א) <b>לוה רשע וכו'.</b> שלא שילם בשאר הימים של החג, וצדיק חונן ונותן, וביום הראשון מקריב הרבה, כברכת ה' אשר נתן לך.
<h3>הלכה ח</h3>
(א) <b>לוה רשע וכו'.</b> כלומר, שפירש מן התורה לגמרי, ולא כת"ח ד"יזיף ופרע" אף בתלמוד תורה, עיין בבה"א.
<h3>הלכה ט</h3>
(א) <b>צבתא בצבתא וכו'.</b> וכמו שעשו צבת בצבת, כן למדו שביתה משביתה.
(ב) <b>הא לוי וכו'.</b> כלומר, הא לאיי, הלא היא, הלא זה דברי, עיין לעיל, עמ' 104, שו' 7.
(ג) <b>שמונה וכו'.</b> ומנה טהרות וטומאות אחת.
<h2>פרק ב</h2>
<h3>הלכה א</h3>
(א) <b>מחמיר.</b> מחמר.
<h3>הלכה ה</h3>
(א) <b>על גביו.</b> כלומר, על גבי הפרדס, כדי לשמור עליו.
<h3>הלכה ז</h3>
(א) <b>ראתוי.</b> ראוי.
(ב) <b>מה למעלה וכו'.</b> מה למעלה מן השמים, ומה למטה מן התהום.
(ג) <b>מה לפנים וכו'.</b> מפורש להלן, שו' 40.
(ד) <b>יכול קודם וכו'.</b> כדכתיב באותו פסוק (דברים ד', ל"ב): כי שאל נא לימים ראשונים.
(ה) <b>סדרי תקופות וכו'.</b> כלומר, מעשה בראשית במשמעותו המצומצמת, לפני שנבראו השמים, השמש והלבנה, שמיכן אנו למדים סדרי תקופות.
(ו) <b>אדם על וכו'.</b> והרי אמרנו שאינך שואל אלא לפני שנבראו סדרי תקופות, ומיכן שאתה שואל אחרי שנבראו, אע"פ שעדיין לא נברא האדם.
(ז) <b>אתה דורש וכו'.</b> כלומר, אתה דורש וקולך הולך, כמפורש בירושלמי, אבל מיום שנבראו השמים והמזלות ולפני שנברא האדם אין אתה דורש אלא שואל וחוקר גרידא.
(ח) <b>מה היה וכו'.</b> התוספתא מפרשת "מה לפנים ומה לאחור" שבמשנתנו פ"ב מ"א (לעיל, שו' 35).
<h3>הלכה ח</h3>
(א) <b>חמשה זוגות וכו'.</b> כלומר נמנו במשנתנו פ"ב מ"ב, ובמשנתנו צריך לשנות את הלל לפני שמאי. ועיין בבה"א.
<h3>הלכה ט</h3>
(א) <b>ושפוי.</b> נעים, נוח ורך.
<h3>הלכה י</h3>
(א) <b>שנחלקו וכו'.</b> כלומר, לעיל שו' 40–41.
(ב) <b>שאי אתה מותר וכו'.</b> כלומר, בשבת, שאסור לעשות מלאכה אפילו לאכילה, אתה מותר להקריב לגבוה תמידין ומוספין.
(ג) <b>שאתה מותר וכו'.</b> כלומר, אף שעה שאתה מותר לעשות להדיוט, אין מקריבין נדרים ונדבות כדי לצאת בהם ידי חובת הנדר, ואף אתם מודים בה.
(ד) <b>אף חגיגה וכו'.</b> כלומר, עולת ראייה, עיין בבה"א.
(ה) <b>ויום טוב האחרון וכו'.</b> כלומר, לשיטתכם (אבל לב"ש אין עולת ראייה קריבה ביו"ט האחרון).
<h3>הלכה יא</h3>
(א) <b>זבחי שלמים.</b> כלומר, שלמי חגיגה, ובזה אף ב"ש מודים שקריבין ביו"ט.
<h3>הלכה יג</h3>
(א) <b>או בששי.</b> חסר בכי"ע ובכי"ל, וכן נכון, ועיין בבה"א.
(ב) <b>אין לה יום וכו'.</b> כלומר, ומקריבין את עולות הראייה ביום טוב, ודווקא כשחל עצרת בשבת יש כאן יום טבוח.
(ג) <b>להספידו וכו'.</b> כלומר, ביום טבוח. ועיין בבה"א.
<h2>פרק ג</h2>
<h3>הלכה א</h3>
(א) <b>אי זו היא חזקה וכו'.</b> במשנתנו (פ"ב מ"ו): הטובל לחולין והוחזק לחולין אסור למעשר, טבל למעשר והוחזק למעשר אסור לתרומה וכו'. ומפרשת התוספתא שהחזקה מתבררת מיד שעקר רגליו מן המים, ושוב אינו יכול להחזיק את עצמו לקדושה יותר חמורה.
<h3>הלכה ב</h3>
(א) <b>אם נתכוון וכו'</b> שיטת בני א"י היא שטבילה צריכה כוונה לשם טהרה, ואפילו לאכילת חולין.
(ב) <b>המטביל וכו'.</b> כלומר, בטהרת ידים אין צריך כוונה אם הטבילן במ' סאה, במים הכשרים לטבילת הגוף.
<h3>הלכה ג</h3>
(א) <b>מדרס לקודש וכו'.</b> כלומר, אוכלי קודש נהגו במטפחתו כאילו היתה טמאה מדרס.
<h3>הלכה ד</h3>
(א) <b>לא בקדש.</b> משום חציצה, עיין בבה"א.
(ב) <b>גרגותני וכו'.</b> סל של נצרים, או רשת, והואיל והמים באים גם מלמטה ומן הצדדים הם חודרים מתחת לכלים הנטבלים, ואין כאן חציצה, עיין בבה"א.
<h3>הלכה ה</h3>
(א) <b>אחורים ותוך וכו'.</b> כלומר, אם נטמא כלי במשקים שאינם מטמאים כלי מן התורה, חלקו החכמים בכלי בין תוכו, אחוריו ובית צביעתו (היינו בית שקוע שאוחזים בו את הכלי), ודווקא אם נטמא הכלי מתוכו נטמאו כולם, אבל אם נטמא מאחוריו תוכו ובית צביעתו טהורים, וכן אם נטמא בבית צביעתו, תוכו ואחוריו טהורים.
(ב) <b>זה לשון כפול וכו'.</b> כלומר, אין למנות אחורים ותוך לשתי מעלות בקודש, אלא שתיהן מעלה אחת, והואיל ואמרו (משנ' כלים פכ"ה מ"ט) כלי הקודש אין להם אחוריים ותוך, כבר אין צורך להוסיף "ואין להם בית הצביעה".
<h3>הלכה ו</h3>
(א) <b>סנדליו וכו'.</b> כלומר, טמאין מדרס, וממילא הנושא וכל בגדיו מטמאין שנים, מ"מ מותר לו לישא באותו זמן תרומה בחבית. ועיין בבה"א.
(ב) <b>מתיר ומטביל וכו'.</b> פירשו בירושלמי שאוכלי קודש (שהם אף ישראלים ולוים) אינם זריזים ואינם מהדקים יפה את הקשר וחוצץ בטבילה, ולפיכך מתיר מתחילה את הקשר, מטביל ומנגב (כדי שיתקשר קשר של קיימא אחרי הטבילה) וכו'. ועיין בבה"א.
(ג) <b>קדשי הגבול וכו'.</b> כאן הכוונה לחולין שנעשו על טהרת הקודש, קדשים שנאכלים אפילו מחוץ לירושלים, ואף בהן נוהגות המעלות הנ"ל שמנו חכמים בקודש, עיין בבה"א.
<h3>הלכה ז</h3>
(א) <b>כיצד וכו'.</b> כלומר, כיצד אמרו במשנ' (פ"ג מ"ב), הכלי מצרף מה שבתוכו לקודש וכו'.
(ב) <b>בביסא וכו'.</b> בבזך, עיין בבה"א.
(ג) <b>הכלי וכו'.</b> כלומר, אבל הכלי מצרף אפילו אין לו תוך, שלא כקרקע.
<h3>הלכה י</h3>
(א) <b>שהיד מטמא וכו'.</b> צ"ל: היד וכו', כגי' כי"ל. והכוונה שאם נגעה בידו האחרת מטמאה את חבירתה שתטמא את הקודש, מה שאין כן אם לא נגעה אין השניה מטמאה אלא פוסלת, וכלעיל. עיין בבה"א.
<h3>הלכה יא</h3>
(א) <b>אוכלין נגובין וכו'.</b> כלומר, אוכלין שלא הוכשרו ואינם מקבלים טומאה, אוכלים אותם בידים מסואבות, ובלבד שלא יגע בידיו בפיו (שיש בו רוק), אלא זורקן לתוך פיו, אבל בקודש אסור, שמא ישכח ויגע בפיו. עיין בבה"א.
<h3>הלכה יב</h3>
(א) <b>וכי יש נגובין וכו'.</b> כלומר, והרי חיבת הקודש מכשירה את כל האוכלים לקבל טומאה, ואין כאן מעלה לגבי תרומה, שהרי אוכלי הקודש כבר הוכשרו.
(ב) <b>תוחב את וכו'.</b> כלומר, אם היו ידיו מסואבות מכניס את התרומה לתוך פיו בכלי שאינו מקבל טומאה, ואוכל עמה חולין נגובין (שאין עליהם עכשיו מים) בידים מסואבות, אבל אינו אוכל חולין נגובים בידים מסואבות בשעה שיש לו בפה אוכלי קודש (שהוכנסו לשם בטהרה), משום שמא ישכח ויגע, עיין בבה"א.
<h3>הלכה יג</h3>
(א) <b>מבתרומה ומבחטאת.</b> הנכון בכי"ל: ובתרומה מבחטאת.
<h3>הלכה טו</h3>
(א) <b>מנין לקודש וכו'.</b> בקודש החמישי טהור, ובתרומה הרביעי טהור, אבל אין מונין לחטאת, ואם נגע אזוב טמא באזוב שני, ושני בשלישי וכו', עד מאה כולם פסולים להזות בהם.
<h3>הלכה יח</h3>
(א) <b>שאין פסול וכו'.</b> צ"ל: שאין פוסל בתרומה פוסל וכו'. עיין בשנו"ס.
(ב) <b>רביעי שפסול וכו'.</b> צ"ל: שלישי (כגירסת כי"ע) שפסול וכו'.
<h3>הלכה יט</h3>
(א) <b>על החטאת ואין הכל וכו'.</b> הגי' הנכונה היא בילקוט ת"ת: על החטאת ועל הקדש ואין הכל נאמנין על התרומה וכו'.
(ב) <b>או לכל דבר וכו'.</b> כלומר, יכול גרבה מן הלשון "לכל דבר" אף קדשי הגבול.
(ג) <b>שאין לדעתן וכו'.</b> כלומר, דבר שאין הציבור יכול להכיר בו, ואף כאן "לכל דבר המזבח" הוא דבר שמסור לכהנים גרידא (יין ושמן לנסכים).
<h3>הלכה כ</h3>
(א) <b>שהכל נאמנין וכו'.</b> כלומר, נאמנין מדאורייתא על מי חטאת, ולא משום שלא יהא כל אחד שורף פרה לעצמו (לעיל שו' 40).
<h3>הלכה כא</h3>
(א) <b>וחצצו.</b> כלומר, קדירת עם הארץ שחוצצת בפני טומאה.
<h3>הלכה כב</h3>
(א) <b>שש מעלות וכו'.</b> ונמנו כולן בהכ"ב ובהכ"ג כאן. ועיין בבה"א.
(ב) <b>בכל מקום.</b> כלומר, בכל מקום בא"י, ולא היו להם מקומות מיוחדים כיין ושמן לנסכים. עיין בבה"א.
(ג) <b>ממקום למקום.</b> בשאר נוסחאות: מכל מקום, והיא היא, והכוונה שמביאין מי חטאת, אפילו מגליל ליהודה, בניגוד לקודש, עיין בבה"א.
(ד) <b>טבל להזות וכו'.</b> כלומר, שע"ה טבל להזות על אחר, ולא היזה, מ"מ הוא בחזקת טהור, ואנו מאמינים לו שלא הסיח דעתו, ומחמת נאמנות על החטאת אוכל בתרומה לערב, והיא המעלה החמישית, ועיין בבה"א.
<h3>הלכה כג</h3>
(א) <b>ראו בידיו וכו'.</b> והראייה מספיקה שלא לחשוש לטומאת סנדליו, שמבלי ראייה זו הם טמאים מדרס. והיא המעלה הששית.
<h3>הלכה כה</h3>
(א) <b>לחטאתו ולתרומתו וכו'.</b> כלומר, אעפ"י שהביאם יחד.
<h3>הלכה כז</h3>
(א) <b>לתרומתו וכו'.</b> כלומר, אם ע"ה אמר לו שלא הביא לו אלא לתרומתו. ובכי"ע וכן במקבילה מפורש: הביא לתרומתו וכו'.
(ב) <b>לחטאתי ולתרומתי וכו'.</b> צ"ל: לחטאתו ולתרומתו (כגי' כי"ע והמקבילה), והדברים דבוקים לפתיחת ההלכה, כלומר, אם החבר אמר לו הבא לחטאתי, וע"ה הביא לו לשניהם, ואנו רואים שהוא בהול למכור הרבה כלים, מכל מקום נאמן על החטאת.
(ג) <b>שלא יערים וכו'.</b> כלומר, שהחבר לא יערים ויבקש ממנו שיביא לו כלים לחטאת בה בשעה שאינו זקוק אלא לכלים לתרומה.
<h3>הלכה כח</h3>
(א) <b>ונתייחדו וכו'.</b> כלומר במחשבה של תרומה.
<h3>הלכה כט</h3>
(א) <b>ולפנים.</b> כלומר, לצד ירושלים.
<h3>הלכה ל</h3>
(א) <b>על הקודש וכו'.</b> באותו זמן (שבעים יום קודם לגיתות) התחילו להכין את הכלים בטהרה, כדי להפריש לתוכם תרומה ויין ושמן לנסכים, ולפיכך נאמנין על הקודש, אע"פ שעדיין לא הקדישן, אלא שייחדן לקודש, וכן נאמן על המדומע, משום שהדימוע היה מצוי באותה עונה, ומן התורה בטלה התרומה ברוב, לפיכך האמינוהו באותה עונה, משום הפסד מרובה, וכן האמינוהו על הקנקן של קודש ושל מדומע, אבל אינו נאמן על התרומה עצמה. ועיין בבה"א.
<h3>הלכה לב</h3>
(א) <b>לא יקבלה וכו'.</b> יש גורסים: יקבלה, עיין בבה"א.
<h3>הלכה לד</h3>
(א) <b>לבית וכו'.</b> כלומר, לבית בגבולין, ולא דברו אלא בהווה, ושם אין קדשי מקדש מצויים, אבל תרומה ומי חטאת מצויים בכל מקום. ודרכם היה לכתוב על הכלים "תרומה", "חטאת" וכו'. והגבאים עזבו את הבית (ואין בידינו לשאול אותם), אלא שכתבו מבחוץ שלא נגעו בשום דבר, נאמנין על החטאת וכו', שלא נגעו בכלי שכתוב עליו חטאת וכו', עיין בבה"א.
(ב) <b>כל הכלים וכו'.</b> ואפילו על כלים הגסים הריקנין.
<h3>הלכה לה</h3>
(א) <b>והמוסר כלים וכו'.</b> כלומר, אף שהכלים אינם שלהם נאמנין לומר שלא נטמאו.
(ב) <b>בזמנו וכו'.</b> כלומר, בשעה שמסלקין ממנו את לחם הפנים, ואף שהוא שבת, ואסור להטביל בשבת, לא גזרו על שבות במקדש. ופירשו בירושלמי שניטמא בטומאת משקין, שהיא דרבנן, עיי"ש.
(ג) <b>והיו צדוקין אומ' וכו'.</b> פירש בח"ד שהם לא היו מודים בטומאת משקין, ולפיכך אמרו בואו וראו שמטבילין דבר טהור.
