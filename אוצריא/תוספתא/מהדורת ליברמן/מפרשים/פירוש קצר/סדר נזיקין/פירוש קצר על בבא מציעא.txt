<h1>פירוש קצר על בבא מציעא</h1>
שאול ליברמן
<h2>פרק א</h2>
<h3>הלכה א</h3>
(א) <b>שניהם תפוסין בה וכו'.</b> כלומר בשוה, ואם ירצה אחד מהם להוציא מחבירו תיקרע הטלית, אבל אם היתה בידו של אחד מהם והשני נסרך בקצה, על השני להביא ראייה.
<h3>הלכה ב</h3>
(א) <b>שלשה שלי וכו'.</b> כלומר, שלישה שלי.
(ב) <b>שאין לו בה פחות מחמשה חלקין.</b> שהרי השני טוען שאין בה אלא שליש, ונוטל חצי טענתו, וחיינו שתות, וממילא נשארו חמשה חלקים לטוען כולה שלי.
<h3>הלכה ג</h3>
(א) <b>כמדה הזאת.</b> לפי פשוטה של לשון התוספתא הכוונה היא שגם בגמל וחמור, אם אחד טוען חצי שלי, או שליש, דינו כמו בבבא שברישא. ועיין בבה"א.
(ב) <b>המושך את הגמל וכו'.</b> כלומר, בגמל אינו קונה אלא במושך אותו. ובחמור שנוהג בו והולך מחמתו, אפילו במחמר אחריו.
<h3>הלכה ד</h3>
(א) <b>לא אמ' כלום.</b> מפני שאינו משתמר שם.
(ב) <b>יצא לו שם וכו'.</b> פירשו בגמרא שבכגון דא הבריות בדילין הימנה, והוי ליה כחצר המשתמרת.
<h3>הלכה ה</h3>
(א) <b>גובה מנכסים משועבדין.</b> ואנו חוששים שמא עשו המלוה והלווה קנוניא ביניהם כדי לגבות מן הלקוחות.
<h3>הלכה ז</h3>
(א) <b>אונקליסיא.</b> היא מעין אדרכתא, עיין בבה"א.
<h3>הלכה ח</h3>
(א) <b>שטרי מקח וממכר וכו'.</b> עיין בבה"א.
<h3>הלכה ט</h3>
(א) <b>גזרי בית דין.</b> כלומר, פסקי בית דין, ודינם ככל מעשה ב"ד. ועיין בבה"א.
(ב) <b>ופרוסבולין.</b> ואפילו אם לא יחזיר למלוה נאמן המלוה לומר פרוזבול היה בידי ואבד לי.
(ג) <b>לפי שכתובין וכו'.</b> צ"ל: למי שכתובין וכו', כמו שהוא בכי"ע ובכי"ש.
(ד) <b>אם יש עמהן סמפונות וכו'.</b> סימפון הוא הסכם צדדי במשא ובמתן שהוא לפעמים מגביל את כח השטר, עיין בבה"א.
<h3>הלכה יג</h3>
(א) <b>אחר חיתום שטרות וכו'.</b> כלומר, או אחר חיתום שטרות, כמפורש בבבלי כ' ב'.
(ב) <b>איזהו אחר חיתום שטרות וכו'.</b> כלומר, "חיתום" שטרות כאן אין פירושו אחר חתימת העדים, אלא אחרי גמר השטר, עיין בבה"א.
(ג) <b>איך אני פל' וכו'.</b> והוא ("איך") הנוסח העתיק שבשטרות, עיין בבה"א.
(ד) <b>והעדים למטה כשר.</b> כלומר השטר כשר, עיין בבה"א.
<h3>הלכה טז</h3>
(א) <b>הילך בידי.</b> כלומר, יהי לך בידי.
(ב) <b>כך וכך תבע.</b> כלומר, שהנתבע אומר שאם לא יבא לב"ד ביום פלוני יהא לו לתובע כך וכך מעות מן התביעה מבלי שיצטרך להביא ראיות והוכחות בב"ד, והיינו שמתחייב לתת עיצומין.
(ג) <b>אלא ינתחנו.</b> כלומר, ינתחנו בב"ד, אם אין הנתבע רוצה לקיים את דברו.
<h3>הלכה יז</h3>
(א) <b>בדבר שאינו שלו וכו'.</b> כלומר, שגם במחילה נוהג דין אסמכתא.
(ב) <b>מודה ר' יוסה.</b> צ"ל: ר' יהודה, כגירסת רוב הראשונים, עיין בבה"א.
(ג) <b>שאיבד את זכותו.</b> כלומר, איבד בידים, משום שיש כאן הודאה, והיא עדיפה ממחילה, ואין כאן דין אסמכתא.
(ד) <b>ערבון על חבירו.</b> צ"ל: לחבירו.
(ה) <b>ערבוני יקון.</b> כלומר, אימתי קונה כנגד ערבונו דווקא כשאמר כן בפירוש, אבל אם נתן לו את הערבון בתורת בטחון וקנס שלא יחזור בהם, לא קנה כלל.
(ו) <b>אבל לקח הימנו בית וכו'.</b> כלומר, ונתן לו חלק כדמי קדימה בפירעון החוב הרי כל השדה קנויה לו.
<h3>הלכה יח</h3>
(א) <b>הנותן עירבון לחבירו וכו'.</b> הכל הוא מדברי רשב"ג והוא חוזר לרישא, ומדברים בשלא התחייבו בקנסות, אלא שהלוקח נתן עירבון והבטיח שיפרע מיד בעד כל השדה, ועכשיו רוצה אחד מהם לחזור מכל המקח.
(ב) <b>והשאר גובה מן העידית.</b> כלומר, אינו קונה את כל השדה והשאר שקנה, גובה מן העידית, כדין ניזק. עיין בבה"א.
(ג) <b>גובה מן הזיבורית.</b> אם המוכר אינו רוצה להחזיר לו ללוקח את מעותיו, מגביהו כנגד מעותיו מן הקרקע של זיבורית.
<h3>הלכה יט</h3>
(א) <b>הפקיד שטרות אצל חבירו וכו'.</b> עיין לעיל ב"ק פי"א הי"א והי"ב (ח"ד) מש"ש.
(ב) <b>יעשה מפורש כפירושו.</b> עיין מ"ש בב"ק הנ"ל.
<h3>הלכה כ</h3>
(א) <b>שאינו כופה את לבו לפורען וכו'.</b> כלומר, אם מחליף לו את השטר הגדול בשטר קטן אין אימת שטר קטן על הלוה, ואינו כופה את עצמו לפרוע בזמן, עיין בבה"א.
(ב) <b>ושאין יכול לגבות מנכסים משועבדים.</b> כלומר, מזמן שטר הראשון.
<h3>הלכה כא</h3>
(א) <b>השטר במקומו וכו'.</b> כלומר, בכגון דא כולם מודים שאין מחליפין את השטר.
<h2>פרק ב</h2>
<h3>הלכה א</h3>
(א) <b>בכלי אנפיריא.</b> כלים הנמכרים בשוק, שבאים מבית החרושת בדוגמא אחת.
(ב) <b>שמשתמש בהן וכו'.</b> כלומר, ובעליהם יכולים להכיר אותם בטביעות עין חייב להכריז, שמא הן של ת"ח שמחזירים לו כלים בטביעת עין. ועיין בבה"א.
(ג) <b>בדי מחטין וכו'.</b> ובכל כלים הללו אינו שייך לא שימוש (מבלי שיפרידן) ולא טביעת עין.
(ד) <b>שנים שנים חייב להכריז.</b> משום שמניין סימן הוא.
<h3>הלכה ח</h3>
(א) <b>חייב להכריז.</b> עיין בבה"א.
(ב) <b>מקצתן בכלי וכו'.</b> כלומר, אעפ"י שנשארו פירות בכלי, והייתי סבור לומר שפירות שמחוץ לכלי לא נפלו מן הכלי, אחרת היו נופלים כל הפירות, אעפ"כ חייב להכריז.
<h3>הלכה ט</h3>
(א) <b>זכה זה בדבר שאין בו סימן.</b> כלומר, דווקא אם אמר בעל הכלי שיש בו סימן, שאין הדבר השני שלו, אבל כל זמן שלא אמר כן אסור להשתמש אפילו בדבר שאין בו סימן.
<h3>הלכה יא</h3>
(א) <b>שדרך האשפה להיטלטל.</b> נראה שמדברים באשפה של יחיד שהיא משתמרת, וחוששין שמא לא ירגיש בכלים כשיפנה את האשפה. עיין בבח"א.
<h3>הלכה יג</h3>
(א) <b>כולו לחוץ וכו'.</b> כלומר, ומבפנים היה סתום, וכן להפך, עיין בבה"א.
(ב) <b>בין פצים לפצים וכו'.</b> נראה שבזמן שהיה הפתח בכותל רחב היו עושין את המזוזות מכמה פסים והדלתות באמצע בעובי הכותל ושם היה האגף מקום שמגיפין את הדלתות.
<h3>הלכה יד</h3>
(א) <b>שרו בו אורחין בפנים וכו'.</b> צ"ל: לפניו, כמו שהוא בד ובכי"ע, והיינו ששרו אורחים בבית לפני שהוא נכנס לשם. ועיין בבה"א.
<h3>הלכה טו</h3>
(א) <b>חייב להכריז.</b> מסתברת הגהת בעל מ"ש שצ"ל: להחזיר , ו"להכריז" הוא באשגרה מן הבבות שלעיל. ועיין בבה"א.
<h3>הלכה טז</h3>
(א) <b>ומביא ראיה שאינו רמיי.</b> בבבלי פירוש שמביא עדים שאינו רמאי, אבל בירושלמי משמע שמספיקה הוכחה, כגון שנותן סימנין מובהקין, ומכאן ראייה שאינו רמאי.
<h3>הלכה יז</h3>
(א) <b>ומן הסכנה ואילך וכו'.</b> וכ"ה בירושלמי. ובפירושי לירוש' כיר"ז פירשתי שהכוונה לזמנו של אדריינוס (כמו בכל מקום במשנה ובתוספתא), שהיתה סכנה להתאסף בבתי כנסיות ולעשות שם הכרזות עיי"ש. אבל בבבלי: משרבו האונסים וכו', עיין מש"ש בפירושי הנ"ל.
<h3>הלכה כא</h3>
(א) <b>בכרך אחד.</b> כלומר, בבת אחת.
<h3>הלכה כב</h3>
(א) <b>לא צנם.</b> כלומר, שלא יבקע עצי צנים ולא עצי זית שהם קשים.
(ב) <b>אתה אומ' בפקדון.</b> כלומר, אם הבעלים הלכו למדינת הים.
(ג) <b>אם היתה מרובה וכו'.</b> כלומר, אם היתה טרחתה מרובה.
<h3>הלכה כג</h3>
(א) <b>למקום שיראנה.</b> כלומר שבעל האבידה יראה אותה.
(ב) <b>חייב באחריותה.</b> כלומר, אם נגנבה מרשותו של המוצא.
(ג) <b>שיכניסנה לרשותו.</b> כלומר, לרשותו של בעליה.
(ד) <b>ולחורבתו וכו'.</b> כלומר, לחורבתו המשתמרת, ואינו צריך דעת בעלים.
<h3>הלכה כד</h3>
(א) <b>דברים האסורין.</b> כלומר, אסורים מחמת חוק המלכות להכניסן בלי מכס. עיין בבה"א.
(ב) <b>חמורו נפלן.</b> כלומר, נופל תחת משאו מחמת אונס, שרגליו רעות.
(ג) <b>להקל על הפרסה וכו'.</b> כלומר, להקל על הבהמה (השווה שמות י', כ"ו), לסייע לה, ולקבל שכר בעד הסיוע, ואפילו במקום שאינו חייב בפריקה (כגון שהיה עליה יותר ממשאה), מ"מ מקיים מצות טעינה, ורשאי לקבל שכר.
<h3>הלכה כה</h3>
(א) <b>להיות עומד ומחזיר וכו'.</b> כלומר, אינו מחוייב לחזר אחרי מצות פריקה וטעינה, אלא דווקא כשמזדמנת לו מצוה זו.
(ב) <b>אפלו בתוך ארבע אמות.</b> כלומר, אלא דווקא כשפוגע פנים אל פנים ממש.
<h3>הלכה כו</h3>
(א) <b>שלא לשבור את לבו.</b> כלומר, של השונא, שיפחד שיעזוב אותו אחרי שיפרוק את בהמת אוהבו.
<h3>הלכה כח</h3>
(א) <b>עמו על גבי החמור.</b> כלומר, תקים עמו את המשא על גבי החמור, והיינו אחרי הפריקה.
(ב) <b>וכשם שמצוה על בהמת עצמו וכו'.</b> "מצוה" לאו דווקא, אלא כמו שנוהג בבהמת עצמו, ויש כאן אשגרה מלהלן בסמוך (מצוה ע"י עצמו).
<h2>פרק ג</h2>
<h3>הלכה א</h3>
(א) <b>תשלומי כפל (לשואל).</b> המוקף הוא באשגרה מן הבבלי ל"ד א'.
(ב) <b>ואיני נשבע.</b> כלומר, איני נשבע לשקר (רש"י).
(ג) <b>שילם ואחר כך נמצא הגנב.</b> "שילם" לאו דוקא, שהרי מספיק רצונו לשלם, ובבבלי חסרה המלה "שילם".
<h3>הלכה ג</h3>
(א) <b>המוכר פרה לחבירו וכו'.</b> בבא זו הובאה לכאן מפני הסיפא שלהלן (לעניין כפל).
(ב) <b>ברשותי נגנבה וכו'.</b> כלומר, והכפל שלי, יחלוקו, וכותבין הרשאה זה לזה.
<h3>הלכה ד</h3>
(א) <b>שהודה מפי עצמו.</b> ורוצה לצאת ידי שמים.
(ב) <b>היה לו לשתוק.</b> כלומר, אם לא רצה לצאת ידי שמים, היה לו לשתוק ולחכות עד שיתבעו אותו.
(ג) <b>זה אומ' מאתים שלי וכו'.</b> כלומר, אם לא הודה, אלא תבעו אותו.
<h3>הלכה ז</h3>
(א) <b>הן אובדין לא יגע וכו'.</b> ופירשו בבבלי, מפני שכבר נגמר הפסידן ולא יפסידו יותר.
(ב) <b>עושה אותן דמים וכו'.</b> ופירשו שם משום הצלת הכלים שלא יתקלקלו.
<h3>הלכה ח</h3>
(א) <b>בזמן שעירבן עם פירותיו וכו'.</b> כלומר, והסתפק מן התערובות, אבל אם לא הסתפק מן הפקדון כלל, הרי יכול לשער את החסרונות מתוך פירותיו.
(ב) <b>ואחד קורא שם וכו'.</b> כלומר, כשם שהמערב מוציא חסרונות למפקיד, כך אם קרא שם למע"ש ואמר אחד מעשרה שיש כאן בדרום הוא מע"ש, כשמפריש אח"כ מוציא לו חסרונות.
<h3>הלכה ט</h3>
(א) <b>במתיקה וכו'.</b> כלומר, בצמחי תבלין.
(ב) <b>הוחזק כוחו של ר' עקיבא וכו'.</b> נראה שיש כאן כינוי של כבוד לר"ע, והכוונה: הורע כוחו של ר"ע שנותן כללים ופרטים, ובמשנתנו לא מנה את כל הפרטים. עיין בבה"א.
(ג) <b>שמדד לו מתוך ביתו וכו'.</b> כלומר, שמדד לו מתוך ביתו והחזיר לו מתוך ביתו, אבל אם מדד לו מתוך גורנו והחזיר לו אח"כ מתוך ביתו אינו מוציא. עיין בבה"א.
(ד) <b>לא מפני שהן שתפו רוח וכו'.</b> צ"ל: אמרו, ]א[לא מפני שהן מתפזרות (כגי' ד וראשונים), אלא מפני שהן אובדות, כלומר, אמרו לר' יוחנן בן נורי לא מפני העכברים גרידא אלא וכו'.
(ה) <b>שמרים ודבר אחר אלא וכו'.</b> נראה שצ"ל: שמרים בדבר אחר וכו', כלומר, לא אמרו שמרים בשום דבר אחר אלא בשמן בלבד, אבל לא ביין. עיין בבה"א.
<h3>הלכה י</h3>
(א) <b>עשר כורין למאה וכו'.</b> כלומר, ייחד אותם, כדי שיוכל להפריש מהם תרומת מעשר בטהרה, וכל זמן שהשתמש בשאר פירותיו קבע את מעשרותיהם בכורין הללו בסדר קבוע, ואח"כ מדד ומצא שהמעשר פחות מעשרה כורין וחשש שמא פיחתו המעשרות ולא פיחתו החולין, ונמצא שפיחת במעשרות.
(ב) <b>שלא פחתו חולין מותר.</b> ר' יוסי לשיטתו שתנאי ב"ד הוא שעד מקום שהדעת טועה מעשרותיו מעשרות (ירוש' דמאי פ"ה ה"ב, כ"ד ע"ג).
(ג) <b>מדד את החולין והותירו וכו'.</b> כלומר שאכל אותן קמעא קמעא, ולבסוף ראה ע"פ חשבון המדות שאכל, שהיו שם חולין יותר מתשעים כור.
(ד) <b>יש לו חולין וכו'.</b> כלומר, ושניהם מתחילים להפסיד, מציל את שלו תחילה.
<h3>הלכה יא</h3>
(א) <b>ועמדו מארבע וכו'.</b> כלומר, והוזלו שעכשיו נותנים ארבע סאין בסלע וכו', לב"ש משלם בשניהם כשעת היוקר.
<h3>הלכה יג</h3>
(א) <b>טלית קונה דינרי זהב.</b> כלומר, אעפ"י שדינר זהב הוא כמטלטלין כלפי כסף, אבל כלפי מטלטלין הוא ככסף, עיין בבה"א.
(ב) <b>טלית קונה דינרי זהב.</b> כלומר, ואין דינרי זהב קונים את הטלית בכל מקום, אבל יש כאן מי שפרע אם חוזר בו. ועיין בבה"א.
<h3>הלכה טו</h3>
(א) <b>מי שהוטל עליו וכו'.</b> כלומר, מי שהוטען משא ההונאה, מי שנתאנה.
(ב) <b>וכשם שהמוכר יכול לחזור בו וכו'.</b> כלומר בקניין כסף בלא משיכה.
<h3>הלכה טז</h3>
(א) <b>סלע שמנה פנדיונות.</b> כלומר, מעה לדינר, והיא שתות, ואין חילוק בין מטבע למטלטלין.
(ב) <b>מוציאה בשויהה.</b> כלומר, אם פיחתה יותר מן השיעורים שנזכרו לעיל מוציאה בשוויה, בדמיה של עכשיו. ועיין בבה"א.
<h3>הלכה יז</h3>
(א) <b>עד שקל.</b> כלומר, אף לפי דמיה אסור להוציאה אם פחתה יותר משקל, משום שיכול לרמות בה מחמת עוביה, עיין בבה"א.
(ב) <b>עד רובע.</b> כלומר, עד רובע שקל, כלומר חצי דינר.
(ג) <b>אפי' איסר וכו'.</b> כלומר, אפילו אם נפחת ועמד על כאיסר, אינו רשאי לקיימה, שמא יוציאוה במעה. ועיין בבה"א.
<h3>הלכה יח</h3>
(א) <b>ולא לחרג.</b> כלומר, פקיד המלכות הממונה על מכס וכדומה, עיין בבה"א.
(ב) <b>שאתה אומ' בחולין וכו'.</b> כלומר, כשם שבחולין מוציא מטבע שפיחת פחות מכדי אונאה, והמסרב לקבלו אינו אלא נפש רעה, כן גם במע"ש מותר לחלל על מטבע כזה.
(ג) <b>ובלבד שלא יתכוין וכו'.</b> כלומר, שבכוונה יניח את סלעיו הרעים למע"ש.
(ד) <b>ובמטבעות של נחשת וכו'.</b> צ"ל: של כסף (כמו שהוא בירושלמי), והיינו מטבעות גדולים שאינם מתקבלים אלא ע"פ משקלם. עיין בבה"א.
<h3>הלכה כב</h3>
(א) <b>לא את היפה בשויהה וכו'</b> . כלומר, שהמוכר קנה פירות רעים ויפים בבת אחת, ושילם ביוקר בעד הרעים, משום שקנה בזול את היפים, לא ימכור את הרעים באמונה (כלומר, שהלוקח מאמין לו כמה שילם בעדם) ואת היפים בשויים, שהרי לא קנה את הרעים לבדם, ומרמה את הלוקח.
(ב) <b>מחשב עמו שכר חמור וכו'.</b> כלומר המוכר באמונה, מותר לו להוסיף על החשבון וכו'.
(ג) <b>ולא יהא מהשב עמו שכרו וכו'.</b> כלומר שלא יחשב עם הלוקח שכר טרחת עצמו, שהרי נוטל מן הלוקח את הריוח. ועיין בבה"א.
<h3>הלכה כג</h3>
(א) <b>והסיטום.</b> כלומר תריס עגול, ἴτυς, עיין בבה"א.
<h3>הלכה כד</h3>
(א) <b>זכור נא וכו'.</b> כלומר, בלשון רכה, והיינו שאתה בעצמך נחמת את קשה יום, ואפילו בלשון רכה ונחמה לא יזכיר לו את עוונותיו הראשונים.
(ב) <b>וכי יש אב לתורה.</b> כלומר, לתורה אין אב ואין בן (מה שם בנו כי תדע) וכמה מגדולי ישראל לא היה אביהם כמותם ולא בניהן כיוצא בהם. עיין בבה"א.
(ג) <b>בית והון נחלת אבות וכו'.</b> כלומר, רק בית והון עוברים בירושה אבל אשה משכלת (והיינו תורה) היא מה' בלבד ואינה באה בירושה. ואף גר יכול להיות גדול בתורה אעפ"י שאין לו אב.
<h3>הלכה כה</h3>
(א) <b>לא יערבם.</b> מפני שאפשר שהלוקח רוצה דווקא בחדשים משום שדעתו ליישנם.
(ב) <b>שני מינין המשביחין וכו'.</b> כלומר, דווקא במין אחד שהלוקח מבקש אותו מותר לערב בו משובח, אבל לא בשני מינין, שמא אין הלוקח רוצה במין האחר שמערב בראשון.
<h3>הלכה כו</h3>
(א) <b>אבל נותנין לו שמריו.</b> כלומר, כשמערה יין מכלי לכלי מותר לתת את שמריו של אותו היין לתוך הכלי שעירה לתוכו.
(ב) <b>לא יערבם חנוני וכו'.</b> כלומר, חנוני שדרכו למכור יין עם שמרים (מפני שיש לקוחות שרוצים בשמרים לתמד) אסור לו לערב ולמוכרם בחנות אלא אם כן הודיע.
(ג) <b>לתוך חנותו יין ושמן וכו'.</b> מפני שהבריות חושבים שהוא מבזבז את היין ואת השמן מתוך השפע, ומשום כך מוכר בזול.
<h3>הלכה כז</h3>
(א) <b>חומטון וכו'.</b> כלומר, עפר של ארץ מליחה שמשמר את התבואה מן התולעים.
(ב) <b>ובעלי בתים וכו'.</b> כלומר, שמחזיקין את התבואה לעצמם.
(ג) <b>צורר ומניח על פי המגורה וכו'.</b> כלומר, אם חנוני רוצה לנהוג כבעלי בתים, כדי לחיות בטוח שפירותיו ישתמרו, צורר את החומטין, ומניחן על פי המגורה שלא יתערבבו בתוך התבואה.
<h2>פרק ד</h2>
<h3>הלכה א</h3>
(א) <b>מרבין על השכר וכו'.</b> מפורש במשנתנו פ"ה מ"ב.
(ב) <b>לא מה שאת נותן לו וכו'.</b> כלומר, במלוה אם הוא קוצץ לו רבית הוא מחייב את עצמו מיד בשעת ההלואה, אלא שדוחה את הפרעון, והוא שכר המתנה, אבל בשכירות אינו חייב כלום בשעת השכירות אלא בגמר השכירות, ואם משלם לו מיד בפחות, הרי הוא כאילו קונה מקח בזול. עיין בבה"א.
(ג) <b>כיצד משכיר אדם מעותיו, לשלחני להתנאות בהן וכו'.</b> לפנינו לשון קצרה, ופירושה כיצד משכיר אדם מעותיו, ]משכירן[ לשלחני וכו'.
(ד) <b>נשתלט עליהם, אסור משום רבית.</b> צ"ל: נשתלש (כעין גי' ד) עליהם וכו'. כלומר, אם השלישו אצל השולחני כספים על סמך הדינרים שראו ברשותו, וכאילו משכן את הדינרין למשלישים, סיכן אותם ושינה מדעת המפקיד וחייב באונסין, ויש כאן ריבית. עיין בבה"א.
(ה) <b>הרי זה מעל.</b> כלומר, הנותן מעות לשולחני להתנאות בהן ומקבל שכר, מעל המשכיר.
<h3>הלכה ב</h3>
(א) <b>טול לך סאה וכו'.</b> נראה שצ"ל: מאה (שיבוש רגיל) של חטין, מאה סאה, והיינו ארבע סאין בסלע, עשרים וחמשה סלעים, מנה. והמלוה טוען שהוא זקוק לכסף ואין בכוחו להלוות, אבל הוא מציע לו חטים במחיר הרגיל, שימכור אותן ויקבל כסף.
(ב) <b>ולקח ממנו עשרים וארבע וכו'.</b> כלומר שמכר בחזרה את החיטין למוכר בעשרים וארבע סלעים (והמוכר הרויח סלע) אין כאן אלא הערמת רבית. והטעם הוא שהמוכר אומר לו אם תלך ותמכור את החטים לא יתנו לך יותר מעשרים וארבע סלעים, שהרי הוא הריוח של כל סוחר, והוא הוא השווי של מכירת חטים בשוק, הריני עושה לך טובה וחוסך לך את הטירחה, וקונה ממך את החטים במחיר הרגיל.
<h3>הלכה ג</h3>
(א) <b>המוכר שדה וכו'.</b> כלומר, בקניין גמור, אעפ"י שלא נתן לו מעות, השדה היא של הלוקח, ורשאים להתנות כל מיני תנאים, מה שאין כן במשכן שדהו.
<h3>הלכה ד</h3>
(א) <b>יפה סלע בחדש, מותר.</b> כלומר, אם היה להפך, שהלוה שכר ממנו את הדירה בזול, מפני שפרע לו לפני הזמן, מותר, והוא כקונה הלואתו, ואין איסור ריבית אלא במלוה, אבל הלוה מותר לו לקבל ריבית אם הקדים את הפירעון.
<h3>הלכה ו</h3>
(א) <b>כדרך שאתה נותן לי וכו'.</b> כלומר, כאילו אתה נותן לי במקום פלוני. ובירושלמי: כדרך שאתה נותנן במקום פלוני. והמקבל משתמש במעות כשמוכר את החבילה ופורע כשהוא חוזר.
(ב) <b>שאחריות הנותן וכו'.</b> שאינו אלא שלוחו, ויש מחייבים לתת לו שכר עמלו ומזונו, שאם לא כן יש כאן ריבית מוקדמת שטורח בשבילו כדי שיקבל אחר כך הלואה.
<h3>הלכה ז</h3>
(א) <b>ממקום היוקר למקום הזול וכו'.</b> צ"ל: למקום היוקר ממקום הזול.
(ב) <b>אם יש לו וכו'.</b> דינו כאילו החליף פירות בפירות, ומעכשיו הם כבר ברשות ההולך, ואין כאן הלואה כלל, עיין בבה"א.
(ג) <b>אבל חמרין מקבלין וכו'.</b> עיין בבה"א.
<h3>הלכה ח</h3>
(א) <b>יש לו בכיס מותר.</b> ואעפ"י שאין מטבע נעשה חליפין, מותר, מפני שנעשה הלויני עד שיבוא בני, וכאן אעפ"י שמוסיף לו מותר, מפני שאינו מחזיר לו אותו המטבע, ונראה כמקח וממכר. (תוספות).
<h3>הלכה ט</h3>
(א) <b>לא אמ' כלום.</b> ואם אין כאן קניין יש כאן חשש של ריבית. עיין בבה"א.
<h3>הלכה י</h3>
(א) <b>שכרו כפועל בטל.</b> כדי שלא יטרח בעד שותפו בשכר הלואתו. ועיין בבה"א.
(ב) <b>בשליש אתה שותף לי.</b> כלומר, גם בשליש שהוא שלי אתה שותף, והשליש האחר שאתה מקבל הוא בשכרך, בשכר הבטלה, מותר. עיין בבה"א.
<h3>הלכה יא</h3>
(א) <b>עושה עמו בחנות וכו'.</b> כלומר, אם השותף (המלוה) עמו יחד בחנות אין לחשוש, שאם יבוא קונה יוכל הוא להתעסק עמו.
<h3>הלכה יג</h3>
(א) <b>שכר בית שכר בטלה.</b> כלומר, אם המקבל קנה פירות ונתנן בביתו, ואח"כ העבירן לחנות, למקום המכירה, משלם לו המלוה שכר הבית, ושכר הטירחה כפועל בטל.
(ב) <b>בשעה שלוקח ובשעה שמוכר.</b> כלומר, הוא משלם לו כפועל בטל בעד זמן הקניה ובעד זמן המכירה בחנות (שכבר דברו עליה במשנתנו ולעיל).
(ג) <b>מחשב עמו שכר מכירה.</b> כנראה שצ"ל: עמן שכר מכירה.
(ד) <b>מחשב עמו שכר לקיחה.</b> כנראה שצ"ל: עמן שכר לקיחה.
(ה) <b>שכר בית משלי וכו'.</b> כלומר, כולו משלי.
(ו) <b>בשליש אתה שותף לי וכו'.</b> כלעיל, שורה 35.
<h3>הלכה יד</h3>
(א) <b>הנותן מעות וכו'.</b> כלומר, אין הבדל בין המושיב את חבירו בחנות (לעיל שורה 31) לנותן מעות לחבירו, ודינן שוה.
(ב) <b>שכר בית, שכר בטילה מעכשיו.</b> כלומר, אפילו אם היה המקבל עד עכשיו שומר חנם, הרי מעכשיו שנעשה לוח למחצה, הרי נוטל ממנו שכר הבית ושכר בטלה, שלא יראה כריבית.
(ג) <b>שכר כתף בשכר עלייה וכו'.</b> כלומר, שהנותן ישלם שכר כתף כולו משלו, מוציא כנגדו את שכר העלייה.
<h3>הלכה טז</h3>
(א) <b>לעמוד על הפרטרוט.</b> כלומר, קשה עלי הטירחה לעשות חשבון מדוייק, ואני משער שאין הריוח עולה על הסכום שאני מציע לך אסור, שמא מעדיף הוא על הריוח, ואעפ"י שאינו מתכוין כאן אלא לטובת עצמו, אסור.
(ב) <b>פירות שהוקרו וכו'.</b> כלומר, והנותן מתרצה לקבל את הסכום, מותר, מפני שקרוב לוודאי שהריוח יהא יותר, והנותן מותר לו לקנות את הלואתו בזול (ח"ד).
<h3>הלכה יז</h3>
(א) <b>ערב שביעית וכו'.</b> והוא רוצה לקנות לצורך ששית, שביעית ושמינית, שעל מנת כן השתתפו.
(ב) <b>בפני הזרע.</b> כלומר, לפני (כמפורש בבבלי) הזרע, בזמן שמתחילין לקנות לזריעה. ובזמנים הללו מותר לשותף למכור שלא מדעת חבירו, שעל מנת כן השתתפו.
(ג) <b>ובודקין אותו וכו'.</b> פירש"י יין שהניחו להיות מפריש עליו צריך לבודקו שמא החמיץ, ואין תורמין מן החומץ על היין.
<h3>הלכה יח</h3>
(א) <b>ובשל חבירו שעורין.</b> כלומר, בחלק שלו (ההלואה) קונה חטין ובחלק של חבירו (הפקדון) קונה שעורין, אעפ"י שקונה את שתיהן בשוויין. והרי כל עניין העיסקא הוא שהנותן רוצה שהמקבל המתעסק יהיה שותף בכל כדי שיהא מסור ומעוניין להרויח.
(ב) <b>שוות בחבילה.</b> כלומר, שכל חבילת הסחורה כולה תהיה של שותפות.
<h3>הלכה כ</h3>
(א) <b>ליקח בהן פירות וכו'.</b> כלומר, ולא התנה עמו מה יקנה, הרי סמך עליו.
(ב) <b>לא כסות, ולא עצים.</b> נחלקו הראשונים אם הטעם הוא משום שאמר לו לקנות פירות וכסות ועצים אינם פירות, ולפ"ז אם לא הזכיר פירות מותר לו לקנות כסות ועצים, ויש שפסקו שאפילו לא הזכיר פירות אינו רשיי לקנות כסות ועצים, משום ששכרם מועט וטרחתם מרובה. עיין בבה"א.
(ג) <b>רשיי הלוקח וכו'.</b> כלומר, ממעות עצמו, אף שיש מקום לחשד שקנה לעצמו סחורה יותר משובחת. ולפ"ז כל שכן שמותר לקנות לעצמו מין אחר. אבל עיין בבה"א.
<h3>הלכה כא</h3>
(א) <b>אלא תרעומת.</b> משום שהמבטל כיסו של חבירו פטור, כמפורש בירושלמי. ועיין בבה"א.
<h3>הלכה כב</h3>
(א) <b>ועד שנים עשר חודש.</b> כלומר, ע"פ המחיר של עכשיו, אעפ"י שיתייקרו הפירות.
(ב) <b>שלא כאיסורו ]בא[ וכו'.</b> צ"ל: שלא באיסרו בא, כלומר, אסור משום אבק ריבית שלא בא באיסרו, כלומר, בכסף מזומן. אבל היה נותן לו מזומן, מותר. עיין בבה"א.
(ג) <b>שבא ואמ' הלויני וכו'.</b> צ"ל: ]הרי[ שבא ואמ' וכו'. ובכי"ע: בא ואמ' לו וכו'.
(ד) <b>שאתה מוכר בו, מותר.</b> הרמב"ן מגיה כאן: אסור, ועיין בבה"א.
<h3>הלכה כד</h3>
(א) <b>תרנגלת משלי וכו'.</b> פירש"י שכל לשון חלוקה עיסקא היא, וממילא יש כאן המחלוקת של התנאים כמה נוטלת המטפלת בשכר טרחתה.
<h2>פרק ה</h2>
<h3>הלכה א</h3>
(א) <b>קבל ממנו מאה צאן וכו'.</b> להלן הי"ד מבארת התוספתא מהו צאן ברזל. וכאן אנו עוסקים בקבלנות ובאבק ריבית.
(ב) <b>במאה של זהב, למחצה, לשליש וכו'.</b> כלומר, כל קבלנות, אלא ששם אין המקבל מקבל עליו אחריות אלא לחלקו, וכאן שם את העדר במאה של זהב, והאחריות עליו, ונותן לבעל הבית מחצה או שליש וכו' מן הגיזה והוולדות, ובאחרונה נוטל המקבל סלע מכל אחת ואחת. ואין כאן ריבית קצוצה שהרי אפשר שההכנסה של הנותן תהיה פחות מסלע לכל אחת ולא יהנה כלום, אבל אסור משום אבק רבית שהרי ע"פ רוב ירויח יותר מסלע לכל אחת ואחת.
(ג) <b>מחצה למזונות וכו'.</b> כלומר, שיש כאן עיסקא רגילה, ולא קבל עליו אחריות בעד כל הצאן, והוא נוטל סלע (כצ"ל לפנינו, כגי' כי"ע) מכל ראש וראש. חרי מותר לכולי עלמא, ונחשב כאילו נותן לו למקבל שכרו משלם.
<h3>הלכה ב</h3>
(א) <b>מאה עגל וכו'.</b> ובעגלים אין לא חליבה לא גיזה ולא וולדות (שאינן יולדות לפני שלש שנים, כמשנת בכורות רפ"ג), וכל השבח הוא בגופם לכשימכרם כשיגדילו, ובמותר זה חולקים הנותן והמקבל. והמקבל קבל כאן את כל האחריות.
(ב) <b>דינר זהב מתוך חלקך וכו'.</b> כלומר, נוסף על חלק השבח בעגלים שמגיע לי אני נוטל עוד דינר זהב מתוך חלקך. והייתי סבור שיש כאן מקח, שהנותן קונה את חלקו מן המקבל בדינר זהב שנותן לו באחרונה, בין שיהיה שם שבח בין שלא יהיה, אף כאן אסור, משום אבק ריבית.
(ג) <b>מחצה למזונות וכו'.</b> וכאן אין שומא במאה של זהב, אלא קבלנות ככל המקבלים, ובאחרונה (כשהם מגיעים לשלש שנים) מקבל דינר זהב בעד כל העדר, מותר.
<h3>הלכה ג</h3>
(א) <b>בכורות תמימין וכו'.</b> כאן הכהן הנותן מקבל עליו את כל האחריות, ונותן לישראל המקבל מחצית המזונות ושכר עמלו, שאם יפול מום בבכור נוטל הכהן את בכורו ואוכלו, ונותן מחצית השבח. ואסור לעשות כן מפני שישראל המקבל לשבח בכור תם, עושה סחורה בבכורות (עיין במשנ' שביעית פ"ז מ"ג), וכל זמן שלא נפל בו הוא דבר האסור. ועיין בבה"א.
(ב) <b>בעלי מומין.</b> שהרי הם מותרין באכילה, ואם הכהן שם בכור בעל מום מיד אחרי העצרת הרי מותר לו לישראל לקנותו לחג הסוכות, ואין כאן סחורה בבכורות.
(ג) <b>תמימין לכהנים וכו'.</b> שהכהן המקבל יכול לומר: מחר יבנה המקדש ואוכלנו מיד.
<h3>הלכה ד</h3>
(א) <b>שאינו עושה ואוכל וכו'.</b> כלומר, אף שחולקים בגיזה וחלב, אסור אלא אם כן נותן לו שכרו.
(ב) <b>שהן חולבות.</b> ופירשו בבבלי מפני שהנסיובין כולן שלו.
(ג) <b>שהן גוזזות.</b> והנושרות הן כולן שלו.
<h3>הלכה ה</h3>
(א) <b>מטפלת באפרוחיה וכו'.</b> כלומר, אין המקבלת רשאית לומר, אני נותנת לך את חלקך מיד.
(ב) <b>באדם, עשרים וארבעה חדש.</b> כלומר, מיניקה אינה יכולה לחזור בה בתוך כ"ד חודש שהוא זמן היניקה.
<h3>הלכה ו</h3>
(א) <b>ואין חושש משם רבית.</b> כלומר, אעפ"י שהמנהג הוא להעלות שכר כתף למעות, כאן שמין עגל עם אמו ואין מעלה לו כלום.
<h3>הלכה ז</h3>
(א) <b>חלקו של בעל הבית וכו'.</b> כלומר, אם טיפל במה שהיה חלקו של בעל הבית, שם אותו ונוטל חצי שבח מחלקו של בעל הבית.
<h3>הלכה ח</h3>
(א) <b>ובגודרות וכו'.</b> כלומר, פרדאות קטנות, עיין בבה"א.
<h3>הלכה ט</h3>
(א) <b>בימות הגשמים.</b> צ"ל: בימות החמה, כגי' ד והירושלמי.
<h3>הלכה י</h3>
(א) <b>מתה בכוסיא וכו'.</b> צ"ל: בבוסיא, כמו שהוא בכי"ע, בכי"ש ועוד, וכן בסורית "בסיא" פירושה פשיעה.
<h3>הלכה יא</h3>
(א) <b>ששה של זהב.</b> שהרי פשע וחייב לשלם כשעת מיתתה, אלא שמנכה את חלקו בשבח.
<h3>הלכה יג</h3>
(א) <b>מאתים דינר וכו'.</b> כלומר, בהלואה, וכפירש"י.
(ב) <b>עושה ואוכל.</b> צ"ל עושה בגופו , כמו שמעתיק בס' הנר, וכ"ה בירושלמי.
<h3>הלכה יד</h3>
(א) <b>חייב באחריותו.</b> והוא הדין אם פיחתו (עיין בבה"א). ואעפ"י שיש כאן כעין הלואה, ואשתו נפטרת מכמה מלאכות שהיא חייבת בהן אין כאן אבק ריבית, עיין בבה"א.
(ב) <b>ואתה מעלה לי סלע מכל אחת ואחת, מותר.</b> הגירסא "מותר" הוא שיבוש ברור, ובראשונים וכן בירושלמי הגירסא היא: אסור. ולפנינו ערבוב נוסחאות, ובכמה מן הראשונים חסר כאן "ואתה מעלה לי סלע מכל אחת ואחת", ולגירסא שלפנינו הרי יש כאן ריבית קצוצה. ועיין בבה"א.
(ג) <b>אפי' מישראל.</b> כלומר, שמקבל עליו אחריות הפירות, אפילו אם לא יהיו שם פירות כלל, דינו כחוכר סתם, שאין שדה מתה, ואף אונסים אחרים אינם שכיחים בשדה. ועיין בבה"א.
<h3>הלכה טו</h3>
(א) <b>ללוות שקל ולהלוות בסלע וכו'.</b> כלומר, אין ישראל רשיי ללוות מישראל אחר שקל על מנת להלוות לגוי בסלע, והם חולקים את הריבית, משום שהישראל הראשון מקבל ריבית מישראל השני. עיין בבה"א.
(ב) <b>אבל גוי רשיי וכו'.</b> משום שהגוי הוא שמקבל את הריבית, ואין לישראל שום עסק עם ישראל השני.
<h3>הלכה כ</h3>
(א) <b>שנעשה לו גוי אפוטרופוס וכו'.</b> הנכון הוא בד: שנעשה לו ]ל[גוי אפוטרופוס וכו'. עיין בבה"א.
(ב) <b>שנעשה לו ישראל וכו'.</b> אף כאן הנכון בד: שנעשה לו ]ל[ישראל וכו'.
<h3>הלכה כג</h3>
(א) <b>הכל כמנהג המדינה.</b> כלומר, ואם המנהג הוא שלא לקורעו אין קורעין אותו, וגובה את הקרן.
<h3>הלכה כד</h3>
(א) <b>צא שלי בשלך.</b> ושטר אחד מבטל את חבירו, ואין כאן גבייה כלל.
(ב) <b>לבית החשבון אסור.</b> כלומר, שהתחילו לחשב כמה אחד עודף, או פחות, מחבירו, אסור, מפני שנראה כאילו שניהם גובים ריבית.
<h2>פרק ו</h2>
<h3>הלכה א</h3>
(א) <b>אין פוסקין וכו'.</b> כלומר, אין נותנין מעות למוכר שיתן לו פירות אחר זמן כפי השער שעומדים בו עכשיו, משום שעדיין לא יצא השער הקבוע, ולפני הזמן הזה עשויים השערים להשתנות, ושמא יתייקרו הפירות, ויהא כאן אבק ריבית.
(ב) <b>והולכות מארבע וכו'.</b> כלומר, אם היו המוכרים לקוטות והם מוכרים מארבע סאין בסלע.
(ג) <b>ללוקח ולמוכר.</b> לפנינו בבבלי (ע"ב ב'):
(ד) <b>ללוקט ולמוכר.</b> ואף לפנינו הכוונה שיהא מחיר שוה לכל הלוקחים והמוכרים.
<h3>הלכה ב</h3>
(א) <b>על הגדיש וכו'.</b> כמשנתנו פ"ה מ"ז: היה הוא תחילה לקוצרים פוסק עמו על הגדיש וכו'.
<h3>הלכה ג</h3>
(א) <b>העושין בעפר שחור וכו'.</b> בבה"א העליתי שעפר לבן היה מצוי בכל מקום, אלא שלא היה ראוי לעשות ממנו כלי חרס אלא אם הוסיפו חומר מעמיד אחר, וכל זמן שלא עשו כן אין כאן אלא עפר פשוט בעלמא, ואין פוסקין עליו, אבל עפר שחור אעפ"י שלא היה מצוי, אבל עצם העפר היה ראוי לעשות ממנו כלי שלא ישבר, ולפיכך פוסקין על ביצה גולמית שלו, עיין בבה"א.
<h3>הלכה ד</h3>
(א) <b>על החלב וכו'.</b> כלומר, להקדים לו מעות שיתן לו חלב אח"כ.
<h3>הלכה ה</h3>
(א) <b>על האפרוחין וכו'.</b> משום שכל הדברים שמנו כאן גדלים יותר עפ"י טיפול, או מתקלקלים בשהייה, ולפיכך אם הוא קונה שיתן לו אחר זמן (אחר העונה), הם בוודאי מתייקרים, ויש כאן אבק ריבית. עיין בבה"א.
(ב) <b>על הביצים וכו'.</b> משום שאין לדברים הללו שער, וכמפורש להלן. ועיין בבה"א.
<h3>הלכה ו</h3>
(א) <b>מותר.</b> שהרי אינו ברור כלל שירויח, ויש כאן סיכון שמא יפסיד את הכל.
(ב) <b>אסור.</b> והרי כאן אינו יכול להפסיד את הכל, ובוודאי מוזיל ליה משום הקדמת המעות.
<h3>הלכה ז</h3>
(א) <b>מסאתים בסלע וכו'.</b> כלומר, אעפ"י שבשאר אדם אסור להלוות סאה בסאה, אלא אם כן עשאה דמים, באריס מותר, כמפרש להלן בסמוך.
<h3>הלכה ח</h3>
(א) <b>שלא ירד לתוך שדהו וכו'.</b> ופירשו בבבלי שבמקום התנא שלנו בעל השדה היה נותן את הזרע, וכל זמן שלא ירד לתוך השדה אינו אריסו של בעל השדה, ויכול להתנות כל מה שהוא רוצה, ויכול לקבל את השדה בפחות משאר האריסים, אבל כשכבר ירד לתוך השדה נתחייבו לו הבעלים שיעור זרע כמנהג המקום, ואין ביד בעל השדה להטיל עליו תנאים הדשים, והוא ככל אדם, ואסור ללוות סאה בסאה. ועיין בבה"א.
<h3>הלכה ט</h3>
(א) <b>אסור.</b> והטעם משום שהוצאות אילו נקבעות אחרי שכבר ירד האריס לשדה.
(ב) <b>זרע והותיר וכו'.</b> כלומר, וההלוואה היתה בהיתר, מכל מקום אסור להוציא את היתר (שהוא שלו) לאמצע, אלא אם כן עשאו דמים.
<h3>הלכה י</h3>
(א) <b>ונתן לו שעורין וכו'.</b> כלומר שחזר בו אחר שפסקו, דינו כאילו פסק מתחילה אחרי שירד האריס לתוך שדה, שהוא ככל אדם, כלעיל.
(ב) <b>הילך מנה וכו'.</b> שלא התירו אלא חיטין בחיטין, אבל לא במעות, מפני שנראית כהלואה ממש.
(ג) <b>ליתן לו פירות וכו'.</b> כלומר, והפירות היו לו בגורן (ועדיין לא יצא השער, ופסק עמו כשער הגבוה) בין שפיחתו ובין שהותירו (לפי השערים) חייב להעמיד לו, והוא הדין שחייב להעמיד לו כשנגנבו, או אבדו, ואף כשנשברה החבית חייב באחריותה, ואין כאן חשש של ריבית.
<h3>הלכה יג</h3>
(א) <b>שהעמיד בקטלזין.</b> כלומר, כשער שהוא נוטל כשמוכר קמעא, קמעא, עיין בבה"א.
(ב) <b>בשלשה שערים וכו'.</b> כלומר, שלא ינהג כמנהג ירושלים (עיין להלן בסמוך), אלא מערב את כל היין בחבית ומוכר את הכל בשער אחד.
(ג) <b>מסביב והותיר וכו'.</b> כלומר, אם היה רוכל ומסבב בכפרים ובעיירות בחביתו של יין והותיר, אין לשיריים שער.
<h3>הלכה יד</h3>
(א) <b>איגראנמין היה בירושלם וכו'.</b> כלומר, ממונים על השוק (ἀγοράνομοι), עיין בבה"א.
<h3>הלכה טו</h3>
(א) <b>הימנו מדינר ליום וכו'.</b> כלומר, שמתחיל את המלאכה מעכשיו, מותר, עיין בבה"א.
<h2>פרק ז</h2>
<h3>הלכה א</h3>
(א) <b>שכר בטלים.</b> כלומר, שכר פועלים בטלים.
(ב) <b>בזמן שלא התחילו וכו'.</b> ופירש"י: ארישא קאי, ועד השתא פריש מידי דשכירות, והשתא פריש מידי דקבלנות.
(ג) <b>אם התחילו וכו'.</b> כלומר, ונשתעבדו בתחילת המלאכה ושכירות פועלים נקנית בהתחלת מלאכה (חי' הרמב"ן). עיין בבה"א.
(ד) <b>נותנין לו שקל.</b> שמא צ"ל: שקל ]ומחצה[, כלומר, שלשה דינרין. ועיין בבה"א.
(ה) <b>נותנין לו שקל.</b> והרי ר' דוסא סובר שיד הקבלן על התחתונה, ואם הוזלה המלאכה ומה שנשאר אינו שוה אלא שקל, אינו נותן אלא שקל (מרכבת המשנה). ועיין בבה"א.
(ו) <b>שפורק עליו וכו'.</b> כלומר, שפורק ומטיל את המשא על בעה"ב.
<h3>הלכה ד</h3>
(א) <b>מה שהבאת בשכרך.</b> ופירש"י: אע"ג דכל דוכתי שוה כסף ככסף, הכא גבי פועל, בל תלין שכרו כתיב, מאי דאתני בהדיה משמע.
<h3>הלכה ז</h3>
(א) <b>וטעו ועשו וכו'.</b> כלומר, בזמן שבעל השדה לא סימן להם בפירוש את גבולות שדהו, ולפיכך טעו ועשו בשל חבירו, יד הפועלים על העליונה. עיין בבה"א.
(ב) <b>מה שהתנו.</b> צ"ל מה שההנו, וכן בכי"ע: מה שהיהנה.
(ג) <b>הראם בתוך שלו וכו'.</b> כלומר, שהראה להם את שלו בגבולותיה.
(ד) <b>מה שהתנו אותו.</b> צ"ל: מה שההנו אותו, כבכי"ע.
(ה) <b>והבריקה , או נשתטתה וכו'.</b> כלומר, לקתה בראייתה, או שנתפרעה, נעשית פרועה ופראית, ועדיין ראוייה להשתמש בה ע"י הדחק.
(ו) <b>שלא כדרך הליכתה וכו'.</b> כלומר, שאנגרבטים מחפשים גם בחצרות ובאורוות, הרי אין לומר שמזלו של השוכר גרם. עיין בבה"א.
(ז) <b>וארכב עליו וכו'.</b> כלומר, שלא שכר למשא אלא לרכיבה, ואכן הרי יש סכנה לרכוב על בהמה שלקתה בראייתה, או נשתטתה, שלא תפיל אותו.
(ח) <b>חייב להעמי'.</b> צ"ל: ]אינו[ חייב וכו'. עיין בבה"א.
<h3>הלכה ח</h3>
(א) <b>ונזדמן לו אנגריא וכו'.</b> עיין בבה"א.
<h3>הלכה י</h3>
(א) <b>פטור.</b> ופירשו בבבלי: במחיקתא, כלומר שהשעורים היו מחוקות ודחוקות בשקים שלהן, ולא היה בהן הנפח הרגיל, וממילא אם לא הוסיף עליהם יותר מסאה פטור, עיין בבה"א.
<h3>הלכה יב</h3>
(א) <b>דברים האסורין וכו'.</b> כלומר, אסורין מחמת המלכות מבלי לשלם מכס.
(ב) <b>ואם הודיעו שהוא מוכס וכו'.</b> כלומר, אם השוכר הודיע לבעל החמור שהוא מוכס (נותן מכס) כדרך כל נותני מכס, והיינו שהוא משחד את הפקידים, ונזדמן שבא שם פקיד גבוה שלא הספיקו (או לא יכלו) לשחדו, ונטל את הסחורה עם החמור, פטור השוכר, שהרי ידע המשכיר שיכניס את עצמו לספק. עיין בבה"א.
<h3>הלכה יג</h3>
(א) <b>שלחו טייר וכו'.</b> כלומר, אם שלחה תייר לפניהם שיתור את הדרך לדעת אם אין בה סכנה.
<h3>הלכה טו</h3>
(א) <b>גרדי שהניח וכו'.</b> נתבאר בבה"א.
<h3>הלכה טז</h3>
(א) <b>חלוק אמרתי וכו'.</b> ברייתא זו היא כמ"ד המשנה מדעת בעה"ב הוא גזלן. ובכגון דא הבגד הוא בוודאי של האומן, שאם בעל הבית אומר אמת הרי האומן הוא גזלן וקנה את הבגד בשינוי והוא שלו ואינו חייב אלא דמים, ואם האומן אומר אמת הרי חייב לו שכרו משלם, והוא מוחזק. (ח"ד).
(ב) <b>אצל בעל הבית וכו'.</b> ר' יהודה הרי סובר (ב"ק פ"ט מ"ד) שאין המשנה גזלן והבגד הוא בחזקת בעל הבית, אבל כשהאומן עושה אצל בעה"ב, או שהיה בעה"ב יוצא ונכנס אצל האומן הרי מסתבר שבעה"ב ראה אותו בעבודתו ולא מיחה (הנ"ל).
<h3>הלכה יז</h3>
(א) <b>ובתוך זמנו.</b> כנראה, שצ"ל: ולאחר זמנו, כעין הגהת המפרשים ע"פ הבבלי.
(ב) <b>אחר זמנו.</b> כנראה שצ"ל: בתוך זמנו, כנ"ל. וצ"ע.
<h3>הלכה יח</h3>
(א) <b>הרי הוא כנושא שכר.</b> כלומר, אפילו הודיעו, משום שהוא תופס את הכלי על שכרו, ואינו גרוע ממשכון.
(ב) <b>בזמן שתבעו וכו'.</b> אפילו נתקבל שכרו לא פקע ממנו חיוב שומר שכר, אלא אם כן אמר לו בוא וטול את שלך. עיין בבה"א.
<h3>הלכה יט</h3>
(א) <b>אלא כנושא שכר.</b> כלומר, הייתי סבור לומר שהוא שומר חנם, שהרי אינו משלם לו בעד השמירה אלא בעד העבודה, ודינו כשוכר שהוא שומר חנם לדעת ר"מ (בשיטת הבבלי) , אינו כן אלא נראה כשומר חנם, ואינו אלא שומר שכר. עיין בבה"א.
<h2>פרק ח</h2>
<h3>הלכה א</h3>
(א) <b>שכיר שבת וכו'.</b> כלומר, שכיר שבוע ימים.
<h3>הלכה ב</h3>
(א) <b>מזונותיו לבניו.</b> כלומר, מזונותיו המגיעות לו מן הדין, והוא מרעיב ומסגף את עצמו.
<h3>הלכה ה</h3>
(א) <b>בידו ויאכילם.</b> משום שהיא תאכל יותר מדאי.
<h3>הלכה ו</h3>
(א) <b>משמר ארבעה וכו'.</b> לשיטת הירושלמי שומר כעושה מעשה וכו', עיין בבה"א.
<h3>הלכה ז</h3>
(א) <b>והמחביץ והמגבין וכו'.</b> פירשו הגאונים שמחבץ הוא עושה גבינה ע"י נתינת דבר המעמיד בתוך החלב, והמגבן עושה גבינה ע"י שמקבץ פתיתי החלב הקפוי לעשות מהן חריץ של גבינה.
(ב) <b>לעונת המעשרות.</b> כלומר, כגון שנתפרסו עגוליו, ושכר פועלים הרי הם רואים לפניהם דבר שמותר להם לאכול ממנו.
(ג) <b>איסור אחר וכו'.</b> כלומר, או איסור אחר וכו', ואפילו באמת לא באו לעונת המעשרות אלא שאיסור אחר גרם לו, כגון שהיה נטע רבעי, והבעלים לא הודיעו לפועלים.
(ד) <b>ואם קצץ וכו'.</b> כלומר, אם קצץ עם הפועל שלא לאכול אינו אוכל, ואינו מחוייב להודיע לו את הטעם למה קצץ עמו.
(ה) <b>אינו בא לעונת וכו'.</b> צ"ל: בא לעונת וכו', כמו שהוא בכי"ע.
(ו) <b>התר אחר וכו'.</b> כגון שהיו מן ההפקר.
(ז) <b>אינו אוכל.</b> שהרי הפועל אינו יודע על ההיתר, והוא ראה לפניו פירות שאסור לו לאכול מהם, הרי על מנת כן נשכר.
(ח) <b>הרי זה אוכל.</b> ואינו חייב להודיעו שגם בלי קציצה היה מותר לו לאכול, ואין כאן משום גניבת דעת.
<h3>הלכה ט</h3>
(א) <b>בכל גופו.</b> שמא הכוונה שעושה בידיו, ברגליו, בגופו (והיינו בכל גופו), כגון שבוצר בידיו, בגופו (טוען את הענבים על כתיפו לגת) וברגליו (דורך אותם בגת), ובכגון דא אוכל בכל שעה שירצה, בבוצר (מחובר בשעת גמר מלאכה) בטוען על כתיפו ובדורך בגת (תלוש שלא נגמרה מלאכתו). ועיין בבה"א. וצ"ע.
<h3>הלכה י</h3>
(א) <b>המרכיס בתבואה וכו'.</b> כלומר, הדורך בתבואה שכבר נגמרה מלאכתה, כדי להסיר את הקליפה שנתייבשה אחרי שהיתה שרוייה במים. ועיין בבה"א.
(ב) <b>מביא קרצטלין וכו'.</b> כלומר, מביא סל ונותן שם גוש של בליל ממאכל כל שהוא, כדי לסלק את מראית העין.
<h3>הלכה יא</h3>
(א) <b>ישראל הדש וכו'.</b> כלומר, שדש את תבואתו בפרתו של גוי.
<h3>הלכה יב</h3>
(א) <b>החוסם וכו'.</b> כלומר, שחוסם אותה ע"י שתולה קפיפה בצוארה (שלא תוכל לאכול מן התבואה שהיא דשה), כמפורש לעיל, לא יפחות לה וכו' (והוא בניגוד לחוסם מפני מראית העין, שנותן שם בול כל שהוא).
(ב) <b>החוסם וכו'.</b> כלומר, ולא דש בה הוא אלא חבירו.
(ג) <b>והמזויג את הכלאים.</b> פירש"י המזווג שור וחמור לקרון, ובא חבירו והנהיג.
<h3>הלכה יג</h3>
(א) <b>והפשילו לאחוריו וכו'.</b> צ"ל: לפניו, כמו שהוא בכי"ע, וכע"ז בירושלמי.
<h3>הלכה יד</h3>
(א) <b>והפשילו לפניו</b> צ"ל: לאחוריו, כמו שהוא בכי"ע ובירושלמי.
(ב) <b>בפרפונדא.</b> כלומר, בחגורה שאינה הדוקה, שהיא זזה ממקום למקום, עיין בבה"א.
<h3>הלכה טז</h3>
(א) <b>אף ליסטים וכו'.</b> צ"ל: אף גנב וכו', כגי' ד וכי"ע.
<h3>הלכה יז</h3>
(א) <b>הניח מקלו וכו'.</b> כלומר, שהשתמש בח, ויש כאן שליחות יד, וכבר נתחייב באחריותה, כגזלן.
<h3>הלכה יט</h3>
(א) <b>כנושא שכר.</b> צ"ל: נושא שכר, כגי' כי"ע. עיין בבה"א.
<h3>הלכה כב</h3>
(א) <b>כשומרי חנם וכו'.</b> עיין בבה"א.
<h3>הלכה כז</h3>
(א) <b>שאין השוכר רשיי לפנות וכו'.</b> הגירסא משובשת, והפכוה המפרשים ע"פ הבבלי (ק"א ב'): וכשם שאין המשכיר רשיי לפנות עד שעה שיודיע, כך אין השוכר רשיי וכו'.
(ב) <b>יצירה וכו'.</b> כלומר, בית יצירה וכו', והיינו תעשייה של כלי חרס.
(ג) <b>בעפר שחור וכו'.</b> כבר פירשתי לעיל פ"ו ה"ג שעפר שחור היה פחות מצוי, ולפיכך זקוק השוכר לזמן ארוך עד שימצא מקום הראוי לו.
<h3>הלכה כט</h3>
(א) <b>השוכר בית וכו'.</b> נראה שהנכון בכי"ע: השוכר חנות מחבירו וכו', והמשכיר יכול לטעון שלא השכיר לו אלא מקום בשביל סחורה ולקוחות, אבל לא מקום תנור שפולט עשן.
(ב) <b>הראוי לה</b> כלומר, כדיני החרחקות במשנת ב"ב פ"ב מ"א ולהלן ב"ב פ"א סה"ג.
(ג) <b>קולט באויר וכו'.</b> כלומר, רק מה שהוא קולט באויר מן הבהמות שנכנסות לחצר הוא של השוכר. עיין בבה"א.
<h3>הלכה ל</h3>
(א) <b>רחים של חמור וכו'.</b> כלומר, רחים שעומדים על מוכני (חמור), שאין מזעזעים את הכתלים בשעת הטחינה, עיין בבה"א.
(ב) <b>לא ירתף וכו',</b> לא יעשה על גביו מרתף של יין, מפני שהוא מטעין את הכתלים במשא.
(ג) <b>שמזיע וכו'.</b> כלומר, מפני שמזעזע, וכ"ה בכי"ע.
<h3>הלכה לא</h3>
(א) <b>כל ימות השנה.</b> כלומר, אינו מקדים את התשלום, ולא משלם באחרונה, אלא משלם בכל חודש וחודש.
<h3>הלכה לב</h3>
(א) <b>להעמיד לו בית.</b> ופירשוה בירושלמי ובבבלי בסוף פירקין שאמר לו בית כזה אני משכיר לך.
<h3>הלכה לג</h3>
(א) <b>לזמן מרובה וכו'.</b> כנראה, שהכוונה לי"ב חודש ויותר, כדין המשכיר בית בכרכים, אבל שכרו לזמן מועט לא עלה על דעת השוכר והמשכיר שהבית יפול בתוך זמן קצר, ודינו כאומר לו בית זה אני משכיר לך שאינו חייב להעמיד לו בית אחר.
<h2>פרק ט</h2>
<h3>הלכה א</h3>
(א) <b>ושמין לו.</b> כלומר, שמין את השדה בתבואתה, ושמין לו את חלקו בעודף התבואה ומשלם את ההבדל לבעליה. ואין השוכר רשאי לומר למשכיר טול את התבואה כמו שהיא והאכילה לבהמתך.
(ב) <b>תבואה קצורה וכו'.</b> קצורה לאו דווקא, אלא בשילה ועומדת להקצר. (ח"ד).
(ג) <b>שמין לו וכו'.</b> כלומר, בעד העבודה שהשקיע בהן עד עכשיו.
<h3>הלכה ב</h3>
(א) <b>משנים עשר חודש וכו'.</b> שהרי בית השלחין עושה פירות תדיר, אבל שדה בית הבעל אינה עושה פירות אלא בעונתה, וכשנגמרה העונה אין לו רשות להתעכב יותר. (מ"ש).
<h3>הלכה ג</h3>
(א) <b>מן חכירו.</b> שהרי הזכיר לו במפורש שדה בית השלחין זו, עיין בבה"א.
<h3>הלכה ה</h3>
(א) <b>שדה קיצה וכו'.</b> כלומר, שדה תאנים.
(ב) <b>בכלל הקייץ וכו'.</b> רשב"ג סובר שאף ענבים הן בכלל קייץ, עיין בבה"א.
(ג) <b>ברך אחד וכו'.</b> כלומר, גורן אחד, עיין בבה"א.
<h3>הלכה ז</h3>
(א) <b>מאין לגבות.</b> כלומר, לגבות את חכירו בכל שנה, ולא יצטרך לחכות לשנה שניה.
<h3>הלכה ח</h3>
(א) <b>שנה אחת וכו'.</b> כלומר, שכן היה מנהג המשכיר ומנהג המקום.
(ב) <b>לגורן וכו'.</b> כלומר, לא יאמר לו לגורן של השנה שזרע אותה תן לי חכורי של שתי שנים, שהרי בשנה הבאה תהא השדה נרה.
(ג) <b>בפני עצמה.</b> כלומר, אינו משלם לו בעד השנה שנרה אלא בסוף השנה.
<h3>הלכה ט</h3>
(א) <b>בעשרת כורין וכו'.</b> כלומר, הלוקח והמוכר שמו את הקמה ואמדו שתעשה עשרת כורין חטים, והלוקח יקצור, ייבש, יעמר, ידוש וכו', וישלם לו לגורן בעד שבעה וחצי כורים וטעו באומדנא, ולא עשת אלא שמנה כורים, או שעשתה שנים עשר כורים, אין הלוקח משלם אלא לפי האומדנא, והיינו שבעה וחצי כורים, ואנו אומרים שמזלו של לוקח גרם.
(ב) <b>ביתר נותן וכו'.</b> ר' יהודה סובר שיד המוכר על העליונה, שהרי הוא מוחזק בשדה.
<h3>הלכה י</h3>
(א) <b>פול בעדשין וכו'.</b> כלומר, במקום שהמנהג הוא שאם השוכר משנה את הזריעה, וזורע פול במקום עדשים, רשאי לתת לו פול כשיעור מחיר העדשים.
(ב) <b>שמתקבל לאוצר.</b> כלומר, לאוצר המלך כארנוניות.
<h3>הלכה יג</h3>
(א) <b>ואכיש.</b> כלומר, ואנכיש. וכן בכי"ע: אנכיש.
<h3>הלכה יד</h3>
(א) <b>הכילין והחכירות וכו'.</b> עיין בבה"א.
(ב) <b>הבייר והבלן וכו'.</b> קבוצה זו לא היתה, כנראה, מקבלת שכר מן הכפר, אלא מכל יחיד ויחיד לפי הצרכים שלו.
<h3>הלכה טו</h3>
(א) <b>שאכל אביכם וכו'.</b> כלומר, אם אכל יותר מן השכר שקבל, הבנים יכולים לטעון אנו נגמור את מלאכתו, שהרי כבר קבל את כל שכרו. (הרמב"ן).
(ב) <b>שעשה אבינו וכו'.</b> כלומר, אם אביהם לא קבל את שכרו אין בניו יכולים לטעון תנו לנו מה שפסקת עם אבינו, ואנו נעשה את מלאכתו, משום שבעל הבית יכול לומר אין לי עסק עמכם. (הנ"ל).
(ג) <b>ונותנין לו.</b> כלומר, שמין מה שעשה אביהם ונותנים לבן.
<h3>הלכה יז</h3>
(א) <b>עשר בוראות וכו'.</b> כלומר, עשר נטיעות בורות (סרק) לבית סאה של המשתלה שנוטעים בה לבודקן, עיין בבה"א.
(ב) <b>את הכל.</b> כלומר שאם היו יותר מעשר בוראות אינו יכול להחליף לו את היתר גרידא, אלא מחליף לו את כל הבוראות.
<h3>הלכה יח</h3>
(א) <b>כדי שיחולו.</b> כלומר, עד שיעשו חולין ע"י פדיון, או שיעשו מאליהן, עיין בבה"א.
<h3>הלכה יט</h3>
(א) <b>שיעשנו יין.</b> כלומר, שהאריס יעשה את הכרם יין.
(ב) <b>קירצין.</b> כלומר, חוטין ושערות (ח"ד).
(ג) <b>חלקו לעיר.</b> עיקר הכוונה היא לאריס, שאין לו רשות להחזיק את חלקו בשדה, ומיד אחרי החלוקה עליו להסתלק.
<h3>הלכה ל</h3>
(א) <b>הריני ממתין וכו'.</b> כלומר, כל זמן שאותו המין שחכרתי עדיין קיים בשדות יש לי רשות לזורעה, ואח"כ אקצרנו כמו שהוא ואסתלק, ואשלם לך את חכורך. ואינו יכול לומר לו כן, מפני שהחוכר לזרע אין לו רשות לזרוע פעמים.
(ב) <b>כל הפירות וכו'.</b> כלומר, אבל כל הפירות שהשדה עושה מאליה הם של החוכר.
<h3>הלכה לא</h3>
(א) <b>והקנים שלו.</b> כלומר, אם יש לו בקורת שקמה (משנ' פ"ט מ"ט) הרי בוודאי הזמורות והקנים הם של המקבל.
(ב) <b>חמש שנים וכו'.</b> כלומר, במקום שנהגו לזרוע פשתן אחת לארבע שנים, והוא קיבל את השדה לחמש שנים וכו'. עיין בבה"א.
<h3>הלכה לב</h3>
(א) <b>סטיס, לא יזרענה וכו'.</b> כלומר, קבל עליו לזרוע סטיס לצביעה, ואין מלקטים אותו אלא אחר ד' וה' שנים, עיין בבה"א.
(ב) <b>חיטין יזרענה פשתן וכו'.</b> הנכון הוא בכי"ע: לא יזרעם פשתן. פשתן לא יזרעם חיטים. עיין בבה"א.
<h3>הלכה לג</h3>
(א) <b>מחשבין עם בעל הבית וכו'.</b> כלומר, המכירה קיימת, אלא שאינה מבטלת את האריסות שכבר זכה בה.
(ב) <b>כך ]משלם[ לראשון.</b> האריס השני הוא הלוקח, וביחס ללוקח דין בעל הבית כשוכרו לעשות בשלו והראהו בשל אחרים שעליו לשלם, משלם לפי מנהג המקום, והלוקח ביחס לאריס הראשון דינו כיורד שלא ברשות שידו על התחתונה, ואם השבח יותר על ההוצאה, נותן לאריס הראשון את כל השבח. אלא שבנידון דידן האריס הראשון תובע מבעל הבית שאתו יש לו עסק והוא הוא שהוריד את האריס השני (הלוקח), והוא משלם לאריס הראשון את כל השבח שהשביח הלוקח, שהרי בעל הבית קבל כסף משניהם. ועיין בבה"א.
(ג) <b>הוא הקדיש.</b> כלומר, כשהמשכיר מקבל חלקו הרי הוא הקדש, וכר"מ שאדם מקדיש דבר שלא בא לעולם.
(ד) <b>ומעלת שכר וכו'.</b> כלומר, השדה מעלת שכר וכו'. עיין בבה"א.
<h2>פרק י</h2>
<h3>הלכה א</h3>
(א) <b>גובה כל היום וכו'.</b> כלומר, אם נשכר לו עד חצי היום גובה כל היום, וכן אם נשכר לו עד חצי הלילה גובה כל הלילה, שהרי כלתה שכירותו לפני שקיעת החמה, ובנשכר לשעות הלילה כלתה שכירותו לפני הבוקר.
(ב) <b>וכל היום.</b> שמא צ"ל: שכיר שעות ]בלילה וביום[ גובה כל הלילה וכל היום. והכוונה ששכרו בבת אחת לכמה שעות בלילה ולכמה שעות ביום שלאחריו, והייתי סבור לומר שיש כאן שכירות אחת, ואינו גובה אלא ביום, דוגמת שכרו לשבת (להלן בסמוך) שאינו גובה אלא בשעת יציאה, מלמדת התוספתא שאינו כן. ועיין בבה"א.
<h3>הלכה ב</h3>
(א) <b>משום בל תעשק וכו'.</b> פירש"י שהתנא מנה שני בל תעשק (ויקרא י"ט, י"ג, דברים כ"ד, י"ד). ועיין בבה"א.
<h3>הלכה ד</h3>
(א) <b>עוברין עליו.</b> עיין בבה"א.
(ב) <b>ואם התנה וכו'.</b> כלומר, אם הבעלים התנו עם הפועל שלא ישלם לו בזמנו.
<h3>הלכה ה</h3>
(א) <b>אמ' ר' יהודה.</b> חסר בכי"ע, ונכון, עיין בבה"א.
(ב) <b>עליו הראיה.</b> כלומר, ובעה"ב נשבע ונפטר, ואם אמר לו הילך שכרך אפילו משבועה פטור.
<h3>הלכה ז</h3>
(א) <b>לחזור בו.</b> צ"ל: לחזיר (= להחזיר) לו. וכן בכי"ע: להחזיר לו.
<h3>הלכה י</h3>
(א) <b>של ]ס[ פרים וכו'.</b> כלומר, זוג של מספריים.
(ב) <b>חמש רחיות.</b> כלומר, צורת ריבוי של רחים.
<h2>פרק יא</h2>
<h3>הלכה א</h3>
(א) <b>התחתון נותנין וכו'.</b> צ"ל: התחתון נותן שני חלקים, כלומר בשעה שרוצים לבנות התחתון נותן שני חלקים בקרקע, וממילא כשחולקין אח"כ נוטל התחתון שני חלקים. ועיין בבה"א.
<h3>הלכה ב</h3>
(א) <b>הפתוחות לסטיו וכו'.</b> כלומר, חנויות הפתוחות לסטיו, מקום מוקף עמודים ששימש שוק בכרכים, וע"י צמצום המקום היו שם חנויות בשתי דיוטות, ובהן כולם מודים שהעליון נותן את המעזיבה כדי לחזק את התקרה שהסחורה מונחת עליה, ודווקא כגון דא, כגון חנויות הפתוחות לסטיו העליון נותן את המעזיבה, וכן כל עליות שמונחות בהן דברים כבדים, אבל בשאר עליות התחתון נותן את המעזיבה, וחולק על אביו במשנ'. עיין בבה"א.
<h3>הלכה ג</h3>
(א) <b>את הקורה וכו'.</b> כלומר, אם החורבה נפרצה לתוך חצירו של חבירו, וגדרה נותן לו יציאותיו, אע"פ שבעל החורבה עדיין לא נתן את הקורות (של החורבה) לאותה רוח של הגדר. ועיין בבה"א.
(ב) <b>למעלה מחצירו וכו'.</b> כלומר, אם החורבה היתה למעלה מחצירו של חבירו, לא יאמר בעל החורבה וכו'.
<h3>הלכה ד</h3>
(א) <b>הסתת חייב.</b> כלומר, כל מי שהיתה האבן בידו באחרונה חייב.
(ב) <b>כולן חייבין.</b> ופירשוה בבבלי בקבלנות, והואיל שהאבן נפלה מאליה, ואין כאן מזיק, כולן חייבין.
(ג) <b>הסתת חייב.</b> משום אדם המזיק.
(ד) <b>סתת לזבל.</b> לזבל = לסבל.
(ה) <b>אדרכיל חייב.</b> כנראה שארדיכל הוא הממונה על הדימוס העליון, ומומחה ליישב את האבנים שם שיחזיקו מעמד, עוד לפני שטח בטיח, והוא אחראי בעד שאר הפועלים.
<h3>הלכה ח</h3>
(א) <b>לזה חצר סמוכה וכו'.</b> נראה שמכאן ואילך מתחילה התוספתא לפרש את משנת בבא בתרא. והברייתא שלנו נסמכה למשנתנו שם (פ"א מ"ו): אין חולקין את החצר עד שיהא ארבע אמות לזה וארבע אמות לזה. והוסיפה הברייתא שלנו שאם היה לכל אחד מן השותפין חצר משלו סמוכה לחצר השותפין חולקין. עיין בבה"א.
(ב) <b>שלשים יום.</b> כלומר, אם נפל הכותל לא הורשו להניחן אלא שלשים יום. עיין על כל הברייתא בבה"א.
(ג) <b>חצאי קבין וכו'.</b> כשיטתו במשנת ב"ב פ"א מ"ו.
(ד) <b>כל ששם הראשון וכו'.</b> צ"ל: כל שאין שם הראשון וכו', כגי' כי"ע.
<h3>הלכה ט</h3>
(א) <b>את האכולים.</b> מוצא המלה לא נתברר לי.
(ב) <b>טול את הפחות ותן לי שיעור וכו'.</b> צ"ל: ]א[טול את הפחות ותן לו שיעור וכו'. ועיין בבה"א.
(ג) <b>ושאר כל הדברים וכו'.</b> כלומר, דווקא באיבולין (או שמא גם בטריקלין) אומר רשב"ג שאינו רשאי לומר אטול את הפחות, אבל בשאר כל הדברים מתיר, מפני שאין בהם משום כבוד אבותיו.
<h3>הלכה י</h3>
(א) <b>נוטל ארבע אמות כנגדו וכו'.</b> צ"ל: נוטל כנגדו וארבע אמות בחצר, כלומר, באורך כנגד אורך הפתח וארבע אמות בעומק החצר.
(ב) <b>פחות מיכן וכו'.</b> כלומר, אם הפתח היה אורכו פחות מד' אמות משלימין לו את האמות מן הצדדין.
(ג) <b>מכניס ומוציא וכו'.</b> יש כאן נתינת טעם למה שאמרו לעיל.
<h3>הלכה יא</h3>
(א) <b>ואכסניא לכל אדם.</b> כלומר, הזבל של האכסנאים שגרו בפונדק, הוא לכל אדם, וכל הקודם זכה. ועיין בבה"א.
<h3>הלכה יב</h3>
(א) <b>לפנים מחצירו.</b> צ"ל: לפנים מביתו, כמו שהוא בד, בכי"ע ובראשונים.
<h3>הלכה יג</h3>
(א) <b>סולם הצורי וכו'.</b> נראה שמדברים בסולם של עלייח שדינו כפתח. עיין בבה"א.
(ב) <b>אין להן ארבע אמות.</b> והיינו כשהיציאה היא דרך פתח הבית.
<h3>הלכה יד</h3>
(א) <b>הימנו דלת למבוי.</b> הגירסא "הימנו" בטוחה, ובבה"א שערתי שבני המבוי רוצים שיוציא דלת מן הפתח, עיין מש"ש.
<h3>הלכה טז</h3>
(א) <b>ושאר כל הדברים.</b> כלומר מה ששנו במשנתנו פ"א מ"ה ולהלן הכ"ג.
<h3>הלכה יח</h3>
(א) <b>ונתקלקלו וכו'.</b> המלה "ונתקלקלו" היא באשגרה מלמטה וחסרה בכי"ע, בשו"ת הרא"ש ובבבלי.
(ב) <b>לפתוח להן פתח וכו'.</b> והרי ע"י הפתח הנוסף מרבה עוברים ושבים שיבואו מרשות אחרת דרך הפתח החדש, ולפיכך מעכבין. ועיין בבה"א.
<h3>הלכה יט</h3>
(א) <b>שלישית שבכולן וכו'.</b> כלומר, חוץ מן השתים שכבר מנו, והיא החמישית העליונה.
<h3>הלכה כ</h3>
(א) <b>חמש גנות וכו'.</b> צרכי הגינות הם הפוכים מעניין הדיוטות ביחס לביב של שופכין, ובנידן דידן לא איכפת להם כלל לעליונות אם המים לא יגיעו לתחתונות, אבל התחתונות מעוניינות שהמים יגיעו להם, ואם לא יגיעו לעליונות אף להם לא יהיו מים. ולפיכך ההלכות כאן הפוכות מהלכות ביב של שופכין.
<h3>הלכה כא</h3>
(א) <b>גב גבוה וכו'.</b> כלומר, גובה גבוה, גבשושית גבוהה עשרה טפחים. עיין בבה"א.
(ב) <b>בחזקת שנתן.</b> פיסקא ממשנתנו ב"ב פ"א מ"ד, כלומר כותל חצר שנפל מחייבין אותו לבנותו עד ארבע אמות, בחזקת שנתן.
(ג) <b>שלא לסמוך.</b> בח"ד מחק את המלה "שלא", והיינו אם הוא רוצה לסמוך את הקורה על חצי הכותל שלו שומעין לו, שהרי הוא בחזקת שנתן.
(ד) <b>לפיכך בחזקת שלא נתן וכו'.</b> כלומר, מארבע אמות ולמעלה הוא בחזקת שלא נתן (משנתנו הנ"ל), ולפיכך אם הוא בחזקת שלא נתן אין שומעין לו לסמוך את הקורה. והכוונה כאן: בחזקת שלא נתן לפיכך אין שומעין לו וכו'. ובכי"ע חסרה המלה "לפיכך".
(ה) <b>הופך את החזית וכו'.</b> ר' יוסי סובר שאין כופין את השותפין לעשות מחיצה בחצר, ומשום כך אם אחד מהם רצה לעשות עושה חזית לצדו, כמשנתנו ב"ב פ"א מ"א.
<h3>הלכה כב</h3>
(א) <b>ועל המדות.</b> לפירוש הר"ח הכוונה לעניין גדישה ומחיקה במדות. עיין בבה"א.
(ב) <b>לעשות קיצתן.</b> כלומר לכפות ולהכריח שיצייתו לקיצתן.
(ג) <b>שיראה אצל פל' וכו'.</b> כנראה שפל' היה מרוחק מטעם בני העיר (מסור?), וגזרו קנס על כל מי שייראה אצלו. ועיין להלן בסמוך.
(ד) <b>וכל מי שתראה וכו'.</b> בד: שתרעה וכו'. וכאן קנסו את הרועה, ולא את בעל הבהמה.
(ה) <b>לעשות קיצתן וכו'.</b> הברייתא חוזרת על מה שאמרה לעיל, ומלמדת שרשאין לכפות על כל הקנסות שקצצה.
<h3>הלכה כד</h3>
(א) <b>בבוסיא וכו'.</b> כלומר, בפשיעה, עיין לעיל פ"ה ה"י והי"א.
<h3>הלכה כח</h3>
(א) <b>ממלא ומשקה.</b> בכי"ע: ומשקה בשוק. וכן נכון שלא יראה שמשקה בשכר.
<h3>הלכה ל</h3>
(א) <b>ובבור ובשיח וכו'.</b> שעיקר מימיהם היו לשתייה.
<h3>הלכה לא</h3>
(א) <b>הנכנס למרחץ וכו'.</b> נראה שהמלה "הנכנס" היא באשגרה ממקומות אחרים (עיין בבה"א), וכאן הכוונה העושה בורות שיחין ומערות למרחץ. עיין בבה"א.
(ב) <b>שעושה תקלה וכו'.</b> כלומר, שהמים שעל גבי הקרקע מחליקין.
(ג) <b>שעל מנת כן וכו'.</b> נראה שנימוק זה עולה על כל מה ששנינו לעיל.
<h3>הלכה לב</h3>
(א) <b>לחיי אחרים.</b> פשיטא שאין מדברים בסכנת נפשות ממש, עיין בבה"א.
<h3>הלכה לו</h3>
(א) <b>לחשבון באחרונה.</b> כלומר, אעפ"י שעיר המים חייבת לספק צרכי הערים האחרות במים, אבל האחרות חייבות לשלם בעד המים ועושים חשבון באחרונה (מפני שערך המים משתנה מעונה לעונה).
