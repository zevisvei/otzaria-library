<h1>ספר ארצות השלום</h1>
מאיר ליבוש מלבים
<h2> זכויות יוצרים</h2>
כל הזכויות שמורות ל"פנינים". הספרים מתפרסמים תחת הרישיון החופשי GNU Free Documentation License (גרסה 1.3 עם Invariant Sections, Front-Cover Text, Back-Cover Text):
Copyright (C) 2020  Pninim https:<i></i>pninim.org
Permission is granted to copy, distribute and/or modify this document
under the terms of the GNU Free Documentation License, Version 1.3
published by the Free Software Foundation;
with Invariant Sections being "הקדשות", "פרויקט פנינים",
one Front-Cover Text:
"באדיבות פנינים - הספרייה החופשית pninim.org",
and one Back-Cover Text:
"באדיבות פנינים - הספרייה החופשית pninim.org
 גם אתם יכולים לסייע להרחבתה - דרך קופת הצדקה שלכם - ע"י תמיכה באברכים נזקקים שהם השוקדים על בנייתה".
A copy of the license is included in the section entitled "GNU Free Documentation License".
<h2> פרויקט פנינים</h2>
המטרה של המיזם היא לאפשר לתלמידי חכמים נזקקים להתפרנס בכבוד תוך כדי יצירת ערך מוסף לכלל הציבור. תומכי הפרויקט זוכים לעשות צדקה בגדר של "מטיל בכיס" (שבת סג.) שהיא מעולה ממתנה (נהמא דכיסופא = "לחם של בושה") ואפילו מהלוואה.
במסגרתם הלימודית אברכים מכל רחבי הארץ עובדים על יצירת מאגר תורני ממוחשב שניתן להשתמש בו ללא תמורה (ואפילו למטרות מסחריות, בכפוף לתנאי הרישיון). ספרים עתיקים נסרקים ועוברים תהליך המרה מתמונה למסמך תמליל ממוחשב. לאחר מכן, כל טקסט עובר הגהה קפדנית - ומתפרסם לכלל הציבור באמצעות גישה מקוונת חופשית.
לפרטים נוספים נא בקרו באתרנו: pninim.org
סטיות מנוסח המקור צוינו כדלהלן:
- קטעים שלדעת העורך ראוי להחסירם מוסגרו בטילדות ~ ~
- קטעים שלדעת העורך ראוי להוסיפם מוסגרו בסוגריים מסולסלים { }
במקרה ומצאתם טעות או אי דיוק כלשהו - נבקש בכל לשון של בקשה להודיע לנו על כך בכתובת: contact@pninim.org
<h2> הקדשות</h2>
- להצלחתו ולהצלחת בני משפחתו של התורם החפץ בעילום שמו ברוחניות ובגשמיות בתוך שאר עם ישראל
- לע"נ אברהם בן דוד
- לע"נ חנה בת אהרן
- להצלחת א.פ. בכל ענייניו
- נחמה בת שרה, רפואה שלמה
- לע"נ יוריי בן איליה
- לע"נ ברוניה בת לזר
- דוד בן אברהם, תשובה שלמה
- לע"נ יהודה בן שמואל
- לע"נ אסתר בת לב
- לע"נ חיה אסתר בת יעל
- טוביה בן מרים, רפואה שלמה בתוך שאר ח"י
- לע"נ אלעזר בן מנחם מנדל
- לע"נ ילנה בת יוריי
<h2>שער</h2>
<b>ספר</b>
<b>ארצות השלום</b>
<i>מיוסד על דרושים נפלאים, מתוקים מדבש ונופת צופים, בנוים על אדני חקירות יקרות, בעניני התורה. והעולם משלים נאותים, ופירושים נעימים, בפסוקים ואגדות</i>,
<b>חברו</b> הרב המאה"ג הגאון המפורסם החריף ובקי, משכיל בכל מלאכת מחשבת כש"ת מו"ה <i>מאיר ליבוש מלבים</i> נ"י, בעל מחבר ספר <i>ארצות החיים</i> על ש"ע או"ח, וביאור <i>ישעיה</i>, וביאור <i>מגלת אסתר</i>, וספר <i>שירי נפש</i>, אשר לפנים היה לרב בק"ק <i>וורעשנא</i>, ואח"ז נתקבל לרב בק"ק <i>קעמפנא</i>, וכעת הוא רב בק"ק <i>בוקארעשט</i> והמדינה, ואור תורתו וחכמתו האירה בתפוצות ישראל אשר כל תהלה למותר תחשב.
וברכות לראש צדיק על אשר הרשה לנו להדפיס שנית ספריו כמבואר באזהרה למען יפוצו מעינותיו חוצה להשקות כל צמא לרויה,
<i><b>בקרטשין</b></i>
שנת <i><b>הואילו בנים קחו מוסרי וחיו</b></i>, לפ"ק 
(מחיר הספר סך א' זהב ועשרים גדו"פ,)
<h2>דברי המדפיס</h2>
<b>קונטריס א' ארץ חמדה</b>
חלקת השדה אשר בכרה אלומותיה, בארצות אשר כבשתי בשבט פי, להוכיח במישור לענוי ארץ, במועצות ודעת, הנקובים בשם הכולל,
<b>ארצות השלום</b>
מבורכת ה' ארצי, ממגד האמונה מעל, ומתהום המחקר רובצת תחת -שדדתי תלמיה, פתחתי אדמתה, זרעתי בה דרושים נחמדים מלאים חן ויופי, נטעתי בה כל עץ נחמד למראה וטוב להשכיל, תאני הצחות, רמוני המליצה, פרי עץ הדר בביאורים נחמדים פשוטים וישרים במקראי קדש, האריכו דליותיהם, הסתעפו פארותיהם, ויעבתו שריגיהם, נטשו סעיפיהם, מצאתי בה מאה שערים, ויברכיה ה', -
המחוז הזה הראשון אשר בשל תבואתי בארצי, הרימותיו למבחן לפני מביני מדע, יבקרו תבואתו, יטעמו לקחו, ואם יטב בעיניהם, אז אפתח את אסמי להוסיף להם תבואתו, יאכלו ענוים וישבעו, -
<b>מצודה</b> פרוסה על כל המדפיסים מאת הרב הגאון המחבר שלא יערוב שום מדפיס להדפיס לא את החיבור הנוכחי ולא את החיבור ס' ארצות החיים על ש"ע או"ח והעובר על זה יהי' ממשיגי גבול וענוש יענש ע"פ דתי המדינה והשומע תבא עליו ברכת טוב. - ואלה דברי קדשו של הגאון המחבר אשר שלח לנו זכותו בחתימת ידו ממש להיות אתנו למשמרת נגד כל הרוצה לשלוח ידו במלאכת רעהו, לעכבו ולמנעו ע"פ דתי המדינה -
<b>מכתבי</b> תהי' לעדה כי נתתי רשות להרבני המופלג מ' יודיל מעיר סלאנים ולהרבני המופלג מ' יהושע גרשון מונק מווארשא להדפיס ספר ארצות השלום וספר ארצות החיים שלי ואני בטוח ומזהיר שלא ישיג איש את גבולם עד משך ששה שנים מיום כלות הדפוס ואחר עבור הזמן ישוב הזכות לידי וליד ב"כ ולא יורשה להדפיס בלתי ידיעתי יוד תמוז תרי"ט בוקארעשט. מאיר ליבוש מלבים
בעזה"י הנני נכון להתחיל הדפסת ס' ארצות החיים ג"כ מהרב הגאון המחבר הנ"ל ביתר שאת ויופי –
<h2>הקדמה</h2>
<b> הגיון מליצה<b>
<b>מעת</b> דרך ככב מילדי רפיוני, ויגיה אורו, (הוא חלק ראשון מחבורי ארצות החיים על ש"ע א"ח אשר יצא לאור בירח אב התקצ"ז) בארצות החיים; ואחריו בימים לא כביר, קם שבט מרגשת נפשי, ויתן אומר המבשרות צבא רב, כי יהל הלל בן שחר, (הוא המבשר אשר הדפסתי בירח חשון התקצ"ח על אודות החיבור הנוכחי) בארצות השלום; - כבר הקיפה השמש בכחה וגבורתה, את מעגלה השנתיי, הקף פעם אחד; ויפוזו זרועי ידיה בעצמים אשר בבטן הארץ המלאה, המון תמורות אין מספר למו; - מפחדה, נמסו כל הררי שלג, ויהיו למים; מלהט חרבה החודרת, חרדו חדרי הקרח הנורא, נמוגו מסגרות אוצרות הקפאון, וצאצאי הסתיו נצמתו נדעכו ממקומם, וינוסו בהחפזה אל חגוי התהו והאפס: לקול רגשת פעמיה, התעוררו כל חללי הטבע, אשר הפיל הסתיו בחרבותיו, ותבוא בם הרוח ויחיו ויציצו מקבריהם; צעיף הירוק על ראשי ההרים, ובמעטה דשא הגבעות תתעלפנה; שלל צבעים על הדר הכרמל, על פני השרון צבע רקמתים; כתר היופי על צפירת הפרדס, ערוגות הבושם כפרים עם נרדים בעדי עדים תקשרנה; ובכל מקום מדרך כף רגלה, תרעפנה מסלוליה, על כל זיז הרים, כל שיח השדה, כל מגד, כל חן, כל יופי, והמון ברכות למכביר; - מי בכל המון ממלכת הצמחים, מן האזוב אשר בקיר עד הארז אשר בלבנון, אשר לא ישלח יונקותיו, יפערו פיהם למוץ משדי אם הטבע, המלאים חלב וחמאה וטעם לשד השמן? או מי מכל החי מכל בשר, אשר לא יצא לקראת מולכת השמים וצבא משרתיה, המריקים מעליהם הזהב על ראש גיא שמנים, וכוס ישועות בידם מלא מסך, להגר ברכת ה' על כל אשר נשמת רוח חיים באפיו, להחזיר נשמות לפגרים מתים? גם מי בין בני אדם גם בני איש, אשר לא יתגעש לקראת מיתרי הכנור הגדול, המנצח בשיר ידידות ממזרח שמש ועד מבואו, ויצאו לקראתו כל בני מחול, במינים ועוגב במחול ומחולות? לפניו תדוץ דאבה, ובני היגון יתרועעו אף ישירו, הדאגה תחגור גיל, ואוררי יום יעטו מעיל השמחה; - מי לא יתעורר לקראת הנשר הגדול הסובב חוג שמים, ויפרוש כנפיו אל איים רחוקים, ואורו על כנפות הארץ, לשים עליהם משטרו, בהמון נפלאות וצבא נוראות עד אין חקר; הלבנון ירעש פריו, ועצי עדן מראש הרים יצוחו; התאנה חנטה פגיה, וגבעולי בושם ירעשו בעת ירעם הכפתור להוציא פרחיו; בני היצהר יריקו שמנם, ואשכולות הגפן ישתחוו ארצה יכרעו ברך, על דם ענב אשר שופך בעטיניהם; לכנפי השחר, כנף רננים נעלסה, בני הזמיר ובנות השיר, ישאו קולם ירונו, בארץ צלצל כנפים; האכרים, ברנה ישאו אלומותיהם; הדורכים, יענו הידד ביקביהם; כל היצור מפזז ומכרכר, בכל רחובות גיל, בכל חוצות שמחה, כי נאספו ממגורות - כל הדברים יגעים, כל מלאכת הטבע עמלה, איש איש ממלאכתו אשר המה עושים, להכין להם צדה לעת בלהות, לעת יכס עליהם החרף בצלמות -אך אנכי! אך אנכי תולעה עצלה! אהה, אך אנכי לבדי, עודני שוכב הוזה בחיק העצלה? אך אנו נשארתי לבדי מאז ועד עתה, בחדרי משכבי נרדם מתעלף, ולא עשיתי כל מאומה, למגדול עד קטן?, אך בחלום חזיון התרדמה, ראה לבבי את כל המעשים, אשר נעשו תחת השמש, ואת כל המהפכה אשר הפכו ילדי יום, מראשית השנה ועד אחרית השנה, ואשכב וארדם? אהה! תחת רבבות כסתות ומעטפות, ויצועים אין מספר סביב כרכוב הערש, קדרו יריעותי מני קרח הנורא בעת יבערו רשפי להבת שלהבת אש הגדולה, הצורבת כל פניה כחום היום? ושערת ראשי הלבינו מני כפור וקור מבהיל, שובר כל עצמותי ישלג בצלמון, עת מלהט היום כל תלתלי ראש נוטפים מים, וכל פנים קבצו פארור? וכאיש נדהם, כגבר עברו יין, התעוררתי משנתי עתה בעת האסיף עת תקופת השנה, ואבקש את מגלי, ואלטוש את מחרשתי, ואניעה את ידי, ואלטוש את עיני, ואביט אל השמים, והנה ירדו גלילי השמש אל ירכתי צפון אחורנית עשר מעלות, אל הררי חשך וחדרי ערפל, וקול גדודי הסתיו אחריו, בסופה וסערה ורעם ורעש, לקרא זעוה ושממון על כל צאצאי הארץ, ולנטות עליה קו תהו ואבני בהו; אהה! בין גבולות קיץ וחרף אנכי עצור בחצר המטרה; ועל בריח התיכון המבריח בין שני הקצוות, החום הבוער והקרח המרעיד, לבבי שוכב אסור בזיקי הפחד והבהלה; ובין שני המצרים האלה הקיצותי משנתי יגע ורפה ידים, ערום וחסר כל, ועוד מעט, והחשך יכסה ארץ, ומתי אעשה גם אנכי לביתי? גם חסידה בשמים ידעה מועדיה, אחריה רעותיה לאיי הים נדדו הלכו, רבים מבני כנף בסתר קנה וביצה העמיקו קניהם, שם נמו נרדמו עד יקיצם הקיץ; הנמלים בחורי עפר וכפים חטה ושעורה אצרו, הדבורים בהיכלי משכיותיהם צוף דבש ונופת; אלה! אשר אך לחיי ההבל, אך הבל יהמיון; אלה! אשר אך לתכלית תהו, אך תהו יעמולון; ואנכי! הלא לבעבור החיות בת אלהים קדושים, רוקמתי פה בתחתיות ארץ? אנכי! הלא לבעבור משמרת בת המלך, בת עליון, שולחתי הנה, לעבוד עבודתה בכל מלאכת עבודת הקדש? הלא לבעבור אמצא עמה תכלית נכבד, מדן נצחי, אושר אמתי, נבראתי נוצרתי נולדתי, ויפח באפי נשמת רוח חיים ורוח חכמה ודעת? ואך אני הייתי בעוכרה, לנצל את עדיה, ולהפשיט את בגדיה החמודות אשר אתה בבית, והצגתיה כיום הולדה; אך אנכי התעמרתי בה למכרה בעד אלפי הבלים ורבבות תעתועים, אל בני שאול ואבדון לצמיתות לדורות עולם; ואך בחיק העצלה בין שדי הרפיון, שכבתי ישנתי רדמתי התעלפתי, מיום זרח שמשי על הארץ עד היום הזה; ועוד מעט והנה רפה היום לערוב, וקרח השיבה יסמר שערת בשרי, להלבין שריגיהם במכסה צמר צחר כפור ונטפי שלג מלמעלה, ובני לצון גדודי הזקנה, יתעוללו בי כמשפטם, להחליף את תכונתי עשרת מונים; ואהיה כשוכב בודד בתהו יליל ישימון, נטבע במצולות המות והאבדון, בין משברי החול המתאבכים מני סופה וסערה ורוח זלעפות, ופחים אש וגפרית מארובות הזעם והקצף יורדים עליו מלמעלה; אהה! כי אחזני פלצות, כתרוני פחד ובעתות,~,~ חרדה ורטט יבעתני, רוגז וחגא רעד ורעש וחתת ירופפו ירחפו ינועו כל עצמותי, ממחזה זרה ונבהלת, מחלום המבהיל הארוך אשר חלמתי בתרדמת ימי חלדי, ותפעם רוחי לדעת את שברו, ואין פותר, ואין מגיד פשר דבר, ולבי נמוג וילך והלום, ונפשי תשתוחח תתיפח תפרש כפיה, כי תושיה נדחה ממנה. -
<b>הה!</b> בני היגון! הרפו נא מעט, לאטו נא במרורות מרוריכם; כבר שתו רגשות נפשי קובעת כוס יגונכם לרויה. ושתו ולעו והתגועשו; כבר מסכתם במעמקי לבבי סף רעל בחמת תנינים, ויחוגו וינועו כל עשתונותיו; הרפו נא ממני הרפו, אבליגה מעט כי נלאיתי נשוא; אל תוסיפו נא להכאיב במו פיכם פצעי נפשי המתאבלת, פן לעפר תשכון דומה; מה לכם תגיונוני במלים? תדאיבו מזורי ברוח כביר אמרי פיכם, לשפוך עלי כל משבריכם וגליכם, לכבות את גחלתי הנשארה, לבל השאיר לי עוד אחרית ותקוה למה תטבולו עיטכם במי שיחור בקסת הצלמות, לכתוב בחרט הבהלה עלי לוח לבבי מכתב היאוש, ורושם האבדון, ולצייר על קירות מחשבותי צלמי שטני השיבה ובעתות המוניהם, והם אך טובתי ידרשון, אך שלומי יחפצון, אם אכרות להם ברית שלום בימי עלומי, ואם אחנם להוביל להם שי, מפרי בכורי מספר ימי צבאי, ימי חפץ ועתות הכשרון, במועצות ודעת; כי אז גם הם יעטרוני רצון, ולהעניקני כל כבוד, כל יקר, ועטרת תפארת; כי אז לא אירא מלהט חרבם המתהפכת, השלופה בקצה המעברות, כי היא תובילני עיר מצור, אל המנוחה ואל הנחלה בארצות החיים, בחיים טובים מאלה ונעימות נצח; ומי מבלעדיכם בעוכרי, מחרחרי מדנים! להפך לבבם עלי לאכזר, ולקדשם עלי למלחמה? ואף כי תרימו נס, תניפו יד למו רוכסי גדודיהם, להשיאם בי, להיות לצנינים בצדי, וסרבים וסלונים אתי, בעודם רחוקים ממני בקצה הארץ? ועת אפרוש בצי אדיר, לשוטט ים החיים, להשתרר על שאון גליו, בשאון גדודים והמון מחנות, נושקי רומי קשת, עושי מלאכה ונפלאות במצולה, ולסחור אותו באניות סוחר לארכו ולרחבו, לרכוש בו כל הון יקר, אוצרות האושר, ומטמוני מסתרים, חוסן רב בהיכלי מלך; ואדמה בלבבי, ורגשות נפשי יתנבאון, כי עוד לא התרחקה האניה הנושאת מספר ימי צבאי ותמורותיהם, מן החוף מעיר מושב; למה יצאתם לשטן לי, הה, חרשי משחית! להרעיש ולהתגעש סביבותי ברוח סועה וסער מתחולל מחדרי שאול ורגשותיו. לשבר אניותי, ולהפיץ כל מחנותי, להובילני בדד במצוקות מות ובהלות, אל קצה המדבר מהעבר מזה, על משוט עץ נבוב לוחות, בעוני ובחוסר, בכליון עינים ודאבון נפש? - או בעת יחלומון רעיוני, כי עוד לא נתקו פעמי מרכבות תנועת עתותי, הנוסעים על הגשר הנטוי על הים הזועף הלז מלמעלה; מקצהו הראשון הבנוי על גלילי נחושת וחשוקיהם זהב, ועליו ילדי הילדות ועלמות הבחרות במחול ירקדון; ועם לבבי אשיחה ואדמה, כי גם בעת תובילני מרכבת התנועה, אל אפריון הזהב המשוכלל באמצע הגשר באם הדרך, על שן סלעי מעוז הימים, צור ומצודה; שם אתאזר עוז, שם יסובבני אנשי חיל בני השחרות, מלומדי מלחמה, מביני מדע, הם יהיו בעוזרי, לצבא צבא, לרשת ארצות החיים והשלום: גם הם ילויני, עת תניעני רוח הזמן לרדת אל קצה הגשר האחרון, הנשקף על פני הישימון, וגמליהם נושאות מטוב כל ארץ מצרים אשר אספתי בעזרתם, ואתנהלה לאטי לרגל המלאכה אשר לפני, עד נבואה אל בית האלהים, בארץ החיים, כי רב ממני הדרך; ומה לי ולכם, כי תקחוני בציצת ראשי, הה ילדי העצב! ותשאוני בכנפי רוח ומרכבות סופה, לדלג עמי כהרף עין, אל קצה הגשר האחרון, הרקום בקורי עכביש אל שבולת נבכי המות, ומעמקי מצולות האבדון, להטביעני שם בתהומות דמיונות עצבוניכם, ומצולות חזיונות יגוניכם, דמיונות שוא, חזיונות הבל ורעות רוח? - מה לכם בני אוני! ילדי צפעוני! כי קשרתם עלי יחד, להתעולל ולהתגולל ולהתנכל על נפשי, נכלי און ועמל ורעות רוח? -
<b>אף</b> כי ברוע לבבכם באתם אלי להזכיר את עוני, בשכבי נרדם על ערש יצועכם כל ימי קציר, ולהמית את בני תוחלתי בחצי פחדכם, מלאתם בם שלטי הסתיו ואשפתות החורף? באמרכם, תחת ערימות השלג שם ילדי הטבט יחד יגועון, שם! ילדי החכמה גם המה יחפרו קבר? הנצנים ימותון, עמהם תמות חכמה גם היא?; הפככם! אם כירק דשא, ארזי החכמה יכרתון? כחציר גגות, אלוני התבונה? הכי גם אלה, כאלה! רסיסי אגלי טל ישאפון, למטר העננים ישתו מים, ולנוגה השמש תיחמנה בבואן לשתות, כי יקרחו מני קרח, ישלגו מני שלג, ומאותות השמים יחתו? - לא בעט העת אותות המיון יחרטון, לא בְאִתֵי העתים תלמי המחקר יעדרון, ולא בעת האסיף ישאו אלומותיהם; החכמה והטבע! נשים צרות הנה, יתפרדו ולא יתלכדו? זאת תעד נזמה וחליתה, וזאת תחגור השק על מתניה; זאת תשמח במחול, וזאת תמרר בבכי; איבת עולם בינותם, משטמת נצח, לא יתועדו בפעולותיהן; - אם ראיתי בני הטבט בוכים על הררי שלג, שם יתלו כנורותיהם! משם תורידם החכמה לנצח נגינותיה תוך עלמות תופפות; ואם משוררי הזמן יאלמו, מיתרי נבליהם נדהמו, לנצח ינתקו; בני התבונה יפיחו בם רוח השיר, יתעוררו, יתרגשו, יתרועעו. אף ישירו, יזמרו משכיל: ואם עבותות התמורות יאסרו את מוסבת המערכת, להסיר את אופן מרכבותיה, למרקחה ים העת ישימו, הציף יבשת ומלואה, למחות את כל היקום, בזרם ושטף ומבול מים, ויחדיו כולם יכליון; עוד לא נכרתה החכמה! עוד התבונה חיה! עוד תשגיב בכחה נפלאות, וכבני רשף על במתי שחק תגביה עוף, שם תפרוש כנפיה; שם מרכבות כבודה! שם ירוצון אופניה! -
<b>ומה</b> יבהלוני אלה, חלומות העצב! בנפול תרדמה על הטבע ואנשיה, משעירי עזאזל בארמנותיה ירקדון, ואנכי כבר העירותי משנתי, ולבי מר, ואף בחלום מהקיץ נפוצו כל צללי התמונות האלה מעל פני, ומהמונם לא אירא ולא אחת? אנכי את החכמה בחרתי, אותה אהבתי, בה חשקתי, וארשתיה לי באמונה; בת רהב שנאתי, מאסתי בת מטרד, געלתיה, שלחתיה, ועם המון עוגביה המתאבלים עליה, או השמחים אתה משוש, לא אתאבל, גם לא אשמח: -
<b>הן</b> עתה! אך עתה! בפגור כל מלאכת הטבט; בנסוך החורף עליהם רוח תרדמה ויעצם את עיניהם; בנבול עלה מגפן, ועצי לבנון הלבינו שריגיהם; ברעום הקרח על כל בשר, יחד כולם במערות וצחיחים התחבאו: הן עתה קמתי, התעוררתי, התאמצתי, התאזרתי חיל, ויד ה' עלי חזקה; הן עתה בארצותי אעופה, שדמותי אבקרה, הן עתה אשקוד על מלאכתי: מחרשתי הוחדה, אֵתִי מורטה, בימיני המגל, החרמש בשמאלי, גם מורג חרוץ בידי, חרש בעל פיפיות, בו אדוש הררי העיון, ואזרה תבואתם במזרה בשער בת רבים; על שדמת החכמה עברתי היום, פתחתי תלמיה; על אדמת המחקר! שדדתי עמקיה; שם קברתי זרע השכל, נטפי המליצה בין שורותיה; בארצות השלום אני בוטח; בארצות החיים! כי אשא אלומותיהם; -
<b>גם</b> בין חשרת הערפל הלוט הלוט לכל הארץ, שמש ההתבודדות באהלי זורח, אור יקר הולך; ואם יבעתוני רגע מרירי יום ורגשותם להשבית מלאכתי, הלא אך קצרים המה ימי החורף, ואחותי לילותי, ואחי בני נשפי הארוכים, בצלם ארגיע, אשכון בטח בדד, ואין מחריד; בצלם אשפוך נפשי, ורוחי לאלהי אשוחח; לפניו פרשתי שיחי, לאלהי אבי התפללתי; וישמע שועתי ה', תפלתי מהיכל קדשו; ויצו את ברכתו ממעל, ודלתי שמים פתח, השלום מארץ יפרח, והחיים ממעון שמים נשקף; וארצינו, יבול החיים והשלום תנובה, תתן אוכל למכביר -
<b>על</b> שבולת דגן שמים רוחי מרחפת, חלב כליות חטה מלאו אסמיהם; על אשכולות השורקה נפשי מעופפת, עסיס ותירוש מלא אוצרותיהם; ורעיוני על מרומי שדי רגלם כאילות, שם יטיבו שיר, שם יניפו כנוריהם; ובני מליצותי על הר הכרמל מחוללות, שם הגדילו השמחה, שם הוצק רוח חן בשפתותיהם; שם שמאל אראה, שם ימין אביטה, מה גדלו מעשי ה', מה עצמו ראשיהם, הן קדם אהלוך ואחור אשקיפה, נפלאותיו מה רבו מה עמקו מחשבותיהם, ואעל משפל מצבי אל בינות לגלגל, אעופה השמים, שם אספור הככבים ואבינה במערכת, ואודה למלך העולם, כי עצמה הממלכת; אז נפתחו השערים ויאחזוני בלהות, כי עצמו השוערים עושי נפלאות; וממעל לראשם -הה דומה נפשי סלה! מהרי נפשי רדי כסי אפיך; אל תהרסי לעלות, שומי הצעיף על פניך, והשתחוי לאל אחד כי הוא אדוניך: מתהום רבה משפל מצבי, אלהי מרום! נפשי לך תשתחוה, כי םס פה מצאתיך, גם את התהום מלאה כבודך, ממעמקים קראתיך חושה לי, גם אתה תענני, ואצלת עלי ברכה, האר פניך בעבדך ובאמתך נחני, דרך שקר הסר ממני ותורתך חנני, דרך אמונה בחרתי משפטיך שויתי.
חותם כ"ו לירח האיתנים הוא החדש השביעי, בשנת התקצ"ט.
<i>פה וורעשנא</i>
<i><b>מאיר ליבוש מלבים</b></i>.
<h2>אפסי ארץ דרוש א</h2>
<i><b>קונה רב אוהב נפשו, שומר תבונה למצוא טוב</b></i> (משלי י"ט ח')
<i><b>בהיות</b> התכלית המושג מן איזה פעולה שתהיה, מראות הצובאות בכחות נפש הפועלים, לעשות פעולתם בזריזות או בעצלתים; ועת תראה להם המראה הלטושה ההיא, פנים מצהיבים ועוז והדר ישוה עליהם, בהנשא התכלית המושג מן הפעולה כן ינשאו הפועלים לעומתו, גם בעד השלח יפולו, לבצע פעולתם, לא יבצעו, ובצע כסף לא יקחו - ואיך יצויר עתה, להמשתדל באושר הנפש, שהוא קנין החכמה, היקר מאור נעלה מכל פעולות האדם באשר הוא אדם, שיעלה על לבו לבקש עמה עוד עושר או כבוד ויתר קנינים המרומים, עת תביט נפשו במראה הלטושה הנותנת אור לו בנפשו, וקרנים מידה לו בכל כוחותי', בתכלית הנשגב המתראה בו, ועוז פניו ישונא.</i>
<b>הן</b> ידענו זה, והנסיון ספר לנו, איך נקל מאד לאיש אשר רוח בו, לעשות נוראות; עת יקרה לקראתו, מעשה טובה ומאושרה, או פעולה ראויה להתהלל; להשליך נפשו מנגד, לבצע הפעולה ההיא גם אם ימצא עמה אבדן גופו או ממונו; מטבע הנפש המרגשת לשפוך את נפשה בחיק הפעולה הטובה, בעבור היותה טובה ומאושרה; וכ"ש שלא יעלה על לב הפועל המאושר ההוא, תקות קבלת שכר, או גמול אחר, חלף הפעולה היקרה ההוא אשר עשה, כי גדול בעיניו יקר המעשה הגדולה בעצמה, מכל יקר תבל; עד שאם יבטיח לו אדם אלף אלפים כסף וזהב חלף פעולתו, יהיה בעיניו כמתעתע, וכנותן לו שכר, בעד דבר שכבר קבל גמולו משלם -.
<b>וכבר</b> התוכח על הרעיון הזה, אדונינו המלך דע"ה, עת נדבה רוחו, עת התפעלה נפשו המרגשת, לערוך מלחמה נגד הפלשתי, אשר חרף מערכות אלהים חיים; (שמואל א' י"ז) <i>ויאמר איש ישראל, הראיתם האיש העולה הזה, כי לחרף מערכות ישראל עולה, והיה האיש אשר יכנו, יעשרנו המלך עושר גדול, ואת בתו יתן לו, ואת בית אביו יעשה חפשי בישראל; ויאמר דוד אל האנשים העומדים עמו, לאמר, מה יֵעָשה לאיש אשר יכה את הפלשתי הלז, והסיר חרפה מעל ישראל, כי מי הפלשתי הערל הזה, כי חרף מערכות אלהים חיים; ויאמרו לו העם כדבר הזה לאמר, כה יעשה לאיש אשר יכנו:</i> ומאוד יפלא שאלת דוד מה יעשה לאיש, אך למותר היא, ודבר ריק, אחר שכבר שמע מהאיש ישראל, מספר את השכר שיקבל מנצח את הפלשתי, בכל פרטיו? - אמנם דוד חשף בזה גודל מעלות נפשו, אשר המעשה הגדול ההוא, מצד עצמה, לעשות כדבר הזה הגדול להנקם ממחרף אלהים חיים, הכה בלבבו, ורשם בנפשו, יותר מחמדת כל הון ובת המלך; עד שעמד משתאה ומתפלא על האיש ישראל ההמוני, אשר מקוצר הרגשתו להתעורר אל הפעולה היקרה בעבור עצמה, יען היותה פעולה יקרה ומהוללת; לא צייר בדמיונו, שימצא איש יחרף נפשו, להלחם עם הפלשתי בעבור הנקמה והנצחון בלבד; אם לא יתנוסס בקרבו, תשוקת העושר הגדול ובת המלך, המיועד להמנצח בשם המלך; וע"כ כשופר הרים קולו, להודיע במחנה העברים, השכר המובטח מן המלך, לעוררם אל קשר המלחמה, וזה אך שחוק בעיני איש מאושר כדוד ע"ה, אשר מרגשת נפשו אל הפעולה הנשגבה מצד עצמה, מהראוי לפי דעתו בהיפוך, שהמנצח את הפלשתי, עוד את כל הון ביתו יתן, עבור שסבבו לידו פעולה יקרה ומאושרה כזאת - וז"ש אל האנשים העומדים עמו, כמתמיה: <i>מה יעשה לאיש אשר יכה את הפלשתי הלז?</i> כאומר, היעלה על הדעת, שיש במציאות איזה שכר, לפני איש שיחרץ להצליח בנצחון הזה הנורא, שיסובב ממנו הסרת חרפה מעל ישראל שיגדל השכר מן הפעולה, עד שבעבורו, לא בעבור יקר הפעולה בעצמה. יסכן נפשו להלחם, הלא הפעולה בעצמה, איה השכר ישוה לה? -
<b>ראה</b> נא, כי שלש דבריו, להגדיל מעלת הפעולה מצד עצמה, שימצאו בה, שלשה ענינים, אשר עבורם ישא הגבור נפשו למות בשדה המערכה; (<i>א</i>) <i>נצחון הכבוד</i>, הגבור בגבורתו, חרבו ילטוש, לקראת גבור עריץ אשר משאתו יגורו עמים, יען כי בעשותו נוראות לנצחהו, יעש שם עולם למזכרת: (<i>ב</i>) <i>נצחון הנקמה, לתפארת ארץ מולדתו:</i> אשר כן יתאספו המונים המונים, אל אבחת חרב, עת יצר להם אויב בשעריהם, לבל יהיו חרפה בעמים, וקלס בלאומים; (<i>ג</i>) <i>נצחון קנאת הדת:</i> הוא העולה על כולנה; מה נקל לו לאיש למסור למות נפשו, וחייתו למומתים, עת ישמע מחרף דתו ומגדף אלהיו; - שלשה אלה נקבצו באו, בנצחון הנוכחי: אם (ה<i>א'</i>), נצחון הכבוד; אמר, <i>אשר יכה את הפלשתי הלז</i>, המצוין בגבורתו, בשער בת רבים, - אם הענין (ה<i>ב'</i>) נצחון הנקמה, לחרפת ארץ מולדתו: אמר, <i>והסיר חרפה מעל ישראל</i>, ועל(ה<i>ג'</i>), נצחון הקנאה לכבוד ה': אמר, <i>כי חרף מערכות אלהים חיים</i>; כי בהיותו מחרף ומשים כבודם לכלימה, מצד שהם מערכת אלהים חיים, ומבלי יכולת ה' להושיעם, את ה' הוא מחרף: - ע"ד ששלח חזקיה לישעיה, (מלכים ב', י"ט ד'.) <i>אולי ישמע ה' אלהיך את דברי רבשקה, אשר שלחו מלך אשור אדוניו, לחרף אלהים חי, והוכיח בדברים אשר שמע ה' אלהיך</i>; וראשית דבריו, אולי ישמע, בלשון ספק, (אם יבואר כפשוטו לשון שמיעה) עם סוף דבריו אשר שמע, לא יצדקו בנושא אחד?;
<b>והכוונה</b> בזה לדעתי, כי המחרף הזה, שם את החירוף בעצמו, סבת החירוף; רצוני, שאחר שחרף אויב שם ה', בפני העם העומדים על החומה, הציג את החירוף למטרה, אשר אליו כנן חיצי הויכוח; כאומר, אחר שחרף ה', וה' שמע והחריש, והשיב אחור ימינו, זה לכם האות כי אין בידו להושיע; ז"ש והוכיח בדברים, שהוכיח את חרופו בדברים וטענות; ומה הם הדברים? אשר שמע ה' אלהיך, אחר ששמע ה' ושתק, אין לאל ידו להציל, כאומר, אם אלהים הוא ירב לו כי חלל אויב שם קדשו; ע"ז הדרך נהג הפלשתי ג"כ בגדופיו, כענין שאמר, ואני באתי אליך בשם ה' צבאות אשר חרפת וגדפת; - ועל היות הנצחון מצד הענין השלישי, כרשפי אש שלהבת בלב דוד, למסור נפשו בעבור כבוד ה' המחולל, בא להגדיל החירוף הזה האחרון, מצד שני הקצות, מצד שפלות המחרף, וגדולת המתחרף; כי מצד שני אלה תגדל החרפה למעלה ראש; כמ"ש (תהלים ע"ד) <i>זכור זאת אויב חרף ה' ועם נבל</i>, שפלת המחרף <i>נאצו שמך</i>, גדולת המתחרף; וכן (בשמואל ב', ט"ז, ט'.) <i>למה יקלל הכלב המת הזה</i>, שפלת המחרף, <i>את אדוני המלך</i>, גדולת המתחרף; ובין שני המרחקים האלה, הגביה הנצחון הנוכחי ג"כ, באמרו בשפלת המחרף, <i>כי מי הפלשתי הערל הזה</i>, ר"ל השפל מאוד, אם מצד אומתו. שהוא פלשתי, שכולם היו ממזרים ממקור מחצבתם, כמ"ש (דברים ב' כ"ג) ועם מצד עצמו, כמ"ש (בראשית ל"ד, י"ד.) לא נוכל וכו' כי חרפה הוא לנו; והמתחרף ממנו, הם מערכת אלהים חיים, ומלך עולם; - ובאלה הדברים, כבר כלל מה שיש בו די, מיקר הפעולה והנצחון הלז, אשר יתעורר אליו איש איש מבני ישראל, מצד הפעולה בעצמה, עד שהבינו כולם, כי הכרוז הזה, אשר קרא אל הנצחון בעבור המוהר ובת המלך, נגד הפעולה בעצמה, מאפס ותהו נחשב;
<i><b>וישיבוהו</b> העם כדבר הזה לאמר, כה יעשה לאיש אשר יכנו</i>; הנה השיבו לו תשובה נכונה נצחת לעומת תלונתו; כאשר סופר, ממלך אחד אשר שמע כי נמצאו קשר שודדים ורוצחים במדינתו ויעבר קול בכל מלכותו, כי כל איש אשר יביא בידו ראש אחד מהרוצחים, שכרו ינתן לו חמשים כסף; ויהי היום, והמלך יצא עם עבדו ביער לצוד ציד, ויפגשוהו שני רוצחים ויבקשו להמיתו, וישם העבד את נפשו בכפו, ויך את הרוצחים, ויכרות את ראשם, ויתן לו המלך את שכרו, מאה כסף; וימאן העבד לקחת, באמרו, הלא בלחמי עם הרוצחים להציל את נפשך לא עשיתי בזה מאומה, כי כן הוא חובתי למסור את נפשי להציל נפשך באשר אני עבדך; ואם אקח מידך מאומה למשכורת, כאילו עשיתי מה שלא הי' מוטל עלי לעשותו, הנני מורד במלכות? וישיבהו המלך לאמור, הנה לא צדקת בהיקש הזה; הלא לך להבין, כי המאה כסף אשר אני נותן לך, אינם בעבור מה שנמשך מפעולתך זאת, שהצלת נפשי ממות; כי מחיר הצלת נפש מלך ממות, לא ישולם במאה כסף; רק עד חצי המלכות ינתן בעדה; אבל המאה כסף שנתתי לך, הוא בעבור הפעולה בעצמה, שכרת ראש שני הרוצחים, אשר כן קבעתי משכורת לכל איש העושה זאת בעד כל ראש חמשים כסף - וזאת התשובה בעצמה השיבו האנשים אל דוד, לאמור, כי הן הנצחון הזה של הריגת הפלשתי, ימצאו בו שני ענינים. (<i>א'</i>) הנצחון בעצמו שכבר יראה בה האיש אותות גבורתו ואומץ לבבו כי הכה ברבבותיו; (<i>ב'</i>) הנמשך ממנו, - שהוא הסרת חרפה ובוז מן האומה הישראלית בכללה; ולקדש שם ה' המנואץ; ועתה גם אם כדברך כן הוא; כי כאשר נביא במשפט הפעולה הזאת מצד הנמשך ממנו, לא יערך מחירו כל הון וסגולת תבל, וכל הכרוז הזה תהו הוא בערכו; עדיין לא ימלט שינתן לו השכר הזה, בעבור הפעולה בלבד, שגם אם לא היה מגיע מנצחון הזה תועלת האומה בכללה, ג"כ ראוי האיש המראה גבורה כזאת, לקחת את בת המלך; ולתת לו מתנות כיד המלך בעבור הגבורה - בעצמה; וז"ש, <i>כה יעשה לאיש</i>, רק בעבור, <i>אשר יכנו</i> בלבד, מבלי השקף כלל אל תועלת הכללי הנמשך ממנו, אשר לא ישקל כל סגולה מחירו; ועז"א אח"כ, <i>ויגידו הדברים אשר דבר דוד לפני שאול ויקחהו</i>; שלפי פשוטו, לא נודע מה הם הדברים, אשר הגידו בשם דוד, אשר עבורם יקחהו והוא לא היה אך מסתפק ושואל? אבל למ"ש כבר נראה מדבריו, אותות הגבורה, וחוזק הנפש, נס להתנוסס כי הוא יעש חיל -
<b>וכבר</b> שאב את המים הקדושים האלה ממקור מים חיים, היוצאים מצור חוצבנו ממנו, אבינו הראשון ע"ה, בשובו מהכות את כדרלעומר וחבריו, (בראשית י"ד) <i>ויאמר מלך סדום אל אברם, תן לי הנפש והרכוש קח לך, ויאמר אברם, הרימותי ידי אל ה' אל עליון קונה שמים וארץ, אם מחוט ועד שרוך נעל ואם אקח מכל אשר לך</i>; אשר כבר גלו חז"ל בזה ערות מלך סדום ורעתו, באשר העז לשאול דבר שאינו מגיע לו מן הדין במ"ש (באבות פ"ה) <i>האומר שלי שלי ושלך שלך, זו מדה בינונית, וי"א זו מדת סדום</i>, ומלבד מה שהעיר על זה בעקדת יצחק (שער כ') כמה הערות עי' עליו; יפלא שיתרחקו שני הדעות בין שני הקצות, מדת סדום ומדה בינונית הרחק רב? אולם לפי דעתי שני הדעות יצדקו בנושא אחד, באם ילכו שנים יחדיו, ותפול שבא ותקח כל רכושם, והאחד אזר חיל והציל חלקו גם חלק חברו, אשר מן הדין יוכל להחזיק גם חלק חברו, אשר כבר נתיאש הימנו, ויוכל לאמור לעצמי הצלתי, ואם אחז במדת חסד, ויאמר לחבירו שלי שלי ושלך שלך, זה יהולל בשערים, למדה טובה; אבל אם השני קם עליו בכפיה, ויקח את חלקו מידו בחזקה באמרו שלך שלך ושלי שלי יאמרו אליו כי נהג כמנהג מלך סדום, אשר מן הדין היה כל המלקוח מגיע לאברהם, והוא טען עליו תן לי הנפש שלא כדין; - אבל לעומת זה, תמצא אבן חן בתשובת אאע"ה, אשר הוא לא לבו הלך לקראת הגדוד למען שלול שלל ולבוז בז; אך כי בצאתו הוא לבדו עם בן משק ביתו, ונלחם בהמון עמים רבים, הכה מלך עילם באלפיו, ומלך גוים ברבבותיו, והכירו כולם כי לה' המלחמה, והורה בזה יכולת הבורא, והשגחתו הפרטית, אשר זה כל מגמתו לקרוא בשם ה' אל עולם; כבר היה לו בזה די שכר טרחו והותר; וחשב כי אם יקח מן הרכוש מאומה, הוא גזל בידו, אחר שכבר לקח ממנו כל משכיות לבבו, לקדש שם ה' הגדול; זהו שאמר אחר, <i>שהרימותי ידי</i>, וכח גבורתי, זאת הנוצחת, <i>אל ה'</i> אל עליון; כי הוא הלוחם והוא המנצח בידו החזקה, ונודע בזה כי הוא, <i>אל עליון</i>, דורך על הטבע כחפצו, (שהוא {בעל} היכולת), ושהוא, <i>קונה שמים וארץ</i>, ומשגיח במו כבעל הקנין על קנינו; ואחר שהשגתי מן המלחמה הזאת הרכוש הזה היקר, <i>אם מחוט ועד שרוך נעל</i>, כל אשר אקח, יחשב כאילו, <i>אקח מכל אשר לך</i>, כי הכל שלך הוא ומידך נתנו לך -ובעקבות הזה יצא רועה צאן עמו המלך דוד, ולא הסב לבו מהנחתו הראשונה, לקחת מאומה עבור נצחון הפלשתי, כאשר תמצא (שמואל א', י"ח, כ"ד.) עת רצו לתת לו בת שאול השיב, <i>הנקלה בעיניכם התחתן במלך, ואנכי איש רש ונקלה</i> -ועד התרצה במאה ערלות פלשתים, בת המלך לא ניתן לו, על ההנחה אשר הניח לאבן פנה, כי לא יתכן השכר עבור פעולה כזאת; ואחריו יצאו השלמים בעקבותיו, כמו אלישע ברפאו צרעת נעמן, שגם הוא שם מרכז כוונתו לקדש שם השם כמ"ש (מלכים ב', ה'.) <i>וידע כי יש נביא בישראל</i>, השיב לעומת מה שרצה לכבדו במנחה, <i>חי ה' אשר עמדתי לפניו, אם אקח מידך מאומה</i>; וכן יבוקש וימצא עוד שלמים וכן רבים. -
<b>וכאשר</b> נחפש באמתתת מעשי בני אדם, הפעולה היותר יקרה, והעסק היותר נכבד מכל עסקי גבר, אשר יהיו כולם במדרגה למטה ממנו; נמצא כי השקידה בחכמה והעסק בה, הוא העולה על כולנה; אחר שהדבר אשר הוא משתדל בו, שהוא קנין החכמה! מן השלשה מעלות המאושרים בתבל, שהם חכמה גבורה עושר, לה שם בשלשה, ומן השלשה הכי נכבדת היא, בשלשה דברים, כללם המלך החכם בפסוק א' (משלי כ"ד.) <i>כן דעה חכמה לנפשך אם מצאת; ויש אחרית; ותקותך לא תכרת</i>; (<i>א</i>) כי החכמה היא הפועלת בנפש האדם היוהילאנית, להוציאה מכח אל הפועל, עד שתהיה עצם רוחני נבדל, ע"י התורה והיראה, ותשאר נצחית בל תעדר עם הגוף כאשר באר זה באורך בעקדה (שער ו') ודעת הקבלה עמו בזה, לא יתר המעלות, שכולם הם חוץ לנפש, ועז"א, <i>כן דעה חכמה לנפשך:</i> (<i>ב</i>) החכמה היא קנין נצחי עם נצחית הנפש, כי יתעצם השכל הנקנה עם השכל אשר בכח; כמבואר (בע"י שער ל"ג), לא כן יתר המעלות אשר עם הגויה נעימים בחייהם ובמותם נפרדו, ועז"א, <i>ויש אחרית:</i> (<i>ג</i>) החכמה! לא ימנע שלא ימצא השוקד בה את שקידתו, יגעתי ולא מצאתי אל תאמין, אם אך כמטמונים יחפשנה; לא כן יתר הקנינים, לא כל מבקש עושר, ימצא עושר; לא כל חוגר מפתח; לא כל עוסק בסחורה מתעשר, ולא כל לוחם מנצח: ועז"א, <i>ותקותך לא תכרת</i>.
<b>ומי</b> כסיל לא יבין את זאת, כי המשתדל בקטן השלם הנעלה מאד מצד עצמו, שהיא קנין החכמה, ולא בעבור טוב עצמותה, רק עבור תקות עושר או כבוד, אשר יקוה, פרי שקידתו ושכר יגיעתו, הלא די בזיון וקצף, ומעיד על עצמו כי הכבד לבו להבין מעלת החכמה מצד עצמה, עד שיבקש לה יתרון מצד המעלות הטפלים אליה, העומדים להשתחוות לה ולשרתה; עליו תמה המלך החכם (משלי י"ז ט"ז), <i>למה זה מחיר ביד כסיל לקנות חכמה ולב אין</i>, הכסיל הזה, הבא לקנות חכמה ולהשתדל בה, מאשר טחו עיניו מראות מראות החכמה מצד עצמה, קונה אותה עבור מחיר עושר או כבוד, שמקוה שיתנו לו עבורה, אחר שיגמר את למודו ויחכם באחריתו, ואם היה לו לב להבין, למה לו המחיר הזה? היערך יקר העושר או הכבוד, אל יקר החכמה מצד עצמה? דומה הוא, כנוטע גן חמד, מלא חן והדר, כליל יופי ותענוג, על הכוונה שיהללוהו הנערים ויכבדוהו בעבור שיש לו גן נאה, או שישיג איזה ריוח מעט בעד פירותיו, וישכח יקר הגן ומעלתו כי רבה היא מצד עצמו, מצד העונג הנפלא הרצוף בציציו ופרחיו, מצד פרחים סגוליים, ועלים לתרופה לרפאות ולהשכיל הספונים בקרבו.
<b>הלא</b> חכמה תקרא, (משלי ח' י"ט) <i>עושר וכבוד אתי, הון עתק וצדקה, טוב פריי מחרוץ ומפז, ותבואתי מכסף נבחר</i>, אמריה תאמר! עם כי לא נכחד, כי עם קטן החכמה כרוך ג"כ קנין העושר והכבוד, אשר יושג עפ"י הרוב לחכמים עבור חכמתם, מ"מ צריך קונה החכמה להבחין, כי טוב פריי מחרוץ ומפז, ולא יחשב את החכמה, למסחר לסחור בעדה העושר והכבוד, דאז עושה העיקר טפל אל טפל; כקונה שולחן זהב טהור, מתבוסס על גלילי נחושת ועמודי שיש, עבור הגלילים והעמודים הקטעים בו, אשר כאין נחשבו לפני ערך השולחן הטהור בעצמו -
<b>והמשתדל</b> בחכמה, לבעבור תקות כבוד, או עושר, או זולתם מן הדברים המדומים, וגם, אם נניח כי לא תעצרהו כוונה זו - עם היותה רעה בעצם - למצוא חכמה ודעת, ולבא עד תכונתה, - קורא אני באזניו את דברי החכם בספר המדות, כי הנואף בשביל ממון יקרא נבל בעצם, ונואף במקרה, וההיפוך בהיפוך; כי כל פועל יקרא ע"ש סבתו התכליתיית, שהוא סבתו העצמיית, והנואף בשביל ממון, שתכלית כוונתו הוא האתנן, לא יקרא בעצם בשם נואף, רק בשם נבל חומד ממון; והרב עקדת יצחק פי' בזה (יחזקאל ט"ז), בתתך אתנן, ואתנן לא נתנו לך ותהי להיפך, לכן זונה, שמעי דבר ה'; ר"ל כי כל זונה, אשר כוונת זנותה הוא בשביל האתנן, לא תקרא בעצם בשם זונה, רק בשם נבלה חומדת ממון; אבל את שעוד את נותנת אתנן לאחרים, ואתנן לא יתנו לך, א"כ תכלית מגמתך הוא הניאוף בעצמו, לכן את היא שיצדק עליך שם זונה בעצם וראשונה עכ"ד - וכן השוקד על החכמה, ותכלית שקידתו, היא בעבור אהבת החכחה בעצמה, ההוא יקרא בשם אוהב חכמה או מבקש חכמה, אבל השוקד על החכמה, וכוונתו על עושר וכבוד, ההוא לא מבקש חכמה, אך מבקש עושר, או רודף אחר הכבוד, בהיות אלה קצות למודו, ותכלית כוונתו.
<b>והיה</b> כי ישאלך לבבך לאמור, מה אכפת לי בזה, אם יקרא בשם מבקש חכמה, או בשם מבקש עושר וכבוד, הלא בין כך ובין כך, שקד על החכמה ותבוא כמים בקרבו? תשאלני לאמור! מה הבדל יש, בין מי שנאבד לו מרגליות, ובקשה בין החול ומצאה, ובין מי שמבקש בין שפוני טמוני חול את חלקי הנחל, ומוצא מרגלית, הלא מ"מ המרגלית בידו? הט אזניך ושמע, דברי החוקר. <i>הקנין העצמי לא, יתפעל ממקרה, והמקרי תְפָעַלו מקרה הדומה לו</i>, ביאור דבריו, האש אשר החום עצמי לו, לא יתקרר מני קרח, ולא ישלג מן כפור ושלג, ותהי להיפוך, כי הם יזורבו נצמתו בחומו, אבל המים החמים, שהחום מקרה להם, המה יתפעלו מן הקרח להקרר, וישליכו קרחם כפתים; וכן שמן המור האפרסמון, אשר ריחו עצמי לו, לא יבאש מן זבובי מות ושום דבר סרוח, אבל הוא יהפוך אותם לריח טוב וקיום נצחי, כנודע מענין החניטה, אשר הנהיגו בו בימים הקדמונים; אבל שמן רוקח, שהוא שמן המרוקח וממולח בבשמים, אשר קיבל ריחו במקרה, מבואר (קהלת י') זבובי מות יבאיש יביע שמן רוקח! וכן הוא בקנין החכמה, מי שלימוד החכמה עצמי לו, הבלתי פונה אל תכלית חצוני, אל רהבי וחמדת הזמן; ההוא יעמוד טעמו בו וריחו לא יומר, מן שום מקרה מהמון המקריים, העומדים צפופים להשיב חכמים אחור ולסכל עצת נבונים; אבל מי שקנין החכמה בא אליו במקרה, ע"י אהבת הכבוד או חמדת העושר אשר הביאוהו אל בית הספר, ובין פניני החכמה יבקש חרסי הבלי הזמן, אזי כאשר ימצאוהו המון המקרים המורים בקשת ויציגהו למטרה, להתעולל בו כמשפטם, יתקצף לגרש את החכמה מגבולו, ויהפוך הקערה על פיה; וז"ש החכם (שם) <i>זבובי מות יבאיש יביע שמן רוקח יקר מחכמה מכבוד סכלות מעט</i>, אומר כמו שזבזבי מות, יבאישו ויביעו, את השמן המרוקח וממולח בבשמים, יען שהריח שבו הוא מקרה קלוט אותו מן הבשמים, מה שלא יהיה כן בשמן המור אשר הריח עצמי לו, כי לא יתפעל מן הזבובים המתים, כן יקר וכָבֵד, <i>מחכמה מכבוד</i>, היינו מחכמה הנסבבת מכבוד, ר"ל החכמה אשר שקד בה בעבור השגת הכבוד, שאז השיג את החכמ' במקרה, ע"י אהבת הכבוד שהוא אצלו בעצם, החכמה המקרית הזאת! תכבידה סכלות מעט, שאם תלָוה אליה מקרה הסכלות, תכביד כף המשקל, ותכריעהו לרוע, וכעוף תתעופף חכמתו -.
<b>ובבחינה</b> הזאת, נאמר לפעמים בצדק, כי נראה שני אנשים, יפרדו איש מעל אחיו, אחד הלך ליום השוק בעבור המסחר, ואחד הלך לבית המדרש, לעסוק בחכמה; שהראשון הלך על יום השוק לעסוק בחכמה, והשני הלך לבית המדרש לעסוק במסחר; אם יושקף מטרת פעולותיהן ותכלית כוונתן; אם ילך הראשון לעסוק במסחר להביא טרף לביתו למען יוכל לעסוק בתורה, אז יהיה עסק המסחר הוא בעצמו עסק התורה; כי האמצעים המובילים אל מטרת הדבר, כבר יחשבו גם הם אל הדבר אשר יעזרו אליו, כמו שיחשב הרומס בטיט, והדש מתבן במו מדמנה, לצורך הבנין, שעוסק בבנין; הגם שזה רק הכנה אל הבנין; ונוכל להמליץ זה במ"ש (באבות פ"ב) טוב תורה עם דרך ארץ, שיגיעת שניהם משכחת עון, שהערו המפר' על לשון עם דרך ארץ, שמורה היות התורה טפלה? ולמ"ש יורה כי גם בעסקו במלאכתו יהי' כוונתו כדי שיוכל לעסוק בחכמה, ובאופן זה גם בעסקו בדרך ארץ, יחשב אף הוא כעוסק בתורה, ויגין ויציל אותו מעון, כמו בעת עסקו בתורה; ורעהו, אשר ילך לבית המדרש, וכוונתו להתחכם בתורה, למען ירויח ממון בחכמתו להתעשר, נאמר באמת, שעוסק במסחר, כי חכמתו מסחרתו, ותבונתו מרכולתו להתעשר בה, ובאופן זה נאמר על הראשון, בעת עסק במסחר ומצא עושר רב, שהעושר בא אליו במקרה, מן אהבת החכמה אשר הוא אצלו בעצם, ועל רעהו נאמר, בעת מצא חכמה, שמצא חכמה במקרה, ע"י בקשת העושר שהוא אצלו בעצם, אמנם בהבדל, אשר הזכרנו למעלה בין קנין העצמי והמקרי, שהראשון לא יתפעל ממקרה, והשני יקבל שינוי ותמורה; יתהפך הדבר בקנין העושר, ויהי' להיפוך; יען הבדל רב בין שני הקנינים האלה, רצוני, קנין החכמה וקנין העושר, כי קנין החכמה, נשוא בעצם, ומתעצם בנפש, להיות שכל נקנה בפעל, ובעבור זה נדון בו דין העצם והמקרה, כשיהיה קנינו מקרי, לא יתעצם בנפש, ולא יתחקה על לוח כוחותיו, בכתב אמת בחרט שדי, ע"כ תפוג תורה, ולא יצא לנצח משפט; לא כן אם יהיה קנינו עצמי, כי אז ישוב השכל והמשכיל והמושכל, אסורים בעבותות ולא יתפרדו; ונהפוך הוא בקנין העושר, אשר הוא בכללו נשוא במקרה, ואין לו שורש בנפש, רק הנהו כגלגל על רוח כח המדמה, ואם יתעצם בדמיונו להיותו עצמי בו; הלא גם הוא, גם נושאהו, מקרים המה, הבל אין בה ממש, וה"ז מקרה הנדרשת בעבור מקרה, פרי ההבל, על עץ התהו, אשר בהבל ילך, ושם שמו יכוסה, אבל אם ידרוש את העושר במקרה, לצורך החכמה, אשר הוא קנין עצמי, כבר יש לו למקרה העושר שורש בדבר עצם, מוסד מוסד, ובית אבנים יחזה בנפש ובשכל, ולא יתמוטט לעולם. - וכמ"ש חז"ל (בברכות ל"ה) בוא וראה שלא כדורות הראשונים, דורות האחרונים, דורות הראשונים תורתם קבע, ומלאכתן עראי, זה יזה נתקיים בידם; דורות האחרוני' שעשו מלאכתם קבע ותורתם עראי, זו"ז לא נתקיי' בידם; ורצונם, במלת קבע ועראי בכאן, עיקר וטפל, עצם ומקרה, ע"פי הדברים אשר כתבתי.
<b>וכבר</b> הזהיר השם, אל אופן זה ליהושע, אשר היה הראשון מעת צאת ב"י ממצרים; שהתעסק בדרך ארץ, להנחיל ארצות גוים והמון לאומים; באמרו, (יהושע א') <i>חזק ואמץ מאד כי אתה תנחיל את העם הזה, את הארץ אשר נשבעתי לאבותם לתת להם; רק חזק ואמץ מאד לשמור לעשות ככל התורה אשר צוך משה עבדי, אל תסור ממנו ימין ושמאל, למען תשכיל בכל אשר תלך, לא ימוש ספר התורה הזה מפיך, והגית בו יומם ולילה, למען תשמור לעשות ככל הכתוב בו, אז תצליח את דרכך ואז תשכיל.</i> הזהירו תחלה, על החיזוק בדרך ארץ, בכיבוש הארץ אשר תהיה על ידו, וכמ"ש ע"ז (בברכות ל"ב ב') ארבעה צריכין חיזוק וכו', דרך ארץ, כמ"ש חזק ואמץ מאד כי אתה תנחיל וכו'. אמנם אמר, בל תשום העסק בדרך ארץ, דבר נדרש לצורך עצמו, לרשת משכנות, ולנחול ארצות, לצורך החיים הערבים, וריבוי הקנינים והמותרות; אך יהיה העסק בדרך ארץ, הכנה לבד, אל שמירת התורה והמצות, כי בבואך אל ארץ חמדה, שם תוכל לקיים את כל התורה, בכל פרטי'; וכמ“ש לא ניתן להם א"י אלא ע"מ שישמרו התורה, שנאמר ויתן להם ארצות וכו' בעבור ישמרו חוקיו, ר"ל שע"י א"י יוכלו לקיים מצות התלויות בה; וז"ש, רק חזק ואמץ מאד, שיהיה ירושת הארץ על הכוונה כדי, <i>לשמור לעשות ככל התורה אשר צוך משה עבדי</i>, ועתה הזהירו על ההפוך, בל ימצא בלבך שום מחשבת פיגול בעת עסקך בתורה, שאתה עוסק בתורה, כדי שתצליח בדרכך, שבזה אתה עושה תורתך מקרה, ומלאכתך עצם, כנ"ל, וזה וזה לא יתקיים בידך, ז"ש, <i>אל תסור ממנו</i>, היינו מן מטרת הכוונה הנכונה בשמירת התורה, <i>ימין ושמאל</i>, אל מחשבת פיגול שתחשוב שתעסוק בתורה, למען <i>תשכיל בכל אשר תלך</i>, כענין שאמרו כל העוסק בתורה נכסיו מצליחים לו, רק עשה בהפוך, ללמוד התורה, ע"מ לעשות ולקיים מצותיו, ואז תצליח דרכך ממילא, וז"ש <i>לא ימוש ספר התורה הזה מפיך וכו'</i>, על הכוונה, <i>למען תשמור לעשות את כל הכתוב בו, כי אז תצליח את דרכך</i> ממילא; <i>ואז תשכיל</i>, ר"ל אז יקרא באמת שאתה משכיל בתורת ה', כי על אופן הראשון, עוסק הוא בדרך ארץ לא במושכלות כנ"ל.
<b>כצרוף</b> את הכסף, צרף היודע תעלומות, לב מלך ביד ה', הנראה אליו בחלום חזיון לילה, (מלכים ג' ה') <i>בגבעון נראה ה' אל שלמה בחלום הלילה, ויאמר שאל מה אתן לך, ויאמר שלמה</i> וכולי, <i>ונתת לעבדך לב מבין, לשפוט את עמך, להבין בין טוב לרע</i> וכולי, <i>וייטב הדבר בעיני ה', כי שאל שלמה את הדבר הזה; ויאמר אלהים אליו, יען אשר שאלת את הדבר הזה, ולא שאלת לך ימים רבים, ולא שאלת לך עושר ונפש אויביך ושאלת לך הבין לשמוע משפט; הנה עשיתי כדברך</i> וכולי, <i>וגם אשר לא שאלת נתתי לך גם עושר גם כבוד וכו'.</i> והנה מה שמצא שלמה על תשובתו זאת חן בעיני ה', יפלא מאד, שאם אמר יאמר מלך לשר צבאו, בחר לך אחד משני דברים אתן לך, או מרגלית יקרה, אשר ערכה סך אלף דינרי זהב, או ספר תורה שוה שלשים דינרי זהב; ובעמוד העץ שלה קבועה מרגלית שוה ג"כ אלף דינרי זהב, ויבחר לקחת הס"ת, היתכן שימצא חן במה שבחר הס"ת ולא את המרגלית, הא במה שבחר בס"ת, גם כן לוקח את המרגלית, ושניהם בידו? וא"כ אחר אשר עם קנין החכמה, ימצא ג"כ העושר והכבוד והאורך ימים, כמ"ש ארך ימים בימינה וכו'; ונצחון האויבים (קהלת ט' י"ח.) טובה חכמה מכלי קרב, ושלמה ידע מכל זה בעת ההוא, כמ"ש במדרש שאמר הריני שואל בתו של מלך והכל בכלל, ובחר בחכמה, אשר בה ימצא ג"כ יתר החמודות, גם עושר גם כבוד, מדוע מצא חן בעיני ה'? אמנם יבואר, כי שלמה מטוב לקחו ורב חשק! אל החכמה בעצמה, הגם שידע שרצופים עמה גם טובות זמניים, לא פעלו אלה בלבו שום ההפעלות מאומה, זלא בקש החכמה, רק בעבור החכמה בעצמה, אפי' יצויר בלבו שימשך לו ממנה עוני וקוצר ימים, כמ"ש בבקשתו ונתת לעבדך לב מבין; ולא עבור איזה תכלית חצוני אני מבקש זה, רק על תכלית לשמוע משפט להבין בן טוב לרע, לא זולת; ובזה נבדל שלמה, מן המבקש חכמה וימהל ברוחו גם הצלחות הזמניות, כי זה לא מבקש חכמה לבדה, רק מבקש חכמה והצלחה ג"כ, אבל על שלמה יצדק שלא בקש רק החכמה לבדה, וה' שידע זוך רעיוניו, אמר, <i>ויטב הדבר בעיני ה' כי שאל שלמה את הדבר הזה</i>, שלא שאל רק את הדבר הזה שהיא החכמה לבד, בלי עלה על לבו שום כוונה נלוה אליה מיתר הצלחות, וז"ש אלהים אליו, <i>יען אשר שאלת את הדבר הזה</i>, הייני החכמה לבדה; <i>ולא שאלת לך</i>, עם בקשת החכמה, ימים רבים ועושר וכבוד, ולא שאלת את החכמה רק על התכלית, הבין לשמוע משפט, הנה עשיתי כדברך וכו' -.
<b>ולחז"ל</b> בזה כוונה אחרת במ"ש ע"ז במדרש (שה"ש) משל למלך שאמר לאוהבו שאל מה אתן לך, אמר בלבו, אם אני שואל כסף וזהב הוא נותן לי, אבנים טובות ומרגליות הוא נותן לי, הריני שואל בתו של מלך והכל בכלל, כך אמר שלמה הריני שואל את החכמה והכל בכלל, שהנראה מזה, שגם שלמה שם מטרת שאלתו העושר והכבוד ג"כ בכלל עם החכמה; אולם יש בדבריהם הכוונה פנימית, בשידוקדק מ"ש הוא נותן לי - והוא כי אוהבו של מלך מבלי רצה לבקש דבר לצרכו, בקש בתו של מלך, והגם כי עם בתו של מלך מוכרח הוא לבקש עושר וכבוד, בל תשב בת המלך שוממה אצלו, אסורה בחבלי עוני, מ"מ אחר שישא בתו של מלך, יבקש את העושר והכבוד לצרכה, לא לצורך עצמו, ובזה האופן לא ישא הוא משאת מאומה, וז"ש אם אני שואל כסף וזהב הוא נותן לי דייקא, אני שואל בתו של מלך, וכל מה שיתן אח"כ מכסף וזהב, יהי' בכלל לצרכה ולא לצרכי, וכן שלמה הגם שעלה ברוחו גם העושר והכבוד, היה באופן זה, כי בעת שאל מתנת החכמה, שאל לצרכה הקנינים הזמניים, למען ירחב דעתו לעסוק בחכמה ולהתבונן בה; ונמצא שאלתו את העושר והארך ימים, לא היה לצרכו, רק לצורך בתו של מלך שהיא החכמה, ובזה יצדק שלא שאל אך הדבר הזה החכמה לבדה, כי שאלת העושר היה אך בעבורה. וז"ש, <i>יען אשר לא שאלת לך ימים רבים</i>, ר"ל הגם שעלה על לבך בשאלתך גם ימים רבים ועושר וכבוד, לא שאלת אותם, <i>לך</i>, לצורך עצמך, רק לצורך החכמה, <i>ושאלת לך</i>, לצורך עצמך שאלת אך, <i>הבין לשמוע</i>, הנה עשיתי כדברך, ומלבד שאתן לך עושר הנצרך לבקשת החכמה, להרחיב הדעת, ולהשקיט על מי מנוחות, אתן לך עוד עושר ביתר שאת, אשר לא היה כן לכל מלך, דבר אשר לא שאלת עליו כלל.
<b>כל</b> אלה הדברים, עומדים צפופים ומשתחוים רוחים, במקרא אשר הצגתי בפתח עינים, באמרו, <i>קונה לב אוהב נפשו שומר תבונה למצוא טוב</i>, יאמר, הקונה לב, שהוא המשתדל בחכמה, שבזה הוא מוציא את נפשו היוהילנית אל הפועל, להיות שכל נקנה נבדל קיים נצחי, שמצד זה קראו קונה לב, ע"ש השכל הנקנה אצלו, הוא אוהב נפשו באמת, לבל תשאר בהיוהילאניתה, ותאבד עם הגוף לצמיתות, אמנם זה יהיה בתנאי, אם שומר את התבונה, שהוא הענין השלישי הבא אליו באחרונה, ע"י השכל הנקנה, שיערה עליו ממרום שכל נאצל כאשר באר זה העקדה בארך; צריך לשמור אותו על אופן למצוא, לא למצוא ערב או מועיל עם החכמה, כאשר יבואר עוד בדרוש הבא בעזה"י, ועז"א למצוא טוב, גם ה' יתן הטוב, וארצנו תתן יבולה, והיה שלום בארץ.
<h2>ירכתי ארץ דרוש ב</h2>
<i><b>הנחמדים מזהב ומפז רב ומתוקים מדבש ונופת צופים, גם עבדך נזהר בהם בשמרם עקב רב:</b></i> (תהלים י"ט.)
<i><b>האדם!</b> באשר הוא אדם, ועיר פרא יולד על ברכי הסכלות, ועל שור תנחומיו ישתעשע מיום הולדו; ובטרם לדת החושים הפנימים נשי השכל, חק אהבת הטוב, עת יהיה לאיש; הנה בן סורר אשר ילדה התאוה להכח המתעורר מצחק; נצני השכל והמרע עוד לא נראו בארץ, והדמיון פרח ראש ולענה על תלמי שדי הילדות הבל ורעות רוח; אל אהבת הערב והמועיל - ע"כ עת יקרב האדם אל עץ החיים, ויראה פריו כי טוב, ואכל וחי לעולם בחיים הנצחיים, והאושר האמת, ויפתהו הנחש, לאמור, כי נחמד העץ לתאוה, וכי תאוה הוא לעינים, מזורה הרשת ליד מעגל, לפול בפח יוקשים, והאספסוף אשר בקרבו יתאוו תאוה, לשאול אוכל לנפשם, את הערב והמועיל, ואת הטוב לא יבקרו; והאיש הנמלט מפח, הנה רוח אלהים מרחפת על רוחו, קדוש יאמר לו</i>
<b>כבר</b> נתנו החכמים, ארבעה סבות, למה ישמע האדם יותר אל עצת התאוה, מאל עצת השכל, שלשה סבות הם תלוים בטבע החומר בעצמו, מצד האיכות והכמות והאנה; והטעם הרביעי, מצד הזמן והמתי; - (האחד), כי כחות התאוה שמושם תדיר, כי הכח המתעורר, אשר הוא המעורר אותם, לא ישקוט בכל עת להזהיר את הכח המתאוה, אל הערב והעדונים, ויתר התאוות; וגם הכח המדמה יעוררהו תמיד, אל אהבת המועיל, מהעושר והכבוד, ויתר חמודות, אשר יובילו אליו החושים החיצונים; לא כן אהבת הטוב אשר יבא מצד השכל, אשר הוא לא יתעורר מעצמו; ימים יעבורו ועתים יחלופו, והכח הזה השכלי יהיה כאיש נדהם, אם אין מקיצו לעמוד על המשמר; (<i>ב</i>) כי כח התאווה מתפשט בכל הגוף וכחותיו; אין מקום, אשר לא יפוזו שם תעלותיה; ואפס פנה, אשר לא יאיר אל עבר פניה; וכן יעש הכח המדמה אל אהבת המועיל, מצד החושים, אשר ימלאוהו בדמיונות מהבילות באפס מקום; לא כן כח השכל, בודד הוא, יחיד ואין עוזר עמו במלאכתו; (<i>ג</i>) התאוה והדמיון, תושבים הם פה, בעולם הגופים, בעמק עכור, ועל צאצאי הארץ יחשבו גם המה; לא כן השכל, הוא גר בעולם החומרי, ויט אהלו מבית אל מצבא השמים, אל מערת המכפלה שדה עפרון, ותשובתו הרמתה, כי שם ביתו; ושלשה סבות האלה ערוכים הם מתמול שלשום, בפי המליץ הבדרשי, בספר בחינת עולם (ח"א פ"ה) באמרו, <i>וככלב יחידתו</i>, משלשה טעמים, הטעם הראשון, <i>בירכתים תרדם</i>, הטעם הב', <i>יחידה היא</i>, הטעם הג', <i>והיא מתגברה</i>, וכמו שבארתי בפרושי עליו שם; ועוד בזה טעם רביעי, מצד הקדימה והאיחור; כי הכח המתעורר, מתחיל למלוך בכחות האדם, מעת יצא מרחם אמו, וכן כח הדמיון; כי מעת ההוא, כבר החלו החושים לפעול פעולתם, והיונק משדי אמו כבר יתעורר לקראת אבנים מזהירים, ומן הקולות הנעימים, ירגיש היופי וההידור, ויתעורר לקראתם, אבל הכח השכל, המורהו דעת לבחור בטוב ואושר, הוא לא יפקח את עיניו הפנימים, עד עת יגדל ויהיה לאיש, ואז עת יקרע השכל סגור לבבו, לנטוע בתוכו הטוב והאושר, שישובו אצלו טבע שני, כבר ימצאהו מלא משרשי ראש ולענה, פרי החמדה והתאוה, ותנובת אהבת המועיל להצלחת מדומות, אשר שלחו שרשיהם מנעוריו, והיה בקרבו טבע ראשון; ואין ספק, כי יתעצמו התושבים בנפש ההיא מלפנים, ויעשו לאורח הבא אליהם כרצונם, לדכא כחות השכל תחת רגלם, בל יסור מעצתם, ולעבוד עמו עבודת עבד.
<b>על</b> שלשה פשעי החומר הראשונים, ריחק ה' את האדם, עת הכניעו נפשם אל חומרם בדור המבול, ויקלל את האדמה בעבור האדם, יען שהחומר בעצמו עלול לרע, והיה ברעתו, להכניע השכל תחתיו; כמ"ש (בראשית ו') <i>וירא ה' כי רבה רעת האדם בארץ וכל יצר מחשבות לבו רק רע כל היום, וינחם ה' בי עשה את האדם בארץ ויתעצב אל לבו</i>, יאמר, כי ראה ה', כי האדם מצד חומרו נוטה יותר אל היצר מאל הנפש, (<i>א</i>), מצד שרבה רעת האדם (הוא הטעם הב' שכתבתי למעלה) שכחות התאוה מתפשטים בכל הגוף ועוזריהם רבים, משא"כ השכל שהוא בודד במלאכתו; (<i>ב'</i>), <i>בארץ</i>; מצד שהוא תושב בארץ, והשכל הוא מארץ נכריה, (כמ"ש בטעם הג'): (<i>ג</i>), <i>וכל יצר מחשבות לבו רק רע</i>, הוא מטעם, <i>כל היום</i>, מפני שכחות התאוה שמושם תדיר שמשתמש בהם כל היום, (כנ"ל בטעם הא'): וכל אלה הג' טעמים תלוים בחסרון החומר בעצמו; ועז"א <i>וינחם ה' כי עשה את האדם בארץ</i>, שמצד הטעם שמקשיב יותר אל התאוה, מפני שהיא מתושבי הארץ, והשכל ניתן ממרומים רבים; ניחם למה עשה אותו בארץ, שיהיו בה יד החומר על העליונה: ומצד ב' הטעמים האחרים, שנתפשטת בכל הגוף ושמושה תדיר, ששני אלה הסבות באים מכת רוח החיים והמתעורר אשר מקורו מן הלב, עז"א, <i>ויתעצב אל לבו</i> של אדם: וע"כ קלל את האדמה בעבור האדם, יען שהחסרון הוא מצד החומר אשר חוצב מן האדמה; אמנם עת התרצה אל האדם אחרי המבול, כתיב, (בראשית ח') <i>ויאמר ה' לא אוסף עוד לקלל את האדמה בעבור האדם, כי יצר לב האדם רע מנעוריו:</i> כי השקיף על הסבה הרביעית, כי אין הדבר תלוי מצד הפסד החומר בעצמו, רק מצד הקדימה והאיחור, שבאמת אם יצויר שיתפקחו עיני השכל, תיכף בעת לדת האדם, להוביל אליו ציורי השכל, בעת שיחלו החושים החצונים, להוביל ציוריהם אל הנפש, אזי היה האדם שומע יותר לעצת השכל, כי טבע הנפש נוטה יותר אל הטוב המוחלט; אך החסרון ~היא~{הוא}, מה שציורי השכל אחרו פעמי מרכבותיהם, לפעם במחנה הכחות הנפשיות, ובתוך כך התישבו שם ציורי החושים ונעשו אזרחיים, והטביעו בו טבע ראשון, על כל דבר פשע, ובעת בוא צבאי השכל לגרשם מעל גבולם, לא יצליחו עוד, כי כבר נוטעו הציורים הראשונים, גם שורשו; כי גם הציורים והמדות אשר תקנה נפש האדם, מן החוץ, כמו מן שכנים הרעים, ואנשי בליעל אשר יתהלך עמהם, וילמוד ממעשיהם, קשה לגרשם אם לא ביגיעה רבה, ובזמן אחר זמן, וכמו שנראה לפי דעתי, הטעם מה שראתה החכמה העליונה, להניע את עדת בני ישראל ארבעים שנה במדבר, ולא הכניסם תיכף לארץ אבותיהם? הוא, כי יען בהיותם במצרים הושקעו עד מאד בטומאת מצרים, עד ששב אצלם טבע שני, וחלאה דבוקה בנפשם לא יוכלו להטהר ממנה, עד שכמה עצבוהו במדבר, מרו פיו בישימון, כי גלולי טומאת מצרים היה כמו שאור שבעיסה, אשר החמיץ משארתם בכל עת וצרורה בשמלותם על שכמם; וע"כ הניעם במדבר הגדול והנורא, לחם לא אכלו, וכל התלאות שעברו עליהם, וכבוד ה' אשר ראו, עד שנצרפו צירוף אחר צירוף אל טבע אחרת, של הטהרה והקדושה, וכמ"ש (דברים כ"ט) אתם ראיתם את כל אשר עשה ה' לעיניכם בארץ וכו', ולא נתן ה' לכם לב לדעת וכו', עד היום הזה, (ומצד זה הטעם) ואולך אתכם ארבעים שנה במדבר וכו', למען תדעו כי אני ה' אלהיכם:
<b>ונהג</b> ה' עמהם בזה, כאשר יסדר הרופא הטבעי, לאיש אשר הוא גר בירכתי דרום באזור החם, ורוצה להעתיק מגויתו, אל קצה צפון באזור הקר; וראה הרופא, כי אם יעתיק עצמו פתאום מן הקצה אל הקצה, מבלי שום גבולות אמצעים ביניהם, יחלה וימות; ויסדר לו סדר מהלכו ומסעו אל מחוז החפץ, להטות את דרכו הישר מן החום הבוער אל הקרח הנורא, אל דרך סבובי, באופן שיעתיק עצמו ותכונתו ממדרגה למדרגה, וצוהו כמה יתעכב בכל מסע, לפי התרחק המדינה מן האקלים אשר יצא ממנה, ועמידת השמש שם ברוחב המשוה, ולפי תכונות גופו, כאשר ישער בחכמתו, עד שיורגל אחד אחד עם האויר הקר, ולא יזיקנו; וזה הענין בעצמו, היה הסבה למסעות האלה, אשר נסעו בני ישראל במדבר חורבה, כמ"ש (במדבר ל"ג) <i>אלה מסעי בני ישראל אשר יצאו מארץ מצרים לצבאותם, עפ"י ה' ביד משה ואהרן; ויכתוב משה את מוצאיהם למסעיהם עפ"י ה', ואלה מסעיהם למוצאיהם</i>, וההרגש מבואר, כי כל מסע אשר יסע האדם, הלא יהיה אל מה שאליו, ולא ממה שממנו, שזה לא יקרא בשם מסע, רק בשם בריחה, או יציאה, והיה לו לומר אלה מסעי בני ישראל אשר נסעו לארץ ישראל, כמו הלוך ונסוע הנגבה, לא שייחס המסע, אל היציאה מארץ מצרים? אמנם הוא הדבר אשר דברנו, כי המסעות האלה אשר סבבו ישראל את המדבר הנורא, לא נוכל ליחסם אל מה שאליו, שהיה כדי לכנס לארץ, שכבר היו יכולים לכנס לארץ בלעדי המסעות האלה, וכמ"ש אחד עשר יום מחורב דרך הר שעיר, וכמו שלא יתיחס הסיבות אשר יעשה הנוסע הנ"ל, מאזור החם אל אזור הקר, להליכה אל אזור הקר, אך יתיחס בעצם לנסיעה מהאזור החם, כי זה המכריחו בעצם וראשונה אל דרך הסבובי, ולכל מקום ומקום, אשר יתעכב שמה, נאמר שעשה בזה יציאה וההעתק מן האזור החם, במה שהעתיק כחותיו אל הפכו, כן היה באלה מסעי בנ"י, שבכל מסע ומסע, כל אשר עשו במדבר ושהו שם, כן העתיקו א"ע מגלולי טומאות מצרים, ויתיחס ליציאה חדשה מארץ מצרים: ז"ש, <i>אלה מסעי בני ישראל אשר יצאו</i>, ע"י המסעות האלו; <i>מארץ מצרים:</i> ויען יבדל הרבה בין מסעות כאלה, המתיחסים אל הרופא, ועל פיו יסע, ועל פיו יחנה; לבין מסע אחרת אל מה שאליו שיתיחס אל האדם עצמו, שיבחר הדרך הקרוב אל מחוז החפץ, לזה אמר כי המסעות האלה היו, <i>עפ"י ה'</i>, רופא הנפשות, אשר סדר את המסעות האלה, <i>ביד משה ואהרן</i>, ועז"א, <i>ויכתוב משה את מוצאיהם למסעיהם</i>, ר"ל, כי נהג כמנהג הרופא הנזכר שיסדר אל הנוסע הזה, אופן יציאתו והעתיקו מטבע האזור החם, שיהיה לפי מסעיו, באומרו דרך משל, במסע פלוני, יקבל התמורה במדרגה אחת, ובמסע אחרת ב' מדרגות וכן כולם, ויכתבנה לו עלי לוח בפלס ובמשקל המכוון: ובזה האופן מבואר נגלה, כי, <i>ואלה מסעיהם</i>, היו רק על תכלית, <i>למוצאיהם </i>, להנזר מטומאת מצרים, לא אל הכנס אל הארץ אשר היא מחוז חפצם:
<b>לא</b> נעלם מעתה, אם כבר היה צריך לזה זמן ארבעים שנה, להתם מכחות נפשם תועבת מצרי', אשר לא התדבקו בם דיבוק עצמי, רק דיבוק שכני מן השכני' הרעים אשר שכנו בקרבם, אם יספיקו כל שנותינו הקצרים, לכלות ולמחות מקרבינו הציורים הרעים, אשר הובילו החושים בנפשותינו מיום הולדת, בעוד משלו המה לבדם על כחות הגוף יחד, ממשלה בלתי מוגבלת כאות נפשם: וע"כ נשפוט בצדק, כי בין ארבעה הטעמים, אשר בארנו, שבעבורם ישמע האדם אל התאוה יותר מאל עצת השכל, יעמוד זה הטעם האחרון, לראש פנה, וידי הסבה הזאת היתה במעל הזה, בעצם וראשונה, באופן שאין לקלל האדמה והחומר שהוא הגורם בחטא האדם, כי אך מה שיאחר השכל את פעמיו מבא בראשית גידול האדם, הוא הגורם זאת; וז"ש, <i>לא אוסיף עוד לקלל את האדמה בעבור האדם</i>, כי לא קלקול החומר אשם בדבר הזה, רק, <i>כי יצר לב האדם רע מנעוריו</i>, מה שיצר לב האדם רע, זה גורם על שהוא בו מנעוריו, והקדים להתישב בקרבו, טרם הופיע עליי אור השכל ועצתו:
<b>משפט</b> הקדימה הלז, אשר אחזו בו, הכח המתעורר והמדמה, בימי הילדות; נשאר בידם אחוזת נחלה בפעולת הנפש, גם עד זקנה ושיבה; כי גם בעת ישב השכל על כסא ממלכתו, וינהיג את הנפש עפ"י עצתו, לבחור בחכמה, באמונה, ובמעשה הכשרון והצדק; והיה העיקר בכל אלה, אם יעשה אותם רק בעבור הטוב הנמצא בהם בלבד, ללמוד החכמה בעבור אהבת החכמה בעצמה, לאחוז באמונה בעבור טוב האמונה בעצמה, וכן בכל מעשה הטוב אשר יעשה, יעשה אותם רק בעבור הטוב והאושר הנמצא בעצם המעשה, ורק לשם ה' המצוה על כל אלה, אשר הוא הטוב המוחלט והאושר האמתי, ולא ימהל ברוחו, שום כוונה ופניה חצונית, מן הערב והמועיל, אשר יקוה להשיג חלף חכמתו, או מחיר מעשיו הטובים, כאשר בארתי בדרוש הקודם; וגם יחרץ ויצליח לעשות כן, כל עוד שלא יהיה הערב, או המועיל, המקוה מן המעשה הטוב ההוא נגד עיניו תיכף ומיד, כמו מי שלומד חכמה, במקום אשר לא יכבדו את בעלי החכמה, ומכ"ש במקום שיבזו אותם; או עושה מעשה הצדק במקומות ההם אשר יצחקו על עושיהם; שאז בוודאי ילמד החכמה בעבור אהבת החכמה, ובעבור השם המצוה בלבד, וכן יעשה המצות על הכונה הזאת; כי לא נשאר לו בזה תוחלת אחר מן הערב והמועיל; אמנם לא כן, בעת אשר יראה בחושיו החצונים תיכף ומיד, התועלת הזמני מן העושר או הכבוד או כיוצא בזה, אשר ישיגנו עם החכמה ומעשה הצדק: וכ"ש אם ירגיש עמם הערב לתאוות הגוף, כמו המצות התלוים באכילה והעונג כמו שיבא; אז קשה מאד אל טבע האנושי, שתשכחנה אלה מלבו, ולא יעשו בנפשו שום ציור כלל, ויעשה הטוב ההוא, רק בעבור הטוב הנמצא בו בלבד, והערב והמועיל לא יעשו בו שום רושם כלל; כי כבר למדו העבדים האלה המתעורר והדמיון לקחת חלקם ראשונה; והחושים החצונים יפעלו פעולתם, טרם שיתעוררו החושים הפנימים לנטוע בנפש ציורי הטוב והאושר אשר במעשה ההוא :
<b>כאשר</b> אחזה אנכי אשית אל לבי, שמטעם הזה, לא בחר ה' שיבנה הבית ע"י דוד, ונבנה ע"י שלמה בנו, כמ"ש (מלכים ה', ט"ז) <i>וישלח שלמה אל חירם לאמור, אתה ידעת את דוד אבי, כי לא יכול לבנות בית לשם ה' אלהיו, מפני המלחמה אשר סבבהו, עד תת ה' אותם. תחת כפות רגליו, ועתה הניח ה' אלהי לי מסביב, אין שטן ואין פגע רע, והנני אומר לבנות בית לשם ה' אלהי, כאשר דבר ה' אל דוד אבי לאמור. בנך אשר אתן תחתך על כסאך, הוא יבנה הבית לשמי</i>. (ולא יסתפק בזה כל מעיין בצדק, כי לא לחנם הוכפל ונשתלש בזה, לשם ה' אלהיו, לשם ה' אלהי, לשמי, כי לא במקרה יצא זה?) - ולבי אומר לי, כי לאשר הונח אצל בעלי העבודה, ליסוד מוסד, שמתנאי המצות כולנה, שיעשה אותה העושה לשם ה' המצוה בלבד, לא לצורך עצמו ופניה חצונית מהגמול והתוחלת אשר יקוה מעשייתם, כי אז עבודתו בכלל פיגול הוא לא ירצה, (כאשר יבואר עוד בדרושים הבאים אי"ה); אמנם גם אם נניח עתה שיהי' במציאות קצת מצות, אשר יקבל עליהם שכר, גם אם יעשה אותם שלא לשמה, מ"מ לא יצויר זה, במצוה הזאת הפרטיית, שהוא לבנות בית זבול לאל הנשגב, ויבחר להשרות שכינתו לנצח, והיה עינו ולבו שם כל הימים; אשר בודאי לא בית אבנים יחזה, ולא בכל ארמון או בית מקדש מלך על משפטו ישב; ובהכרח, צדקת הבונים וטוב כונת לבבם בבנין הזה, בם ירצה ויכבד את הבית הזה הנבנה לשמו, ובאין ספק, כי אם המצא ימצא, איזה מחשבת פיגול, ושום כוונה זרה, בלב הבונים, שישתתפו בבנין הזה תועלת עצמם, כי אז לא יקדש בכבודו, וה' לא ירצם; - כאשר כוננו הטענה הזאת, בוני הבית בימי עזרא, להשיב אל צריהם, (עזרא ד') <i>וישמעו צרי יהודה ובנימין, כי בני הגולה בונים היכל לה' אלהי ישראל; ויגשו אל זרובבל, ויאמרו להם נבנה עמכם, כי ככם נדרוש לאלהיכם</i>, וכולי, <i>ויאמר להם זרובבל, לא לכם ולנו לבנות בית לאלהינו, כי אנחנו יחד נבנה לה' אלהי ישראל, כאשר צונו המלך כורש מלך פרס.</i> והרואה יראה שתשובת זרובבל אינה מספקת כלל, לדחותם בטענה זאת שלא יעזרו בבנינו, כי כורש היה המצוה לבנות הבית, אבל לא שלל בפקודתו שלא יעזרו בני נכר בבנינו? - אולם תשובתם היה עד"ז, כי אחר שתנאי העקרי בבנין הזה, הוא שיהיה נבנה לשם ה' לבד, מבלי התערב בו שמץ מחשבת פיגול מתועלת ב"ו או מכבודו, והבית השני שנבנה עפ"י פקודת כורש, עת יבנו בני נכר חומותיה, לא ימלט כי ימצא טינא בלבם, כי עוזרים המה בבנין, יען כי כן צוה המלך, ועושים כן לכבוד מלך פרס לקיים פקודתו, ויהיה א"כ הבנין בנוי שלא לשם ה'; וזה שהשיבו למו, <i>לא לכם ולנו לבנות בית לאלהינו</i>, ר"ל, לכם ולנו ביחד, אם תשתתפו עמנו במעשה הבנין, א"א לבנות הבית לשם אלהינו, במחשבה זכה וטהורה לכבודו הגדול בלבד; והטעם לזה, <i>כי אנחנו יחד</i>, ר"ל כשנבנה אנחנו יחד שגם אתם תסייעו בהבנין, אז, <i>נבנה לה' אלהי ישראל כאשר צונו המלך כורש מלך פרס</i>; שנאמר בפה שאנחנו בונים הבית לשם ה', ונאמר סבת הבנין, יען שכן צונו המלך כורש ואין לך מחשבה זרה יותר מזה.
<b>עד</b> שימלץ הלשון לאמור, שהבית בהבנתו, לא היה רצון ה' את הבית, רק את הבונה הבית; רצוני, כי לא בעבור הבנין בעצמו, אשר נבנה בכסף ובזהב, שם שם ה' שכן; רק בעבור הבונים, וטוב לבבם, וזוך מחשבתם, לשם ה'; שע"ז אמר בבנין המשכן (שמות כ"ה) <i>ויקחו לי תרומה מאת כל איש אשר ידבנו לבו תקחו את תרומתי</i>; ראשון מצוה שיקח לו תרומה, הנדבות אשר מהם ישכלל המשכן, אבל אומר, בל תחשוב כי העיקר התרומה היא אצלי התרומה בעצמה, ובעבורה על פני כל העם הזה אכבד; לא כן, אך מאת כל איש אשר ידבנו לבו, תקחו את תרומתי, עיקר התרומה שלי, תהיה לב המֵרִים, וכונתו הטהורה, אשר יכוין לשם שמים - וכמ"ש (שם ל"ה) <i>כל איש ואשה אשר נדב לבם אותם להביא לכל המלאכה אשר צוה ה' לעשות ביד משה, הביאו בני ישראל נדבה לה'</i> (והמעיין יראה, כי תיבת בני ישראל מיותר לגמרי, דהא מלת הביאו חוזר על איש ואשה, שבראש הפסוק?) אמנם יאמר, כי באשר נדבה זו היה בפרסום רב בתוך קהל ועדה; אין ספק, כי רבים אשר קראו נדבות השמיעו, כדי להתפאר ולהכבד על פני העם, ממה שהרבו להתנדב, וזה לא לרצון היה לפני ה', אשר לא אל הנדבה הי' צריך, רק אל כונת המתנדב וזוך לבבו; רק, <i>כל איש ואשה אשר נדב לבם אותם להביא לכל המלאכה</i>, ולא למען התפאר ולהתכבד, רק בעבור, <i>אשר צוה ה' ביד משה</i>, בעבור שם ה' בלבד; את האיש והאשה האלה אשר כונו כונה זאת הנכבדת, <i>הביאו בני ישראל נדבה לה'</i>, שהאיש והאשה בעצמם היו הנדבה העקרית לפני ה', כי בם רצה לא בנדבתם, ובעבורם השכין שכינתו בהבית הנבנה מנדבתם.
<b>ואחר</b> שלא יצויר כלל שישרה ה' שכינתו בבית המקודש, אם יתערב בלב הבונים איזה פניה ומחשבה זרה לתועלת עצמם, כבר מצאנו על נכון, הטעם שהיה נמנע שיבנה הבית ע"י דוד ע"ה, ~בשנשיב~{בשנשוב} אל הציר אשר עליו סובב הדרוש הזה, שקשה מאד על טבע האדם, לעשות איזה מצוה בעבור הטוב והאושר ולשם ה' בלבד, בעת שעומד לפניו תיכף הצלחה זמנית אשר ישיג בעשותו המצוה הזאת; וכבר הובטח דוד ע"ה, ע"י נתן הנביא, עת דבר עמו על אודות בנין הבית (שמואל ז' ט') ושמתי מקום לעמי ישראל ונטעתיו ושכן תחתיו ולא ירגז עוד, ולא יוסיפו בני עולה לענותו כאשר בראשונה, ובארוהו חז"ל (בברכות ז' ע"ב) שקודם בנין המקדש לא היה להם מנוחה מן אויביהם, אשר כל היום יגורו מלחמות; והובטח, שע"י בנין המקדש יהיה להם מנוחה ממלחמת האויבים; כמ"ש שם ע"ז, כל הקובע מקום לתפלתו אויביו נופלים תחתיו, שנא' ושמתי מקום לעמי ישראל וכו' ולא יוסיפו בני עולה, וכפרש"י שם - וא"כ אחר שאם היו בונים הבית בימי דוד, שאז עדיין לא היה להם מנוחה מאויביהם, והיו יודעים שע"י בנין הבית, ירויחו תיכף התועלת הגדול הזמני שהוא מנוחת האויבים, כבר היה מן הנמנע שיבנו הבית במחשבה זכה לשם ה', כי לא יתעלם הכח המדמה אשר אתם בבתי הנפש, להזכיר להם את כל הטוב הזמני אשר ימצאו בבנין הזה, לעשות בשונאיהם כרצונם; משא"כ בימי שלמה, שאז כבר נחו מאויביהם, וישבו איש תחת גפן ותחת תאנה, ולא ראו בבנינם זה שום תועלת זמני, אז היה נקל להם לבנותו לשם ה' בלבד; וז"ש, <i>אתה ידעת את דוד אבי, כי לא יכול לבנות בית לשם ה' אלהיו</i>, ר"ל כי הגם שהיה ביכולתו לבנות בית, כי כבר הכין כסף וזהב וברזל לרוב, כנז' בד"ה, אבל לא היה יכול לבנותו בכונה מכונת לשם ה', והטעם לזה? <i>מפני המלחמה אשר סבבוהו עד תת ה' אותם תחת כפות רגליו</i>, וא"כ היה בונה אותו ג"כ על הכונה הואת מפני המלחמה אשר סבבוהו, להנצל ממנה ולנצח אויביו; <i>ועתה הניח ה' אלהי לי מסביב, אין שטן ואין פגע רע</i>, ובל"ז אין פחד מן האויבים, <i>והנני אומר</i>, ר"ל אני הוא שאני יכול לומר בטח, <i>לבנות בית לשם ה' אלהי</i>, בכונה שלימה לשם ה' לבד, <i>כאשר דבר ה' אל דוד אבי לאמר בנך</i> וכו', <i>הוא יבנה הכית לשמי</i>, לבד, בלי כוונת פיגול.
<b>וכן</b> נראה עוד, כי מטעם זה בעצמו, היה עוד בנקל יותר לבנות הבית במחשבה זכה לש"ש בימי עזרא מבימי שלמה; כי בימי שלמה שהיה הבית לשם ולתהלה, ואספו אליו כל כבוד הגוים, היה בנקל שיפול רעיון פיגול על לב הבונים, מאהבת הכבוד וההתפארות אשר השיגו ע"י בנינם, לא כן בימי עזרא שהיו אז ללעג ולקלס לכל שכניהם, אז בודאי בנו לשם ה' בלבד; ואחשוב כי אל זה כיון במ"ש (בעזרא ג' י"ב) <i>ורבים מהכהנים וכו' ואשר ראו את הבית הראשון, ביסדו זה הבית לעיניהם בוכים בכי גדול, ורבים בתרועה בשמחה להרים קול, ואין העם מכירים קול תרועת השמחה לקול בכי העם, כי העם היו מריעים תרועה גדולה והקול נשמע עד למרחוק.</i> (והנה מה שאמר כי העם היו מריעים תרועה גדולה משמע שהתרועה של שמחה היה גדול יותר מהקול של בכי, והוא היפוך הקודם?) אולם נראה כי גם אותם אשר הי' בתרועה בשמחה, היו ג"כ מאותם אשר ראו הבית הראשון בעיניהם, שמקצת מהם התפעלו על ראות עיניהם הבית הזה בשפלות גדול וישאו קול בכי; והשרידים מהם, התפעלו לעומת הכונה העקרית ותכליתו של הבנין שהוא יהיה לש"ש, ושמחו על זה, דאחר שהבית הזה לא תואר לו ולא הדר, נכון לבם בטוח, שיתעסקו בוניו בו לשם ה' בלבד, והעם ההמוני, אשר ראו מקצתם בוכים, ומקצתם שמחים, לא הבינו סבת השמחה; ז"ש, <i>ואין העם מכירים, קול תרועת השמחה לקול בכי העם</i>, ר"ל שלא הכירו שסבת קול תרועת השמחה, הוא מפני קול בכי העם, שמזה הסבה בעצמה שהיו הראשונים בוכים, היו אלו שמחים, על שיהיה הבנין לש"ש, רק דמו השמחה כפשוטה, והריעו תרועה גדולה, לצלצל בצלצלי שמע.
<b>ומלתי</b> על לשוני עתה, היפוך מה שהרגלתיה עד עתה לומר, כאשר כן דברת העולם, כי ישתבח יותר מי שהוא צדיק בדור שכולו רשעים, שאין לו ממי ללמוד, ממי שהוא צדיק בדור שכולם צדיקים, שכבר היה לו ממי ללמוד; ועם רעיוני עתה אשיחה ויחפש רוחי היפוך מן ההנחה הזאת; כי זה בהשקף על מעשה הצדק בעצמו; אבל בהשקף, על הכונה לש"ש, אשר הוא הנופח רוח חיים במעשה הצדק, כי בלעדו, תהיה המעשה חסרה; (כענין שאני מפרש מ"ש (בקהלת ז' כ'), <i>כי אדם אין צדיק בארץ, אשר יעשה טוב ולא יחטא</i>, ר"ל שלא ימצא חסרון בהטוב ההוא בעצמו, מאיזה מחשבה זרה, וכונה שלא לשמה, המחטיא מעשה הצדק ומטיל בו מום ודופי,) -אז יהיה הדבר בהיפוך, שיגדל יותר העושה מעשה הצדק בכונה זכה לש"ש, בדור שכולו צדיקים, ומפארים מעשה הצדק ומהללים אותו, שכבר עלול שיתפעל מאהבת הכבוד וההתפארות; ממי שיעשה הצדק בתמימות לש"ש בדור של רשעים, שמגנים מעשה הצדק, ומתלוצצים ממנו; שאז אין זה מעלה מה שעושהו לשם ה' בלבד; ובזה אחשוב, כי החולקים במ"ש בנח איש צדיק תמים היה בדורותיו, שיש דורשים לשבח, ויש דורשים לגנאי לא פליגי אהדדי, וכל אחד דיבר בענין מיוחד, כי צדיק מבואר על מעשה הצדק בעצמו, ותמים, הוא מה שעושה מעשה הצדק בתמימות, שלא לכונת עצמו מהכבוד ודומיו, ובזה בתואר צדיק, ישובח יותר בדור של רשעים מבדור של צדיקים, ובתואר תמים, ישובח יותר בדור של צדיקים מבדור של רשעים, כנז'.
<b>ואם</b> דברנו עד כה, בהתערב עם המצוה, תוחלת ממושכה מן המועיל, העושר או הכבוד או נצחון האויבים : ושפטנו מישרים, כי יגדל יותר, העושה מצוה, אשר יתערב תוחלת אחת מכל אלה, והוא מתבודד בשכלו לשם ה' בלבד, מן העושה מצוה, אשר לא יתערבו עמה תוחלת האלה, לשם ה'; - אף כי, כי נשפוט המשפט הזה במצות אשר ילוה אליהם אהבת הערב, כמו מצות העונג והאכילה ושתיה בימים המקודשים, בשבתות וימים טובים, כי כבר יותר נקל להנזר ממחשבת המדמה, אשר השכל ישום בעדו מתג ורסן עדיו לבלום, מאשר יעצור בעד חוש הטעם והמשוש, אשר ע"כ יטעם ויתענג; ומי האיש אשר הפשיט מעליו כחות גופו לגמרי, ולא ירגיש כלל הערב הגופיי, וההנאה הגשמיית, ויתענג על ה' בעונג רוחני, וידמה אליו ההנאה הגופניית, כאילו אינה במציאות כלל, קדוש יאמר לו, והוא בהיכל מלך מן העומדים בקדש פנימה; - כן אמר במד', באברהם נאמר וכרות עמו הברית, ובדוד נאמר ולבי חלל בקרבי, שאברהם כרית ברית עם היצה"ר, ודוד עשאו חלל; רצונם, כי אברהם הגיע לזאת המדרגה הנשגבת, שגם בעת השתמש בענינים הגופניים, אשר יש להיצה"ר והתאוה חלק בהם, כמו מאכל ומשתה ודומיהם, היה ביכולתו להפשיט מחשבתו מכל ענינים החומריים, להיות מעשיו, אך לשם ה' בלבד; עד שכרת ברית עם היצה"ר לבוא עמו במלאכת הקדש, להוסיף מחול על הקדש, ולהפוך את הגשמי לרוחני, ואת החומר לצורה, ע"ד וכוף את יצרנו להשתעבד לך; לא כן דוד, לא הגיע לזאת המדרגה, ולזה היה מוכרח לפרוש א"ע מכל הנאות העולם, בל יתפש ברשתם, כמ"ש ברכי כשלו מצום, עניתי בצום נפשי, ועז"א ולבי חלל בקרבי, שעשאו חלל, ובטל הרגשותיו בל ישתמש עמו כלל; - ולפ"ז נאמר בצדק, כי יגדל יותר המתענג בשבת ויו"ט לשם ה', מהמתענה ביום הצום, הגם שעושהו ג"כ לשם ה'; כי המתענג בשבת ויו"ט, הלא לזה יתאוה גם הגוף, ויסכים עמו על המצוה הזאת, בם דשן חלקו ומאכלו בריאה, ומי אשר ישים בריח ודלתים לסגור בעד כח תאותו, עד שלא ירגיש ויתפעל משום הנאה גופנית, רק הרגש רוחני נפשיי בעבור קיום מצות ה', זה מעלה מלאכותיית, די מדורהון עם בישרא לא איתוהי; ראה נא, אמרם בברכות (ח':) כל האוכל ושותה בתשיעי מעלה עליו הכתוב כאילו מתענה תשיעי ועשירי; ומי לא יתפלא על המאמר הזה, שיתן שכר להאוכל יום אחד, כמתענה שני ימים? אבל הוא הוא הדבר; כי בהשקף על תכלית הצום, שעיקרו בהיותו לשם ה' בלבד, זה קשה יותר באכילתו בתשיעי, מן הצום בעשירי, אשר המתענה יתבודד בקל מחשבתו לש"ש, לא כן באכילתו, שבעל כרחו מוצא בו הנאת הגוף, וצריך להחלץ חושים מכחות גופו וללבוש מחלצות הרוחני; וז"ש (בישעי' נ"ח), <i>אם תשיב משבת רגלך עשות חפצך ביום קדשי, וקראת לשבת עונג, לקדוש ה' מכובד, וכבדתו מעשות דרכך ממצוא חפצך ודבר דבר, אז תתענג על ה', והרכבתיך על במתי ארץ, והאכלתיך ~נחלק~{נחלת} יעקב אביך</i>, יאמר, כי לאשר נמצא בשמירת השבת שני מצות פרטיית, עשה ול"ת, (ה<i>א'</i>), הוא המנוחה בו מכל מלאכה, (ה<i>ב'</i>), מצות עונג להתענג בתענוגים; ראה כי הזהרתיך על שניהם, בל תעשם לצורך עצמך, כי תבקש לך מנוח אשר יטב לך, עונג ~רשר~{אשר} תאכל ושבע ודש{ן} גופך, ושכחת מצות ה' אלהיך; לא כן! אך, <i>אם תשיב משבת רגלך</i>, מה שתשיב רגלך ממלאכה, יהיה מסבת השבת, לא מסבת צורך גופך למנוחה, ועל (ה<i>ב'</i>), שהוא העונג אשר גם גופך חפץ בו, אני אומר לך, <i>עשות חפצך ביום קדשי</i>, שאני מצוך שתעשה ביום קדשי דברים שאתה ג"כ חפץ בהם ומתאוה אליהם, שהוא העונג והמאכל, אל תעשה אותם לצורך גופך, רק, <i>וקראת לשבת עונג</i>, שיהיה העונג מסבת השבת לבד, והכבוד בכסות נקיה יהיה, <i>לקדוש ה'</i>, שאליו תאמר, <i>מכובד</i>, ועי"כ <i>וכבדתו מעשות דרכך ממצוא חפצך</i>, ר"ל שבזה בעצמו שתעשה דרכך הגשמיים, ודברים שאתה חפץ בהם, מזה בעצמו תכבד את השבת, באופן שתהפוך הגשמי לרוחני, ולא תרגיש רק עונג רוחני; <i>אז תתענג על ה'</i>, כי אז לא יֵאָמֵר שאתה מענג עצמך, רק עונג רוחני קדוש לה', ובזה תעלה על הטבע האנושית, ויהיה לך נחלה בלי מצרים; כי המצרים הם באים מפאת הגשם; לא כן הרוחני הנעלה מן המצר והגבול.
<b>על</b> הר נשפה נשא נס להתנוסס, בדברים האלה, בנסיון העקדה; אשר נתנסה בה אאע"ה; ורבים שואלים מדוע הוצב הנסיון הזה לנס עמים; כי מלבד מה שעמדו על המבחן הזה, אלפי אלפים, מבני בניו בשעת הגזרה, עוד יתפלאו מי בכל המון בני אדם, אשרי ישמעו אזניו קול אלהים חיים מצוהו בעצמו ולא ירוץ לעשות דברו; אמנם יען שעיקר הנסיון בהמצוה הזאת, הי' רק לבחון לבבו השלם, וכוונתו המיוחדת לאהבה את שם ה', מבלי התערב בלבו שום כוונה חצונית, ומחשבת פיגול להנאת עצמו; הן באמת במה שרצה לשחוט את בנו והיתה מחשבתו בזה נקיה מכל פניה אחרת אין זה מן הפלא כי מן הנמנע שיצויר בלבו פניה אחרת להנאת עצמו בשחטו את בנו יחידו, אשר אהבת נפשו אהבו; אבל עיקר הנסיון היה בהציוי השנית, עת אמר לו אל תשלח ידך אל הנער, שבזה הטבע נותנת, שישים אל לבו אז שמחה גדולה במה שהציל את בנו מאבחת חרב וקשה מאוד שלא יתפעל אז מהנאת עצמו, ושמחה גופנית, אבל ה' הבוחן תעלומות אז ראה ויספרה, כי הוא לא נתפעל אז משום הרגש שמחה חומריית, רק היה שוה בעיניו, עת אמר לו להעלותו, ועת צוה להורידהו, ששני המעשים עשאם בכוונה שלמה, בעבור ציוי השם בלבד, ובשניהם נתן שמחה בלבו על שמקיים מ"ע בלי התערב שום שמחה לכוונת עצמו ובנו; וזה היה נסיון היותר גדול; וז"ש, <i>יען אשר עשית את הדבר הזה ולא חשכת את בנך את יחידך</i>, הכוונה בו לפ"ד, <i>יען אשר עשית את הדבר הזה</i>, היינו המעשה השנית, מה שחשך ונמנע מלשחטו, <i>ולא חשכת</i>, היינו שלא היה המניעה שלך מה שנמנעת מלשחטו והורדתו מעל המזבח, מצד, <i>את בנך את יחידך</i>, היינו שתשים בעת ההוא שמחה בלבך, שמנעת את בנך אהובך, ממות, רק היה המניעה ג"כ אך בעבור ציויי בלבד; וכן יבואר מ"ש תחלה, <i>כי עתה ידעתי כי ירא אלהים אתה</i>, ר"ל רק עתה ע"י המעשה השנית שהורדתו מעל המזבח, בזה ידעתי זוך לבבך, כי, <i>לא חשכת</i>, ומנעת אותו מצד הכוונה, שאתה מונע ממות, <i>את בנך את יחידך</i>, רק, <i>ממני</i>, ששמחת בזה בלבד, על קיום פקודתי ומצותי, עד שמגודל שמחתך ששמחת על קיום המצוה, לא מצאה שמחה הטבעיית, קן לה בלבך כלל; כדרך השמחה הגדולה, המכבה את השמחה הקטנה ממנה, כמו שאבאר זה,
<b>וזמ"ש</b> במד' פ' בחקותי, חשבתי דרכי ואשיבה רגלי אל עדותיך, חשבתי מתן שכרן של מצות, והפסדן של עברות, ואשיבה רגלי אל עדותיך; כי הסבה אשר הודיעה התורה שכר המצות, וביחוד מה שהבטיחה שכר הגשמי, מהערב והמועיל, הגם שצריך לעשות המצות בעבור הטוב, ובעבור המצוה בעצמה, לא בעבור טובות הזמנים הנמשכים מהם. הוא יען ראתה החכמה העליונה, כי לא רבים יחכמו לבחור הטוב בעבור הטוב הנמצא בו, וע"כ הבטיחה אותם, הערב והמועיל, שאל זה יטו רוב ההמון, וכמו שנבאר (בדרוש הבא), אולם בעבור זה האיש השלם העושה המצוה שלא על מנת לקבל פרס, רק בעבור המצוה בעצמה, הלא מן ההכרח הוא, שיעביר מנגד עיניו שכר המצוה, ולא ישימם על זכרונו כלל; כי אם יזכור בהם, יטה אליהם הכח החומרי בהכרח, ויקיים המצות בעבורם, כנ"ל באורך, וכן בעונש העברות, הרוצה לזהר מן העברות בעבור יראת הרוממת, ע"כ צריך להעביר יראת העונש מזכרונו, לבל ישמור מן העברות מפחדם; אבל דוד התפאר עצמו, כי הגיע לבסוף אל זאת המדרגה של אברהם אע"ה, אשר גם בעת מצא הערב והמועיל במצוה מן המצות, לא התפעל מהם כלל, כי כבר בטלו חושיו הגשמים, וכל כחותיו החומריים נתהפכו לרוחני, ולבקש ג"כ אך את הטוב לבד, וע"כ הגם, <i>שחשכתי דרכי</i>, הגשמיים, ועז"א, הגם, <i>שחשבתי מתן שכרם של מצות </i>, שנמצא בהם הערב והמועיל, <i>והפסדם של עברות</i>, השולל אלה הדברים, מ"מ לא עשו בנפשי שום רושם וחיקוי כלל, לעשות המצות עבורם, רק, <i>ואשיבה רגלי</i>, דמיונות האלה, <i>אל עדותיך</i>, מצד עצמם, בעבור הטוב הנמצא בעצמם :
<b>וכבר</b> שמתי זה על נס, במקרא קדש אשר העמדתי על גפי מרומי הדרוש להתנוסס~'~ אומר כבר ידעתי והשגתי בכלל התורה והמצות, שמלבד שנמצא בהם הטוב והאושר האמתי, עוד נמצא בהם גם המועיל והערב; כי אם לעומת המועיל אומר, <i>הנחמדים מזהב ומפז רב</i>, ואם לעומת הערב, אומר, <i>ומתוקים מדבש ונופת צופים</i>, אמנם כבר הגעתי לזאת המדרגה הגדולה, כי הגם שאחשוב ואזכור כל החמודות האלה הנמצא בם, לא אעשה אותם בעבור כוונות הפוסלות האלה, ז"ש, <i>גם עבדך נזהר בהם</i>, בעצמם מצד עצמם, לא מצד הנמשך מהם, כי, <i>בשמרם</i>, בעצמם ומצד עצמם, כבר יש, <i>עקב רב</i>, שאין שכר במציאות אשר יערך אל יקר החכמה והמצות מצד עצמם, כי כולם כסף צרוף בעליל לארץ, לקדושים אשר בארץ, ועמך לא חפצתי בארץ:
<h2>גבולי ארץ דרוש ג</h2>
<i><b>ככל אשר אני מראה אותך את תבנית המשכן ואת תבנית כל כליו וכן תעשו</b></i> (שמות י"ט)
<i><b>תחת</b> מסך הערפל הפרוש לאהל על פני הגולמים השפלים שוכני גיא צלמות, זאת הנשקפה כמו שחר, אור אלהי ושכינת עוזו, הפולח ובוקע כשחר דרך חלונות הנפשות המלוטשות כמראה הבזק מבריקות הוד והדר, ויהי הענן והחשך ויאר את הלילה; קול כנפי חיות שמיימיות משיקות בגויות ארציות, ויפחו רוח חיים בפגרים מתים; רוח אלהים מרחפת בעמק הבכא, אשר יבואו בנות אלהים אל בני האדם, וילדו להם רוח דעת ויראת ה', וכבוד ה' ~על הם~{עליהם} חופף; ועת תתאחדנה להקת הנפשו' האלהיית המשולבות בלולאות הקדושה והרוחניות, ופניהם איש אל אחיו סובבים בכנפיהם אל פני פרוכת הקדש, וגביהם, וגובה להם, ויראה להם, ודעת קדושים בלבם, וכנפיהם פרודות מלמעלה אל מול כל מיני השלמיות, איש איש ממלאכתו אשר המה עושים לתרומת הקדש, ויחן שם ישראל נגד ההר כאיש אחר ובית אחד בנוי לתלפיות, ועליהם שם ה' צבאות יושב הכרובים לשכון בתוכם, לשכון יה אלהים; -או לפעמים רוח ה'מתנוססת על איש אחד פרטי, קדוש יאמר לו, אשר יקום מתוך העדה, כי ירב משאת חלקו במכסת נפשות ממשאת כולם אלף ידות, ויבן לו בית אל ומגדל עוז וראשו בשמים, בו ירוץ צדיק ונשגב במעלות הסולם עד המקום שהמלך במסיבו, והנה ה' נצב עליו; מה נורא האדם הזה, אין זה כי אם בית אלהים, הוא הגבר הוקם עָל, מחנה אלהים, רכב אלהים רבותים בנפשו אחודים; הוא הבריח התיכון המבריח כל המציאות מן הקצה אל הקצה; הוא העוצר בעד עמודי הטבע ויתמהו מגערתו; הוא אשר פשט שמלותיו החומריים ובגדיו הצואים מעל כחותיו הנפשיים, והנה רכב הרוחניות וסוסי הנצחיות ויפרידו בין שניהם</i>
<b>אם</b> נראה על פני הבקעה הזאת השפלה אשר אנחנו גרים בתוכה, כי רעה היא בעיני אדוניה, אשר לא יעדה לשכון כבוד בתוכה, בשפע הריחניית ואור אלהי, כאשר נתן הודו על השמים; שם ראיתי רוח החיה באופנים, לסוסתה ברכבי המערכת לא יסבו בלכתם; והארץ דוממה ושקטה וכל רוח אין בקרבה; על השמים כבוד ה' ושביב אורו, והארץ היתה תהו ובהו וחשך; שם שפך אלהים מלא הספל טללי אורות, גשמי נדבות להריק להם ברכה, ועל כל הארץ היה חורב; ורעיוני ישאלוני מדוע עשה ה' ככה לארץ הזאת, ויכס עליה בצלמות? הברכה אחת היא לך אבי, ברכני גם אני אבי? ה' אלהי רוחך טובה, ומדוע לא אצלת גם עלי ברכה.
<b>רב</b> לכם בני לבבי להמיש חשך ואפלה מנודח, ולהתעלם מן האור הגדול המפלש בין חשרת הערפל, הוא מראה דמות כבוד ה'; שאו עיניכם וראו, זאת הנפש אשר עשה אלהים לנו, כי שכן עליה ענן אורו, כי חפץ בה המלך וידבק בה לאהבה, כי חלק היא ממנו, אצולה מעצמותו, רק בה חשק ויבחר בה, כטבע החלק המשתוקק אל הכלל; כי אם אמנם ה' צבאות הוא הכלל הכולל, והנפש הוא החלק? כבר הראה בה תשוקתו היפוך הטבע שישתוקק החלק אל הכלל, וישוב העפר אל הארץ, והמים אל המורד, והאש אל המעלה אל מקום קבוצת הכלל; ונפלאותיו ומחשבותיו אלינו, שישתוקק הכלל אל החלק, כאילו היה הוא החלק ואנחנו הכלל הכולל; כענין, <i>חלקי ה' אמרה נפשי לשמור דברך</i>, כי ע"י שאשמור דברי ה' ופקודיו, אז תאמר נפשי על צד המליצה, כי אני הכלל, וה' הוא החלק, אשר בעבור זה יוריד שכינתו למטה, ולכבוד יהיה בתוכנו; כענין, <i>אני לדודי</i>, ואף על פי כן, <i>ועלי תשוקתו</i>, היפוך המורגל, ונגד הטבע המפורסמת.
<b>ואם</b> אמנם אביה ירק ירק בפניה, וישם אותה בתיבת גומא ובית חומר, ויחמרה בחמר ובזפת, בגויה שפלה אפלה, וישם ענן לבושה, ועור ובשר חתולתה, וילט פניה באדרת שער, עד כי נחשכו ככבי נשפה; ותקו לאור ואין, לאילת השחר ולא מצאה? - הנה אדמיה אכניה, לאבן ברקת ספירי המלוטש מכל עבר, אשר יהל אורו בעת יכו על פניו נצוצי השמש בגבורתה ובעת רצה בעל האבן להראות את יופיו ובהירתו, סגר אותו בחדר חשוך אשר בתוך אכסדרה אפלה, הסגורה סביב סביב ולא זרחה השמש בגבולו, ויפתח ארובה בגג החדר החשוך אשר יכוין נצוצי השמש דרך הארובה, על האבן הספירי, ואז מגודל בהירתו, עת יתפשטו קרנים מידו לו לעומת קרני נוגה השמש, נתמלא החדר כולו אורה, ויתפלשו ברקיו דרך החלונות ונקבי משכיות החדר, אל האכסדרה האפלה אשר סביבות החדר וימלא כולו אורה ואז נודע יקרת האבן כי רבה היא; - כן ברצות ה' להראות אור יקר הולך למושעות, אור הנפש המברקת, נשמת שדי המלוטשת, להאיר אל עבר פניה, מול אור האלהי, וזהר השכינה העליונה המתנוצץ עליה; סגר אותה בתוך חדר חשוך וגוף אפל, אשר משכנו בתוך האכסדרה הגדולה שהוא העולם השפל בכללו, אשר כולו חשך וערפל אמש שואה ומשואה, ועת זרחה השמש ואור הרוחני האלהי, ויפלש דרך בתי הנפש והלחשים, והעלה את נרותיה מנצוצי האור החוזר ממנה, ויבריקו על מעון ביתה ומקום משכן כבודה, אז ימלא כל הבית אורה, עד כי משם יפרד האור על כלל המציאות, ויזרח שמש צדקה על כל חלקי הבריאה בכללה בהורידה את האלהית והרוחניות אל עמק עכור לפתח תקוה, ותמלא הארץ אותו ברדת מראה כבוד ה' כאש אוכלת לעיני כל העם, ובין כתפיהם שכן; ובזה נודע יקרת הנפש ומעלתה כי רבה היא.
<b>אולם</b> אבן יקרה גדולה כזאת מי ימצא, אשר תגדל בכמותה, עד שתכיל כל נצוצי אור השמש על כדרותה, ותהיה מלוטשת באיכותה, אשר יהיו כל חלקיה מוכשרים לקבל את האור, ולהתנוצץ ממנו בשיעור הזה הגדול, עד שיוציאו אורם על כל האכסדרה הגדולה?, רק כבר יוכל לעשות כן, מי שיש לו הרבה אבני נזר קטנים מתנוצצים, וישימם כולם בתוך החדר החשוך, לעומת הארובה אשר מול פני השמש ויסדרם בסדר נכון בחכמה ודעת טורי אבנים מסודרים במלואותם, ופניהם איש אל אחיו לנוגה ברק השמש, באופן שישער שיקבלו על גבנונותם כל נצוצי השמש בכללו ובהכות נצוצי האורה באור חוזר, תתפוצץ מהם אור השמש במלואותו באין מחסור, והיה אור בכל האכסדרה בכללה; - וכן יהיה הדבר באבני קדש הנשמות היקרות אשר לוטשו לקבל אור הרוחניות ושכינת ה', להריק אורם על כלל המציאות, אשר לא תחרץ להצליח בזה נפש אחת יהידית מכל המון בית ישראל, אשר לא תרבה בגדלה ולא תהיה מוכשרת באיכותה, שיתחקה עליה המראה הגדולה הזאת ותהיה מרכבה לשכינת ה', להופיע בה רוח אלהים קדושים, באופן נשגב, עד שתריק ברכה ושפע רוחניות על כלל המציאות, - כי הנפש הזאת, הגם שהיא גם היא חלק אלהי ממעל, ונשמת שדי הנה, בכל זאת היא רק ניצון אחד קטן, מהמון הרוחניות האלהיית, אשר תתיחס בכללה בפי האלהיים לקומה שלימה, מתוארת בכחות נשגבים רבים, אשר ימליצם לשבר את האוזן, בשם איברים פרטים, ע"ש פעולתם המחולפת, וכחניותם הכולל את כל המעשה מראש ועד סוף, וזאת הנפש תתיחס בערך הצלם הנשגב הזה, והקומה הנפלאה הזאת הרוחניות, רק לערך ניצוץ פרטי, שביב אשיי מתפרד מאבר פרטי מכלל הקומה הכללית, ואיך תהיה היא מרכבה לשכינת הכלל הכולל, בכל כחותיו, בשאינה מתיחסת רק לחלק מחלקיו בלבד?: וע"כ אמרו חז"ל שאין השכינה שורה על פחות משני אלפים ושני רבבות מישראל, כי כבר שערו בחכמתם האלהית, כי לא יספיקו אבני נזר הנפשות להכיל ברוחניותם השמש האלהי ואור השכינה בכללה, עד שיתקבץ מהם כשיעור הזה, כי בצירוף האורות הפרטים, המתלכדים בכל נפש ונפש מהנה הנאצלות מן הצלם האלהי, אשר כבר ימצא במספר נפשותיהם, נפשות המתיחסות לכל הקומה בכל פרטיה, ובהתאחד כולם כאיש אחד, נשערם כאיש אחד פרטי, הכולל כל השלמיות, וכל הכחות הרוחניות, עד שישכון בתוכם המלך הגדול עם כל מרכבות כבודו, ויהיו בכללם כאבן ספיר גדול מלוטש בתכלית השלמות, נערך בכל פרטיו לגודל השמש וכמותיו ואיכותיו, עד שיתלכדו בו כל קוי אור השמש, ובהילו נרו כשחר יופיע, ואור מקרין מצהיר מתפשטת על כל חלקי הבריאה, והיה ה' למלך על כל הארץ.
<b>ויפלא</b> זאת בעינינו, עת נחקור על הדבר, מי יקבץ את האבנים האלה ממקומות נפוצותיהם? ואיה המקום הבנוי לתלפיות, אשר משם רועה אבן ישראל? אחר שהתנאי העקרי שיתקבצו ויתאחדו כולם במקום אחד, כי אז עליהם יזרח שמש האלהית, והיה ה' לאור עולם, ויהי בישורון מלך בהתאסף יחד שבטי ישראל, לא בעת ישכון ישראל בטח בדד, ונפוצים בארץ אחוזתם איש איש במקומות מושבותיהם? והאבנים תהיינה על שמות בני ישראל, איש איש לבדו ואין מקבץ?, כי הגם כי קבלנו מחז"ל דכל בי' עשרה שכינתא שריא, מבואר, כי כל מעשר אשר יעבור תחת השבט יהיה קדש לה', להופיע עליהם הארה השגחיית לבד, אבל לא שירד כבוד ה' וכל מרכבות כבודו, על מרכבות עמי נדיב; כי לפי רוב העם המתאחדים יוסיף המלך להתכבד ביקרם, ולפי רוב האבנים המזהירים תתנוצץ האור להגיה אורו, ומשנה שלימה (בפ"ז דברכות) בעשרה אומר נברך לאלהינו, במאה אומר אלהי ישראל וכו', ברבוא אומר נברך לה' אלהינו אלהי הצבאות יושב הכרובים; מבואר כי בהתרבות הקיבוץ, כן תרבה התפארה; וכן תתנוצץ ההארה, בגילוי האור האלהי והמון צבאות; ואין ספק כי כן יגדל כיתר שאת ויתר עוז, בעת יתאחדו כל המון בית ישראל ששים רבוא ויתקבצו במקום אחד, כי אז נפתחו השמים ולא יכנפו עוד המראות האלהיית, בהגלות נגלות כבוד ה' לעיני כל העם, ואור החמה יהיה שבעתים, ולכל בני ישראל יהיה אור במושבותם, ומי יקבץ נדחי ישראל אשר יועדו כל העדה לעמוד תמיד על מקום אחד, אשר זה מן הנמנע?
<b>לבבי</b> ישיבני בזה קושט אמרי אמת, כי בעבור זה צוה השם לבנות לו בית זבול, משכן ומקדש בירושלים הבנויה כעיר שחוברה לה יחדיו; אליו ינהרו כל נפשות בית ישראל מכל מקומות פזוריהם; ציון ישאלו ויבקשו, בשפכם את נפשם לפני ה' בכל תפלותיהם, דרך הנה פניהם; כמ"ש (פ"ד דברכות) העומד במזרח מחזיר פניו למערב וכו' היה עומד אחורי בית הכפורת, יראה עצמו כאילו הוא לפני הכפורת, נמצאו כל ישראל מכוונים את לבם למקום אחד; עד שיהיה הוא הבית אשר בו יקובצו, כל אבני נזר אבני' יקרות אבני גזית נפשות בית ישראל, ושם הוא הארובה הפתוחה בעליית החדר זה שער השמים, אשר שם יפלש האור הגדול והנשגב, אור האלהי הזרוע לצדיקים, וישם כדכד שמשות נפשותיהם לאבני אקדח וברקת, והמשכילים יזהירו כזהר רקיע, מאור הגדול המתפלש ומתנוצץ ומתפוצץ דרך נשמותיהם על כל הבריאה בכללה, אשר נקרא שם שם ה' צבאות יושב הכרובים, חופף עליו כל היום, ובין כתפיו שכן.
<b>כי</b> כאשר נשקיף השקפה כוללות על זה העולם הקטן שהוא האדם, מצד שני חלקיו, שהם כחות נפשו אשר הן המה עצמות האדם, ועמודי גופו ואיבריו, אשר הם הלבוש, בם תתלבש נפשו כתנות עור ובשר, וכסות גידין ועצמות, לכסות מערומיה, נמצא בם שלשה חלוקות, תחתים ושנים ושלישים עשום ויכוננום, והוא המדרגה הראשונה, הוא הנפש הטבעית והצומחת, אשר היא תתלבש בחלק התחתון של גוף האדם, ובית מצודות משגבה, בית חופש כל חדרי בטן, אשר שם מעון ביתה, ושם כל כליה אשר תעשה מלאכה בהם להצמיח גוף האדם, והיה דשן ורענן, ע"י האוצטמכא והכבד והקרבים ובית המבשלות אשר יבשלו המאכל, ויחלקו לכל האיברים מנות איש לפי אכלו, ע"י הכחות הידועים העושים במלאכה, שהם המושך והמחזיק והמעכל והדוחה אחריו תשכון הנפש החיונית בחלק הגוף שכנגד החזה, בלב האדם אשר ממנו תוצאות חיים; ועליו עליית קיר קטנה בכדור העליון של הגויה, שהוא הראש והגולגולת, בו בנתה בית זבול הנפש המשכלת, מכון לשבתה עולמים -
<b>וכאשר</b> נעריך שלשה חלקי זה העולם הקטן, אל העולם הגדול בכללו, ונבקר את היחוס אשר בינותם, למחלקותיהם איש על דגלו באותת לבית אבותם; זאת יורנו הכח המשער, כי מן הראוי להעריך זאת הנפש הטבעית אל העולם השפל בכלל, אשר היא גם היא, כל רוח חיים ותנועה אין בקרבה, רק הארץ זרועיה תצמיח, וזאת הפעולה המתיחסת אל הארץ, כי כל רוח חיים אשר יתהלך עליה, לא מזרע הארץ הנה, רק שורשם ממעלה מכחות גבוהות עליה, המפיחים נשמות בפגרים מתים; ואת הנפש החיונית ניחס לעולם האמצעי, שהוא העולם הגלגלים, אשר משם מקור התנועה, ומשם רוח החיה בבקעה תרד, כי רוח החיה באופנים; ואת הנפש המשכלת ניחס אל המדור העליון, שהוא עולם השכליים הנפרדים, כי מן המקור ההוא יזובון מעיינות השכל, ומן הבאר ההוא ישקו בני אדם יושבי חשך מי החכמה והדעת; -
<b>אך</b> אם אמנם הפלוסופים המעיינים בזה, רק עד השלשה באו במספר נפשות, ובמפקד העולמות, ולא ראו אור בהיר, כי אנחנו נוחלי מורשה, ידענו זה, כי עוד נשארו שנים במחנה הישראלית, שני מדרגות במכסת נפשות אשר חכמי הטבע לא ראו אורם, כי במחשך החקירה האנושית יתהלכו, ותורת ה' לא נגה עליהם, כי עוד נמצא נפש אלהית הנאצלת מעצם כבודו ית' מעולם הכסא, על המאמינים בו ובתורתו, עת ישמרו חוקיו ותורותיו ינצורו, גבוה מנפש המשכלת הטבעיית, אשר קראוה החכמים בשם חיה; כי היא החיה לעולם בצרור החיים את ה' אלהיה, וגבוה עליה נפש יקר' שנאצלת על הנביאים, די מדורהון עם בשרא לא איתוהי, מעולם האצילות הנקראת יחידה, כי שרשו מהאחדות הגמור אל יחיד ומיוחד, בה יתעלו מהמון האנשים, וישובו להיות אלהיים, מושלים על כל המעשים, רואים בלא עין ושומעים בלא אזן, ומתהלכים בהיכלי מלך, וכל טוב המציאות בידם, להפליא פלאות, לעשות נוראות, צדיק מושל יראת אלהים - ושורש שני הנפשות האלה ממקום קדוש תתהלך, מטמוני מסתרים, אשר גם הם נעלמו מעיני החוקרים, אשר לא גבלו מעשה ה' רק עד השכליים הנפרדים, שם טח עיניהם מראות, ולא שזף שם עין כל חוקר יוני, חרטום אשף וכשדי; ואבותינו ראו בעיניהם כבוד אלהי ישראל, ותחת רגליו כמעשה לבנת הספיר בעולם הכסא ועליו עולם האצילות, שם כבוד המלך הגדול וכבוד אלהים הסתר דבר, משם יתפשטו שני הנפשות האלה ובאורם יגיה אור; וכמו שאמרו חז"ל בברכות (דף י'), <i>הני חמשה ברכי נפשי כנגד מי אמרם דוד, לא אמרם אלא כנגד הקב"ה וכנגד נשמה; מה הקב"ה זן את העולם כולו כך נשמה זנה את הגוף</i>, היא הנפש הטבעית הזנה את הגוף אשר משכנה בהקרבי', ועליה אמר ברכי נפשי את ה' וכל קרבי את שם קדשו, שכלל הלבוש והמתלבש; <i>מה הקב"ה מלא את העולם כולו, אף נשמה מלאה את הגוף</i>, היא הנפש החיונית הנקראת בשם רוח, ששם הכח המתעורר המתפשט ומתמלא בכל הגוף כידוע, ועל חלק הזה אמר ברכי נפשי את ה' ואל תשכחי כל גמוליו, ודרשו חז"ל מאי כל גמוליו, שעשה לה דדים במקום בינה כנגד הלב שהוא הלבוש לנפש החיונית; <i>מה הקב"ה רואה ואינו נראה אף נשמה רואה ואינה ~נראה~{נראית}</i>, היא הנפש המשכלת, אשר היא הרואה ומשגחת על כל מעשי האדם, ע"ד החכם עיניו בראשו והכסיל בחושך הולך; והיא הנקראת בשם נשמה, הנאצלת ממקום ההשגחה עיני ה' המשוטטות ע"י מלאכיו עושי רצונו; ועליה אמר ברכי ה' כל מעשיו בכל מקומות ממשלתו ברכי נפשי את ה', כי זאת המיוחסת בהשגחתה לממשלת ה' הרואה ומשגיח ומשל ממשל רב; הלא תראה כי במזמור ההוא שדבר בו על חלקי הנפש הנגלים לחכמי הטבע, המיוחסות לשלשה חלקי העולם הנגלים ג"כ, סיים את המזמור בהזכירו שלשה חלקי העולם ג"כ; במ"ש ברכו ה' מלאכיו, שהם השכליים הנפרדים; ברכו ה' צבאיו, שהם הגלגלים; ברכו ה' כל מעשיו שהוא העולם השפל -ואחר שסיים כ"ז, התחיל לדבר משני חלקי הנפש הנסתרים, הנאצלות מעולמות המכוסים מעיני המחקר, שעל הנפש הנקראת חיה, שעליה אמרו, <i>מה הקב"ה טהור אף נשמה טהורה</i>, כי לא ירשוה רק המתטהרים ומתקדשים שתחל רוח ה' לפעמם; אמר ברכי נפשי את ה', ה' אלהי גדלת מאד הוד והדר לבשת; כי שם יראה גדולת המלך הרוכב על הכסא, ושם מרכבות כבודו, ושם יתפשטו המלבושים ויתגוללו המסכים; כי הנפש הזאת לא תשכון בחלק מהגוף, רק תלבש הוד והדר ורוחניות, ועוטה אור כשלמה; ועל הנפש הנקראת יחידה, שעליה אמרו, <i>מה הקב"ה יושב בחדרי חררים אף נשמה יושבת בחדרי חדרים</i>, כי שם הוא החדר הפנימי בית קדש הקדשים, ועז"א יתמו חטאים מן הארץ ברכי נפפי את ה' כי בעת יתגלה האור הזה, רוח ההשחתה יעבור כליל יחלוף, (וידוע כי בעולם האצילות אין שום רע כלל רק כולו קדש, ע"ד לא יגורך רע משא"כ למטה ממנו מתחיל עולם הפירוד, ע"ד ומשם יפרד, ונמצא מעט סוגים ושמרים, ועז"א יתמו חטאים מן הארץ העליונה, מדת מלכות שהיא הארץ אשר נכבדו' מדובר בה, וזאת הנפש שירדה קודם חטא אה"ר ועתידה לשוב בימות המשיח כי לרגלה תוכרת הרע וכל הרשעה בעשן תכלה, כידוע מדברי המקובלים). -
<b>ונפן</b> מזה, ונעבור אל הענין אשר אנחנו פונים אליו, לברר כי ע"י המקדש נתאחדו המון האישים הפרטים, כל המון האומה הישראלית, כי שם נקבצו באו כל חלקי נשמותיהם, ויעמדו כולם כאיש אחד פרטי, עד שנתאר עתה כל נפשות בית ישראל כנפש איש אחד פרטי, לכל מחלוקותיו, ונשלם בזה האבן הגדול הספירי, והקומה השלמה הנפשיית, המתיחסת לקומת הרוחניית העליונה אשר משם אצילות נשמותיהם, ובהכרח כי יבואו בבית המקודש המקבץ אותם, והמעריך אותם על השיעור הזה, כל הפרטים אשר יבואו באיש פרטי; כי כמו שבגוף האדם, אשר הוא לבוש אל כחות הנפשיים, נמצא בו איברים וכלים, אשר בם ישתמשו הכחות הנפשיות ויוציאו פעולותיהם לחוץ, כן בהכרח שימצא בבית המקדש, אשר הוא לבוש אל האיש הכללי, שהיא האומה בכללה, אשר ידומה עתה בצרופו כתואר צלם איש פרטי, ג"כ כל הכלים והחלוקות שימצא בגוף איש פרטי; וכן היה באמת הכל כמתכונתו כשנשכיל בהם; כי שלש אלה נעשה לו בשלימות, כמ"ש רבינו הגדול (בה' בית הבחירה), אילו דברים שהם עיקר בבנין הבית, עושין בו קדש וקדש הקדשים, ועושים מחיצה אחרת סביב להיכל רחוקה ממנו כעין קלעי החצר שהיו במדבר; והנה כשנבקר את כל הכלים שהיו במחיצה השלישית, שהוא נגד כלי הנפש הטבעיית, שהיא האוצטמכא וכל חדרי בטן המעכלים את המאכל ומבשלים אותו, ומוציאין את האפר הנרקב לחוץ וכן היה שם המזבח אשר עליו נשרף ונתעכל תמיד המזון הרוחני; ולחם ה', ושם היו סירותיו לדשנו ויעיו ומזלגותיו, שיראה המעיין שדומים לכלי האוצטמכא מכל צד; והוא מתיחס עם העולם השפל אשר היא היולאני מתוך ומעכל ומשחית ג"כ; ובמחיצה האמצעית היו שם כלים המיוחדים אל ענין נעלה מזה, שהם מזבח הקטורת, אשר יהיה ממנו הנאה נפשיית רוחנית שהנשמה נהנית ממנה, והוא הנמשל אל העיכול השני שבלב שכולו ענין רוחני אוירי לא כעיכול הראשון, וכן תתיחס הדלקת המנורה בשבעה נרותיה אל שבע כנפי הריאה המניפה על הלב ומדלקת את רוח החיים; (ויתר הענין הזה צריך ביאור רחב ולא באתי רק לדבר דרך כלל ועיון שטחי בלבד, ועי' בכוזרי מ"ש בזה): ואז נגלל הפרוכת ויבא אל הבית פנימה את הארון ואת בדיו, שהוא משכן לנפש השכליית עם כליה, וזאת תורת האדם הכללי הזה; אמנם נגד שני הנפשות הנכבדות שהם חיה יחידה צוה לעשות שני כרובים, אחד נעלה מחברו, בשזה בדמות זכר וזה בדמות נקבה, זה משפיע וזה נשפע, כי כן הוא בשני השרשים אשר משם יבואו, שהכסא נשפע מהשוכן עליה; ושם שם ה' צבאות שוכן בתוך בני ישראל, כבוד המלך הגדול אדון יחיד ומיוחד, שם אוה למושב לו:
<b>ועתה</b> עפ"י האמור, מבואר כי כל אשר נמצא בכתבי הקדש, ששכינת ה' שוכן בתוך בית המקדש איו הכוונה כי ישכון בתוך הבית בעצמו על העצים והאבנים או באשר נראה כי יאמר בכל מקום שהקרבנות הם לחם ה' ונחלתו, היאכל בשר אבירים? אבל כמו שהמזון הגשמי הוא סבה ראשונה לשתמצא הנפש המשכלת בגוף האדם, כאשר נראה בחוש באם לא יאכל ימות ברעב והטבע בזה נעלמת מאתנו, איך תקשר כח שכלי עם כח חומרי ע"י מזון גשמי אבל כי לאשר לא יצויר ג"כ הדבר הזה בעצמו שתשכון הנפש הרוחניות בגוף גשמי לבד כי יהיה זה ע"י אמצעים, שהגוף ירחק במוסרת הברית עם הנפש הטבעיית, שימצא כבר השיוי ביניהם, ועליה תנשא החיונית, ועליה תרכב המשכלת, כמו שיתקרבו תמיד הקצוות המתפרדים בטבעם ע"י גבולות אמצעים, וע"כ יען שלא תמצא הנפש הטבעיית רק ע"י המאכל, כי בה דשן חלקה ומאכלה בריאה, הנה המאכל הסבה הראשונה לחבק בזרועות הגויה את הנפש החיונית, ע"י הנפש הטבעית, והמשכלת ע"י החיונית, וכן הנפשות הגבוהים יותר מהנה ע"י המשכלת; ובעת יעלה על במתי המעלה הנבואיית, להשרות עליו הרוח אלהים, על מעלת הנשמה הנקראת יחידה, כבר נאמר שהיה המאכל סבה על השראת הרוח האלהי, כי לולא השלשלת הזה המרתק חבל הנפשות שרשות גבלות מעשה עבות, מן התיכונה אל השלישים ומשם למעלה, מי יחבר את האהל בקרסים? התשכון רוח אלהים על בית חומר? התדבק הרוחני בגשמי? והם רחוקים איש מעל אחיו הרחק רב:
<b>לא</b> נפלאת היא מעתה, אשר שפך ה' את רוחו על הקדש והמקדש, אשר בנו בית ישראל בית זבול לו, וידענו כי לא על זהב התנופה ולא על כסף התרומה אשר מהם יציקו הכלים החומרים, בם חשק ה' וישכון על כנפי הכרובים? והכתוב צוח ואומר (ישעיה ס"ו) <i>כה אמר ה' השמים כסאי, והארץ הרום רגלי, איזה בית אשר תבנו לי ואיזה מקום מנוחתי, ואת כל אלה ידי עשתה ויהיו כל אלה, נאום ה'; ואל זה אביט אל עני ונכה רוח וחרד על דברי, שוחט השור מכה איש, זובח השה עורף כלב, מעלה מנחה דם חדר, מזכיר לבונה מברך און, גם אלה בחרו בדרכיהם, ובשקוציהם נפשם חפצה</i>; כרוזא קרא בחיל, כי יפלא זאת בעיני המעיין, על בנין הבית שצוה עליו ה', כי יחויב לזה שני בטולים עצומים; האחד, ממה שיראה בו שהוא מתקומם במקום לשכון בתוך בית והיכל, כאילו היה בעל גבול ותמונה? זאת שנית, מה שיראה בו הצורך והחסרון, ככל המצוה לאומנים לבנות לו בית לשבתו, שיניעהו לזה הצורך אל המנוחה ואל הנחלה, ויראה בו החסרון קודם הבנותו, והשלימות שימצא בכלות הבנין, להשתלם במה שהיה חסר עד הנה, שכל אלה משיגי הגוף והגשם המה?; ועל הביטול הראשון טוען לאמור, הלא, <i>השמים כסאי והארץ הדום רגלי</i>, והנה השמים ושמי השמים לא יכלכלוהו, מהיותו בלתי בעל תכלית ואיך יצויר שיתקומם במקום מוגבל בבית ארזים, וא"כ, <i>איזה בית אשר תבנו לי?</i>; ועל הזרות השני שיראה בבנין ההוא מצד שיראה בו הצורך אל המנוחה, קורא לאמור, <i>ואיזה מקום מנוחתי</i>, הלא הבורא כל המציאות ברוח פיו, לא יתכן שיחסר לו בית ארזים בנוי באצבעות ידי אדם?; ומחזק טענה זאת באמרו, <i>ואת כל אלה ידי עשתה ויהיו כל אלה</i>, הלא הבורא כל המציאות לא יצטרך לשאול מאת יציר כפיו, יבנה לו בית?, ואחר שחתם שני הטענות האלה בשם אמרם, במ"ש, <i>נאום ה'</i>, שעד כאן דברי ה', כמ"ש תחלה כה אמר ה'; התחיל להשיב על שתיהם תשובת נצחת; כי לעומת השאלה הראשונה, דאיך יצויר שיתקומם במקום, השיב, <i>ואל זה אביט אל עני ונכה רוח וחרד על דברי</i>, והוא כמ"ש במד' (פ' ויצא), הצדיקים אלהיהם מתקיים עליהם, דכתיב והנה ה' נצב עליו; כי הגם שלא יתואר אל הרוחני שיתקומם בגשם, שאז אינו רוחני, כי בהכרח להיות יחוס למקום עם המתקומם עליו, כבר ידובר שיתקומם הרוחני ברוחני, כמו שידובר שתתקומם הנפש הרוחנית באלהי' שהוא השורש אליה, שתדבק בו דביקות מעלה וחשיקה נפשיית, כענין דבקה נפשי אחריך; וכן יאמר בהיפוך שיתקומם הכלל על החלק, ותחשוק ההשגחה האלהית אל הנפש, באשר היא עצם מעצמותו ית'; ומצד זה תפול הלשון לומר, והנה ה' נצב עליו, על צד הרוחני שבו אשר הוא חלק אלוה, אשר לא סר מלדבק בו בענין אלהי, נעלה מענין המלה המליצית והדיבור ההגיוני לשבר את האוזן במלת התקוממת והתיצבות, המושאלים אל הרוחני מהמורגל בפגישת גשם בגשם להתיצב עליו; וע"ז השיב, כי בשכון כבוד ה' בבית המקודש, אין הענין שהוא מתקומם במקום הגשמי ובית ארזים, רק שיתקומם על נפשות בית ישראל אשר שם נקבצו באו בבית המקודש, ועליהם יחול המלך חול מעלה והתקוממות השגחיי על הקומה השלימה הנפשיית הנבנית מקובצת כל נפשות בית ישראל, אשר בבית הזה יתלכדו ולא יתפרדו; ואמנם כי לעומת שכבר דברנו שמן הענין הטבעי היה ראוי בהיפוך, שיתדבק החלק אל הכלל, ותשוב הנפש אל מקורה הנשגב, לא שהכלל הנשגב ישפיל לשכון עם החלק: אבל פקודתו תשמור הנפש, להכלא בבית חומר עד מועד צאתה ממצרים, ותחת יד החומר תתענה כלואה בכלא בבור השבי, ורוחה נכאה, כי ענן החומר עליה, המבדיל בינה ובין הקדש, שעז"א, אל עני ונכה רוח וחרד על דברי; ולכן מחסד ה' וחמלתו שישפיל כבודו לשכון עמה בערפל, כמ"ש ה' אמר לשכון בערפל ומצד זה בנה בניתי בית זבל לך; - ועל הביטול השני שהניח, שלא יצויר שיצוה ה' לבנות לו בית, שציוי זאת מורה על הצורך והחסרון; השיב כי באמת כן הוא, כי הגם שיוצר כל לא יחסר דבר ולא יצטרך אל דבר, באשר ברוח פיו הכל צוה ונבראו. עוד נשאר ענין אחד אשר אינו בידו והוא חסר ממנו, והוא מעשה האדם בשני קצות האפשר, אשר כבר נתן האפשרות ביד האדם, או לטוב או לרע, וכמ"ש ועתה ישראל מה ה' אלהיך שואל מעמך כי אם ליראה, שזה אינו ביד השם, כמ"ש הכל בידי שמים חוץ מיראת שמים; ולאשר הוא חפץ שיבחר האדם בדרך הטוב, ויהיה פי שנים ברוחו, עד שתתנוסס עליו רוח ה', להשכין שכינתו עליו ע"י מעשיו הטובים, כבר הוכרח לבקש על בנין הבית, אשר בו יחל רוח ה' לפעם במחנה הישראלית, מאת בני ישראל; כי בידם הדבר תלוי, כפי אשר יענו פרי מעשיהם, אם לה' אם לעזאזל; וז"ש, <i>שוחט השור מכה איש</i>, ר"ל בין מי ששוחט השור לאכילה שזה מקיים מצות שחיטה; ובין מי שהוא מכה איש והורג נפש; שזה בחר בצד הטוב, וזה בצד הרע בשפכו דם. וכן בין מי שהוא, <i>זובח השה</i>, להקריב קרבן לה', ובין מי שהוא, <i>עורף כלב</i>, וכן מעלה מנחה, או ייעלה דם חזיר, וכן מזכיר את ה' לברכו ע"י לבונה, או מברך און ומגדף; הנה שני אלה צדדי האפשר הם ברשות האדם בעצמו, להטיב או להרע, לבנות או לסתור; וז"ש <i>גם אלה</i>, הנוטים אל צד הטוב, שהוא שוחט השור וזובח השה ומעלה מנחה, <i>בחרו בדרכיהם</i>, ועשו הטוב בבחירה ורצון בשלא הוכרחו על הטוב ההוא; וכן הנוטים אל הצד השני, שהוא המכה איש ועורף כלב ומעלה דם חזיר, <i>בשקוציהם נפשם חפצה</i>, ועשאום מחפץ לבם: (ודקדק לומר על צד הטוב לשון בחירה, ועל צד הרע והשיקוץ לשון חפץ, שזה מסכים למה שבאר החוקר, שעל דרך הרע לא יצדק לומר לשון בחירה, שאין אדם בוחר ברע, רק רוצה או חפץ בו, כי בחירה לא יאמר, רק על מה שיהי' בהסכם עצת השכל).
<b>מבואר</b> כי מן הנמנע כלל באמיתת האלהות, שתשכון שכינתו בבית או באהל, שאלה הם משיגי הגוף והגשם, אבל יתאמת שישכין שכינתו על דבר הרוחני המתדמה אליו והנאצלת ממנו, שהוא הקיבוץ הנפשיי המתאחד בבית המקדש מהמון נפשות בית ישראל, ועליהם יהל האור האלהי באור שבעתי'; אבל הלא תשוב השאלה הזאת בעצמה, על הציור הזה ג"כ, כי איך יתאחדו הנפשות הרוחניות לשכון בבית נבנה מאבני גזית ועצי ארזים וברושים, באשר גם הנפש מתנאי רוחניותה שלא תשכון במקו' ולא יעמדו רגליה על הגשם; ובהכרח שנתבונן אל זה מן המוחשות, שעינינו הרואות שזאת הנפש הרוחניות שמה משכן לה בגויה חומריית, ותבא בברית בין הבשרים ועצמות וגידין, ע"י אמצעיים רבים המחברים שני הקצות האלה הרחוקים בתכלית הרוחק, שתשכון הנפש האלהית בנפש המשכלת, והמשכלת בחיונית, והחיונית בהטבעיית, והטבעית בכחות המתדמים יותר אל גוף האדם, והיה המשכן אחד; וכן יתקיימו ע"י המזונות, שהאברים הגסים יזונו מן הגס שבמאכל: והזך שבו יעלה להתעכל בכבד, משם תאכל ותתקיים הנפש הטבעיית, והנבחר המזוכך עולה אל הלב, ומאיד רוחני אוירי תקח חלקה הנפש החיונית, ומשם יעלו חלקים זכים רוחנים אל חדרי המוח, כי מן הרוחנית ההוא תתקיים הנפש המשכלת, ועליו רוח החיה המקודשת; והוא ענין סגוליי אשר לא נוכל להכחישו, הגם שסבתו נעלמת משכל האנושי; ובסגולה הזא' בעצמ', יצויר שתתאחד הקומה הנפשיית מקדושת נפשות כל בית ישראל בבית הנבחר; שישכון שם עננה, וענין נפשיי, המתיחס לנפש הטבעיית הכלליית, אשר הענין הזה יתאחד שם בברית אהבה בענין אלהי וברצונו, ע"י המזון הסגוליי, שהוא הקרבנות הנקרבים על המזבח, שהוא עם כל כליו מתיחסים לאיצטומכא וכלי העיכול, השורף ומכלה את הנקטרים, ורוח הבע"ח ואד הדק העולה משם לרצון לפני ה', בו תתנשא הנפש הטבעיית, ועליו תתדבק הנפש המתיחסת בקומה הכללית לנפש החיונית, בהקטרת הקטרת סמים באד רוחני אוירי, בהיכל שהוא המחיצה השניה, ועליו תרכב הענין המתיחס לנפש המשכלת תחת הכפורת בארון העדות, ועליהם כנפי הכרובים יתאחדו במו החיה והיחידה מאצילות שורש נפשות בית ישראל, ובם תתדבק שורש השרשים, אדון כל הנשמות, מקור הנפשות, ב"ה וב"ש; נמצא שעיקר השראת השכינה לא הי' בבית המקדש, רק בתוך נפשות בני ישראל העולים שם במעלות הסולם בחבל הכסף בהם ידבק לשכון בתוכם, וכמ"ש, <i>ועשו לי מקדש ושכנתי בתוכם</i> בתוך נשמותיהם, וקשר רוחניותם, השפוכה בבית הזה, אשר שם יתאחדו האבנים הקטנים לאבן אחד, שזה הסימן הראו ליעקב בפגעו במקום הזה, שהוא מקום בית המקדש, שנעשו כל אבני המקום אבן אחד, וידע שישכון ה' בתוך שבטי יה, ונדר כי האבן הזה יהיה בית אלהים, וישכון בתוכם. -
<b>אמנם</b> אמר, <i>ככל אשר אני מראה אותך את תבנית המשכן ואת תבנית כל כליו וכן תעשו</i>, לכוונה נכבדת מאד; דאחר שעיקר הכוונה במשכן וכליו הוא למען יהיו לבוש וגויה אל הצלם הכללי המתאחד שם מקיבוץ נשמת שבטי יה, והקרבנות היו הסבה הראשונה שתעמוד הנפש הכללית הזאת תחת המכסה הזה, ולמצוא האמצעים המגבילים בין הרוחני והגשמי, עתה מבשרי אחזה אלוה, כמו שבחיי האדם הפרטי, בכל חלקי נפשו, כבר תעלה מעליו המדרגה העליונה בעת תסור המדרגה שלמטה ממנה: כי לא יצויר, שתתקיים אצלו מעלת הנפש הנקראת בשם יחידה, שבו יתעלה למעלת הנבואה, אם לא בנה לו בית נאמן בחלק הנקרא חיה, ע"י שישמור חוקי ה' ומצותיו, וכן א"א שתתקיים אצלו מדרגה של חיה, אם אין אצלו הנפש השכליית, אשר בה ישכיל בתורת ה' להבין וללמוד, ולא עם הארץ חסיד; וא"א שיתקיימו שלשת אלה, אם אין אצלו הנפש החיונית, כי אז מת ועבר מן העולם, וכ"ש אין לו הנפש הטבעיית: וממילא הלחם אשר הוא אוכל, תהיה הסבה הראשונה לכל הנפשות; והשכל אשר ישכיל יהיה סבה לשלשה המעלות העליונית; ומה שישכיל בתורת ה' וישמור פקודיו, יהיה סבה לשני המעלות הראשיים; ובהכרח כי כן יהיה גם בהתדבקות הרוח האלהי על חמשה מעלות הנפשיית בבית הבחירה; שבהסתלק הרוח הנבואיי מן הנביאים, ואת ראשי החוזים כסה אופל, הלא אז יחסר הכרוב האחד מקצה מזה נפש היחידה, ונעשה פירוד בין כנפי הכרובים, שאז יסתלק האור האלהי; וכ"ש אם יחסר גם נפש חיה, בשלא ישמרו תורת ה' ומצותיו; ואף כי בהסתלק נפש השכליית, בשיהיו כבהמות ולא ישמרו גם החוקים המדיניים במה שבין אדם לחבירו; וכ"ש בשלא ישמרו תורת מעשה הקרבנות ויקריבו פיגול ונותר, כי אז חסר הסבה הראשונה, הלחם האלהי אשר יסבב כל אחוזת המדרגות בשלשלת הנז'; וע"ז הוכיח ירמי' לבני דורו, אשר חשבו בלבבם כי עיקר השראת השכינה הוא בבית המקדש בעצמו, ולא הבינו זאת שבהכרח לזה הצירוף והקשר המיוחד מנשמת בני ישראל; ובעבור זה עברו פי~'~ ה' ומצותיו בשחשבו שבכל זאת ישכון כבוד ה', על עצי המקדש ואבניו; אמר להם (ירמיה ז') <i>הטיבו דרכיכם ומעלליכם ואשכנה אתכם במקום הזה, אל תבטחו לכם על דברי השקר לאמור, היכל ה' היכל ה' היכל ה' המה וכו'</i>, יאמר, אל תבטחו לכם על דברי השקר, במה שתאמרו כי היכל ה', והבית המקדש הוא הנקרא היכל ה', שבו ישרה שכינתו; כי אין הדבר כן; רק בית ישראל בעצמם הם היכל ה', ועליהם ישכון כבוד ה'; וזה שיעור הכתוב; בל תאמרו, כי היכל ה' הוא היכל ה'; רק היכל ה', המה, בני ישראל הם היכל ה'; ועל כן בהכרח שתטיבו דרכיכם, ואשכנה אתכם בעצמכם במקום הנבחר, ועליכם ישכון כבוד ה', ועל זה אמר אחר כך, כי אם היטב תטיבו את דרכיכם ואת מעלליכם וכו' ושכנתי אתכם במקום הזה בארץ אשר נתתי לאבותיכם וכו', הנה אתם בוטחים לכם על דברי השקר וכו', הגנוב רצוח ונאוף ובאתם ועמדתם בבית אשר נקרא שמי עליו לאמור נצלנו, המערת פריצים היה הבית הזה וכו':
<b>ואחר</b> שהתכלית הנכבד אשר אליו תשקיף כל התורה מבין חלונות מצותיה, הוא שישכון ה' בתוך בני ישראל, ומבואר כי הגם שבקשה החכמה האלהית תחבולה מלאכתיית לזה, ע"י מעשה המשכן, מ''מ לא יתחמץ לבבנו, כי גם בעת נחרב המקדש והוסר התמיד, לא סרה שכינתו מתוכנו, כמ"ש, <i>ויטוש משכן שילה</i>, ואז, <i>אהל שכן באדם</i>, בקרב האדם, ותוך עמו, וכמו שהיה קודם חטא העגל שעדיין לא נצטוו על המקדש, אמר <i>בכל מקום אשד אזכיר את שמי אבוא אליך וברכתיך</i>, וכן אמר (יחזקאל ל{"}ז) בהבטחה העתידה, <i>ונתתי את מקדשי בתוכם לעולם והיה משכני עליהם</i> וכו', <i>וידעו הגוים כי אני ה' מקדש את ישראל בהיות מקדשי בתוכם לעולם</i>, וכן (ירמיה ג'), <i>והיה כי תרבו ופריתם בארץ בימים ההמה לא יאמרו עוד ארון ברית ה' ולא יעלה על לב</i> וכו', <i>בעת ההוא יקראו לירושלים כסא ה'</i>, ר"ל שתהי' השראת השכינה בתוך ישראל, ולא יצטרכו אל הקיבוץ שנעשה ע"י המקדש, וכמ"ש ונתתי משכני בתוככם וכו', והתהלכתי בתוככם וכו'; ואמרו מיום שחרב בית המקדש אין לו להקב"ה בעולמו אלא ד' אמות של הלכה; שנמצאו בתי ישראל כולנה דהיינו גויותיהם החומריים, עומדים במקום הגוף הכללי הציוריי שהוא בית המקדש עד שבית ישראל יהיו בעצמם הבית המקודש, ועליהם ישכון כבוד ה' ושכינתו; מעתה כשנרצה לברר מה יהיו האמצעיים שיובילו אל התכלית הנכבד הלז?, ומה יעשו בית ישראל וחיו בהם, שישכון שכינת עוזו עליהם, כאשר שכן בבית הבחירה?, ומה הן ההכנות הנצרכים לזה, שפליטת בית ישראל בעצמם יהיו עומדים במקום היכל ה' ומזבחותיו? צריכים אנו להעמיד את תבנית המשכן ואת תבנית כל כליו, וכל המלאכה אשר נעשה בו מהעבודות והאזהרות והצויים, למראות הצובאות אשר בם נראה ותאיר עינינו, וממנו נקח ראיה לעבוד את ה' אלהינו, כי בכל מקום צריך להביא מן הנודע אל הבלתי נודע;
<b>ובהעמיק</b> העיון בזה, יהיה לנו הדבר הזה מפתח גדול, בו נפתח השערים הנעלמים בקצת טעמי המצות להתבונן בם בינה; כי בעת יתור לבבנו אחרי המצות והאזהרות התלוים באכילה, אשר שקצה התורה לנו בל נטמא בם, ולא התירה לנו רק מפריסי הפרסה ומעלת גרה בחיה ובבהמה, וכל אשר לו סנפיר וקשקשת בדגים, וכן העופות הפרטים; אשר סבת האזהרה הזאת סתומה וחתומה, ופירשו הכתובים דבריהם בסוף (פ' שמיני) באמר' אל תשקצו את נפשותיכם בכל השרץ השורץ ולא תטמאו בם, כי אני ה' אלהיכם והתקדשתם והייתם קדושים כי קדוש אני; כבר גלתה בזה את המסך ובארה הטעם בכללו כל צרכו, כי לא בעבור כי יזיקו המאכלות האלה את הגויה הזהירה מכל אלה; כאשר חשב בזה הרב המורה, אשר היו דבריו למכשול לפני רופאי האליל בזמנינו, שידמו להיות גם רופאי הנפשות, בשאלם מה טעם מצוה זו; אבל בעבור שאלה יעשו רושם הטומאה והשיקוץ בנפש הישראלית, על אופן שתסתלק מעליה הקדושה הרוחניית, מבלי יוכל עוד המלך הקדוש ליחד שכינתו עמהם ולשכון בתוכם; וכמו שבאכילת מזבח את הנקטר עליו, באה הקפידה בכל הפרטים מה יהיו הנקרבים, ומספר כל קרבן מהם, ואם זכר או נקבה, בן שנה או שנתים וכיוצא ואיך יהיה אופני עשייתם, וזמן עשייתם ואכילתם, ומקום עשייתם ואכילתם, וכיוצא; וכן מי יהיו המקריבים, ומלבושיהם, והנהגתם בכמה צווים ואזהרות, ומחשבת המקריבם, וחיוב כרת ומיתה על העובר על התנאים הפרטים, בלבד מה שקרבנו פיגול לא ירצה; ואם אנחנו לא נבין מכל אלה הפרטים מאומה, כן צוה המלך שלא ישכין שכינתו רק באופן זה; וידמה בזה, ככפרי אחד אשר רצה המלך להתאכסן בביתו, וצוה לו שידליק בביתו כך וכך נרות משעוה וכך וכך משמן ומחלב, ומיני הסמים אשר יקטיר בבית, ומיני המאכלים אשר יכין לצרכו, ואיך יבשלם צלי או נא או מבושל, וכמה יכין מכל אחד מהם; ואמר לו שבאם לא ישנה דבר קטן מכל אשר צוהו יתאכסן אצלו, ואם ישנה יתחייב ראשו למלך; בודאי שאין לו להכפרי לדרוש ולחקור כלל על כל הפרטים אשר נצטוה עליהם, לאמר כי הוא יתקן מאכלים אחרים, וירקחם כמתכונתם על דרכים אחרים, כי אז מחייב את ראשו; וכן הדבר הזה, שכבר הודיעה החכמה העליונה, כי אך באופן זה לא בזולתו, יתאכסן המלך בבית הנבחר; וכן הענין, במה שחפץ בנו המלך להתאכסן תוך בית נפשינו, ולשכון בתוך בני ישראל בדביקות נשמותיהם הרוחניות, והודיע לנו כי בעת נאכל מן הבהמה אשר איננה טהורה, היא תשקץ את הנפש האלהית אשר בנו, שהיא המדרגה של הנפש אשר תוקדש לשכון עליה המלך הכבוד, וכן ביתר המצות אשר צוה מאסורי הבעילות ויתר אזהרות אשר בא הטעם בהם יען שהם מטמאים הנפש, מה לנו לבקש על אלה טעמים ידועים לנו מטבע הגויה, כי הגוף לא יתפעל מכל אלה, ולא יבין את זאת, כאשר לא יבין הכפרי פרטי מאכלי המלך ויין משתיו, אשר לא נסה בהמה, האוכל לחם העצבים; ודי לנו כי כבר העיד יוצר הנפשות, כי אלה הדברים הם אסורים לנו; ומי היודע סגולת הנפש ועניניה, ומה הם הדברים המקדשים או המטמאים אותה, חוץ ממנו יתברך, אשר עשה את הנפש הזאת? ואם נפלא על זאת, כן יפלא הכפרי על הפרטים אשר הזהירו אותו בהנהגת פת בג המלך ומשתהו; ואיך לא יהיה זה במציאות, אם כבר נמצא בסגולת האבנים, שישחירו ע"י שינוי האויר וימי הגשמים ויכהו אורם, ונמצא אבן אחת אשר מסגולתו שבאם תנאף האשה הנושאת אותו יכהה וירוץ; ואם יתפעל האבן מענין הניאוף בדרך סגולה, כ"ש כי יצויר סגולה זאת בנפש כי תכהה אורה ע"י אלה הדברים, עד שלא יתנוצץ עליה האור האלוהי, כי מחשך אלה המעשים שמו ערפל חתולתה: ובעת כסה ענן הערפל על פריצי בני עמנו, אשר החלו לקרוא כל הפורק עול הדת בשם פלוסיף, ואל אשר ימלא בטנו טרפה בשם חוקר, ויחלו כהני הבמות החוקרים על אחדות הבורא, וידרכו לשונם קשתם שקר, לפקור בזאת התורה, ולנתק מוסרות מצותיה; אז עליהם קרא הנביא ישעיה (ס"ו), <i>המתקדשים והמטהרים אל הגגות אחר אחד בתוך, אוכלי בשר החזיר והשקץ והעכבר יחדיו יספו נאום ה'</i>, כי אם נזורו לבושת לשקץ את נפשם בכל תועבת ה', אנשים אשר את ה' לא ידעו, ויסוררו כפרה סוררה כבר יוכלו לאמור, אנחנו לא קראנו אל המלך ה' צבאות שישכון בתוכנו, ואין אנו חפצים בו; אבל הכהנים הנגשים אל ה' בחרבות שבפיהם, והם יעיזו לאמור, כי הם, <i>המתקדשים והמטהרים אל הגנות</i>, אשר שם יתבודדו בעיונם, לחקור, <i>אחר אחד בתוך</i>, למצוא נקודה האמצעית והתוכיית של האחדות האמתי, והאמונה השלמה, ועפ"י הכנתם בעיון, ירד כבוד ה' לשכון עליהם, כי ההשגחה נמשכת אחר השכל כמ"ש הרמב"ם בסוף ספר המורה, ובעת בוא המלך הגדול להתאכסן בביתם, מצא כי מחשבות תהו וחמדת חפשית בלבבו כל שולחנות מלאו קיא צואה, והם, <i>אוכלי</i> כו', הנה אלה, <i>יחדיו יספו נאום ה'</i>, כי מי בקש זאת מידם לקרוא אל המלך, והם לא פנו את הבית ובגלוליהם טמאוהו; וכן יהי' הענין הזה ברוב המצות המעשיות, שיהיו להכין את גופם ונפשם על תבנית המשכן וכליו, שבאופן זה ישכון ה' בם בקדש, וז"ש, <i>ככל אשר אני מראה אותך</i>, הנוגע בך בעצמך שיכלל בך, <i>את תבנית המשכן ואת כל כליו, וכן תעשו</i>, אתם בעצמכם, תעשו גויתכם משכן לשכינת ה' וכבודו; -
<b>כי</b> כל מה שדברנו עד הנה מצורך הקיבוץ להתאחד שבטי יה, ואבנים המתנוצצים, אשר עליהם תופיע השמש האלהית וזיו זהרו, וזה הביא ההכרח אל בנין הבית המקבץ האבנים היקרות האלה, ומסדרם ומכוננם על הענין שכווננו אליו עד הנה; זה רק בכל המון בית ישראל ההמוניים, אבל הלא ימצא איש פרטי, אשר הכין את לבו, ויהי פי שנים ברוחו, עד ששקול נגד כל מחנה ישראל, כמ"ש אשה אחת ילדה במצרים ס' רבוא, על יוכבד שילדה את משה שהיה שקול כששים רבוא, והוא היה בעצמו המרכבה לשכינת ה' ויקרו; וכן כל הנביאים בעת התיחד הדיבור עמהם, שהיו הם לבדם היכל לשכינת ה', וישפוך את רוחו עליהם;וכן השלשה אבות, שאמרו חז"ל האבות הן הן המרכבה, ודוד המלך ע"ה שהיה רגל רביעי שבמרככה, שכל אלה היו האבן ספיר הגדול, אשר יכיל על גבננותו כל זהרי נצוצי השמש, להאיר את כל האכסדרה, והם הורידו את השכינה לארץ, וישכון כבוד ה' עליהם; מבואר כי אלה השלמים לא היו צריכים אל בית המקדש, אחר שהם בעצמם היו הבית המקודש, ובבית גויתם נמצא הקיבוץ הזה, והקומה השלמה, עד שנחשבו היחידים האלה כאלו היו הם בעצמם אומה שלמה, ע"ד, <i>ואעשך לגוי גדול, ואתנה את בריתי ביני ובינך וארבה אותך במאד מאד; ואברהם היו יהיה לגוי גדול</i>; וכמו שאבאר ענין זה בדרוש המיוחד אליו, שכבר יתחשבו השלמים האלה כגוי גדול ועצום מצד נפשם האלהית, והם בעצמם בנו את הבית עם כל כליו, במה שהכינו את לבבם להיות כסא אל האור האלהי, אשר ע"ז אמר למשה, <i>ככל אשר אני מראה אותך את תבנית המשכן</i>, שהוא מהיותו בית נאמן לה' צבאות, כבר נראה בו תבנית המשכן בכל פרטיו, ואמר, <i>וראה ועשה בתבניתם אשר אתה</i>, בעצמך, <i>מראה בהר</i>, בעת שכן האור עליך, כמ"ש (בפ"א דיומא) ויכסהו הענן למשה, ובאבות דר"נ משה עלה בענן ונתכסה בענן, ונתקדש בענן, ועל הכוונה הזאת אמר במדרש, <i>שהיה משה מתמה על מלאכת המשכן מי יוכל לעשותו, והשיב לו השם, אפילו אחד מכם יכול לעשותו</i>, ר"ל בעת יעלה במעלות הקדושה והטהרה והפרישות עד שיתעצם בנפשו עוז להיות מרכבה לכסא ה', ויזכה למדרגת הנבואה ורוח הקדש. -
<b>וכן</b> אומר שם (שמות ל"ה), <i>ויבאו כל איש אשר נשאו לבו, וכל אשר נדבה רוחו אותו הביאו את תרומת ה' למלאכת אהל מועד ולכל עבודתו ולבגדי הקדש</i>; וכתב בתרגום יונתן, וכל אשר נדבה רוחו, דאשלמית רוחי' בנבואתא, מפרש לשון רוח נדיבה תסמכני, שפרש"י זה רוח הקדש, שזה מיוחס אל רוח נדיבה והתפעליות כח הנפש החזקה; אבל יפלא וכי לא הביאו לתרומת המקדש, רק מי שהיה נביא וחוזה, והלא כבר הביאו נדבה זאת האנשים עם הנשים? אך הוא הענין אשר בררנו, כי באמת לא הצריכו לקבץ נדבה זו, רק מן ההמון בלבד, אבל מי שכבר זכה לנבואה, והיה הוא בעצמו משכן לשכינת ה' וכבודו; הלא זה לא היה צריך אל המשכן ונדבתו; ולא זאת אלא כי נדבת האיש הלזה, היא עלתה בכמותה ובאיכותה על נדבת כל המתנדבים, שכולם לא התנדבו רק חלק מחלקי הבנין, יש שהתנדב זהב, ויש שהתנדב כסף, ולא נחשב לו רק הדבר פרטי אשר נדב לבו; אבל האיש השלם הזה, אשר רוח הנבואה התנוססה בו, הוא התנדב הכל, ויבן לו בית המקדש עם כליו, וכל צרכי עבודתו, והוא היה בעצמו הכ"ג אשר סבב השראת השכינה בבית אכסניא שלו שהיא גויתו; ועל הכוונה הזאת השיבו שמעיה ואבטליון להכ"ג, אשר אמר להקניטם יתון בני עממיא לשלם, והשיבו לו, <i>יתון בני עממיא לשלם דעבדו עובדא דאהרן, ואל יתון בני אהרן לשלם דלא עבדון עובדא דאהרן</i>, (יומא ע"א ע"ב) כי שמעי' ואבטליון הם הכינו א"ע להיות כסא ה' ובית מקדש מלך; וכל כלי עבודתם אשר ישרתו בהם את המלך ה' צבאות, היה דוגמת עבודת הכ"ג להשכין בתוכם הקדושה העליונה והרוח האלהי, עד שיתיחס כנפי כסותם וגדיליהם, וטוטפת אשר בין עיניהם, לכבוד ותפארת בגדי הכהן המשרת ציץ הזהב נזר הקדש, וזה השולחן אשר לפניהם, דומה למזבח המכפר, כמ"ש בזמן שבית המקדש היה קיים היה המזבח מכפר, עכשיו שולחנו של אדם מכפר עליו; מבואר כי עשו המה עובדא דאהרן, כי מה שעשה אהרן לצורך הכלל ואיש האומה הישראלית בכללה, עשו הם לצורך האיש הפרטי, לשכלל מעון ביתם בקדש, אבל הכ"ג אשר לא יכוין דרכו באורח חיים למעלה למשכיל, הנה הוא עם כהונתו לא יתיחס אל אהרן במעשה עבודתו: -
<b>וזש"ה</b> <i>ויבאו כל איש אשר נשאו לבו</i>, ר"ל כל איש מבית ישראל לא הביאו נדבה רק מה שהתנדבו זהב או כסף או אבנים; אבל, <i>וכל אשר נדבה רוחו</i>, שהיה להם רוח נדיבה, כמו שת"י דאשלמית רוחיה בנבואתה, שזכו לרוח נבואה, <i>אותו</i>, היינו הרוח נדיבה שהיה להם, <i>הביאו את תרומת ה' למלאכת אהל מועד ולכל עבודתו ולבגדי הקדש</i>, שבזה בעצמו נחשב כאילו התנדבו בית המקדש שלם עם כליו ובגדי עבודתו: -
<b>ככל</b> החזיון הזה, הראו להבחיר שבאבות במראות הסולם, בעת פגע במקום וילן שם כי בא השמש, שקבלו חז"ל כי בהר המוריה היה, ושבעברו דרך המקום ההוא הנבחר ולא התפלל שם חזר לאחוריו, ולא השיג גודל מעלת נפשו, אשר עלתה למעלת הנבואה, וכי הוא בעצמו כסא כבוד לשכינת חי העולמים, עד שאך למותר היה אליו לכוין דעתו אל המקום ההוא, כי מעלתו גבוה ממעלת המקום, יען שהוא בעצמו מקום המקודש אשר עליו ישכון כבוד ה'; ולזה הראו לו בחלום הנבואיי, <i>והנה סולם מוצב ארצה וראשו מגיע השמימה</i>, הודיעו לו בזה גודל מעלת נפשו, אשר הוא החבל הקשור בארץ, ורישי' מטי עד צית שמיא, ובעת יתנועע החבל הזה למטה בכל תנועותיו, יניעו על ידו השמים ושמי השמים וכל המציאות השמיימים והארציים, כי אם היותו מוצב ארצה בבית חומר, ראשו ושרשו מגיע השמים, ועלה בית אל וסבב הגלגל והמצפה, עד ראש המדרגה וסתר המדרגה העליונה, <i>והנה מלאכי אלהים</i>, וכל שלוחי ההשגחה המניעים העליונים והמנהיגים התחתונים, <i>עולים ויורדים בו</i>, וכולם תלוים בעבורו ומוכנים למשמעתו, וצדיק יסוד עולם, וכל מה שחזה בלבבו כי נמצא במקום בית המקדש השראת השכינה; ראה כי לא המקום גורם לזה, רק, <i>והנה ה' נצב עליו</i>, בעצמו, והוא לבדו אדמת קדש הוא, עליו תתיצב הדבקות האלוהי המתעצם עמו, כי יעקב חבל נחלתו, ואז, <i>וייקץ יעקב משנתו</i>, והבחין כי עד הנה לא השיג אמיתת נפשו וגדולתה, <i>ויאמר אכן</i>, הנה אני טעיתי בדמיוני לחשוב כי <i>יש ה' במקום הזה</i>, שהמקום הזה גרם שיהיה ה' שוכן עליו, אבל, <i>ואנכי</i>, שאדע האמת כי אנכי סבבתי כל זאת, ואך אני אני הוא המרכבה לאלהית זאת, <i>לא ידעתי</i>, כי אם הייתי יודע זה, לא חרדתי כל החרדה הזאת להשאר פה בעבור המקוש, אחר שאני הוא הסולם המשלב הרוחני והגשמי שבת אחים גם יחד; ויען שיצא בזה מגדר הצדיקים שדרכם להקטין עצמם, והגדיל את מעלתו ממעלת המקום, וכבר ידע שעתיד המקום להיות בית אלהים ושער השמים, וע"ז ויירא, ויתן תודה למעלת המקום ג"כ;
<b>ותנחומין</b> של אמת היה זה לדוד ע"ה ברצותו לבנות הבית, ובאה הנבואה מאת נתן הנביא, כי הוא לא יבנה הבית, אמר לו, <i>והגיד לך ה' כי בית יעשה לך ה'</i>, כאומר אל תצטער על זה, כי אתה אינך צריך אל הבית, כי בית יעשה לך בעצמך שאתה בעצמך בית לה', ורוח הי' בך ומלתו על לשונו, וכבר הגענו בדרוש הזה אשר בו כללנו בקצרה תבנית המשכן על פי תבנית האדם הכללי והפרטי, למה שכוונתי בנושא הדרוש, בפסוק ככל אשר אני מראה אותך את תבנית המשכן וכו' וכן תעשו; כאשר יראה הקורא באמת, אם ימצאו דברי חן בעיניו, והכין את לבבו לבנות בית לה' ובית למלכות הנפש, כמ"ש ככל אשר צוה ה' את משה כן עשו בני ישראל את כל העבודה, וירא משה את כל המלאכה והנה עשו אותה, (זאת שנית) כאשר צוה ה' כן עשו, בעצמותם; ויברך אותם משה; וה' יברך את עמו בשלום:
<h2>מוסדי ארץ דרוש ד</h2>
<i><b>ואדם ביקר ולא יבין נמשל כבהמות נדמו</b></i> (תהלים נ')
/<b>כאשר</b> התחתנו יחד שני קצות הבריאה, ויבואו השמים אל הארץ כמער איש ולויות; ותהר הארץ, ותקש בלדתה כי תואמים בבטנה ושני לאומים ממעיה יפרדו; ויצא הבכור, בצלם אלהים, כאחד מצבא מרום, קיים באיש, ותאמר קניתי איש את ה', ואביו אהבו כי בן זקונים הוא לו, ויעש לו כתנות אור ומעטה תהלה, וישם ציץ הזהב נזר הקדש על ראשו, כי קדוש הוא לאלהיו; ואחר יצא אחיו הכושי, אשר על ידו השני, עש ותולע ורכלות רקב, להיות קיים במין, כי זנתה אמו הובישה הורתו החומריית, בת שאול ואבדון, ותעש לו אפד ומסכה כתנות עור ובשר, לכסות מערומיו -הילד הזה יהיה תאומים מלמטה, עת כי יכנע הרוח תחת שלטת הבשר, כי אז ישכלו גם שניהם בגיא צלמות, ותכס עליהם הארץ ויאבדו מתוך הקהל; ויחדיו
יהיה תמים אל ראשו, עת יכנע האובד לעומד, והנקלה לפני הנכבד ישוחח, וישבו לפניו הבכור כבכורתו והצעיר כצעירתו, ויכרתו ברית שניהם ברית החיים והשלום, כי אז בארץ החיים משנה ירשו, והיה ממלכת כהנים וגוי קדוש, ויקרא שמו פלא יועץ שר שלום. -/
<b>האדם!</b> באשר נמצא ביצירתו דבר יתדמה בו אל העליונים להיותו קיים באיש כמוהם ודבר יתדמה בו אל התחתונים, להיותו קיים במין; כמו שהודיעה התורה בבריאתו, <i>ויברא אלהים את האדם בצלמו</i>, שהוא על כח הצוריי שבו, שמצדו יחויב שיהיה קיים באיש, שעליו אמר, <i>בצלם אלהים ברא אותו</i>; ומצד חומרו שבגללו יחויב להיותו קיים במין, אומר, <i>זכר ונקבה בראם</i>; בהכרח כי נמצא פי שנים ברוחו לעולם, רצוני, כי הגוף והנפש שני סולמות הם, בסולם הראשון ירד לשאול תחתית להיות כלה ונפסד, וכל מורכב מתפרד, ומצד זה מוכרח שיפרה וירבה להשאר קיים במינו; ובסולם השני יעלה במעלות, בעת יעצים עוז לדכא כחות גופו תחת ממשלת הנפש, ואכל מעץ החיים וחי לעולם, להיות כאחד מצבא מרום קיים באיש, כמו שהיה אדם קודם החטא, וישראל קודם חטא העגל, והצדיקים בכל דור ודור, אשר הסירו הבגדים הצואים ותאות החומריים מעליהם, שאז יולידו את עצמם, להיות חיים וקיימים, כמ"ש מה קדוש לעולם קיים אף צדיקים לעולם קיימים, שמצד זה אמר, <i>אלה תולדות נח, נח</i>, במה, <i>שאיש צדיק תמים היה</i>, הוליד את עצמו להיות קיים באיש, <i>את {ה}אלהים התהלך</i>, ע"ד אני אמרתי אלהים אתם, ועז"א, <i>עיקר תולדותיהם של צדיקים תורה ומעשים טובים</i>:
<b>אמנם</b> ראינו הבדל גדול בעניני האדם מצד שני הנושאים האלה; שמצד היותו קיים במין, הוכרח להיות מדיני; היינו שמצד גופו וצרכי תועלתו, מוכרח שידור במדינה עם קיבוץ רב מן האנשים, כדי שימצא בקל המצטרך לו לצורך חייו הזמנים מן המזונות והמלבושים, שמן הנמנע שידע לבדו כל המלאכות ההכרחים לתקוני האדם הכוללים; כמ"ש, <i>כמה יגיעות יגע אה”ר עד שלא מצא פת לאכול, חרש זרע קצר וכו' כמה יגיעות יגע עד שלא מצא בגד ללבוש ארג טוה וכו', ואני משכים ומוצא כל אלו מתוקנים לפני</i>; כי בהתאחד הקיבוץ איש איש ממלאכתו המיוחדת, ישלים כל אחד מה שחסר זולתו, עד שמצד זה, יוחשב כל הקיבוץ כגוף אחד הכולל איברים רבים, אשר כל האיברים המקובצים הכרחיים לקיום הגוף ההוא המקובץ מהם; כמו שתראה במליצת ישעיה הנביא בראש ספרו, שרצה לנבא השלשה גליות שגלו ישראל, ע"י מלך אשור, כמ"ש (בסימן ח'), <i>בעת הראשון הקל ארצה זבולון וארצה נפתלי, והאחרון הכביר</i>, שבפעם הראשון הגלה, <i>דרך הים</i>, ובפעם הב', <i>עבר הירדן</i>, ובפעם הג', <i>גליל הגוים</i>, שכולל כל ארץ ישראל כמו שפרש"י; וסיפר זה, במ"ש בראש ספרו, <i>ארצכם שממה, עריכם שרופות אש, אדמתכם לנגדכם זרים אוכלה אותה, ושממה כמהפכת זרים</i>, ר"ל, שגלות הראשון, לא נגע עדיין לכל עיר ועיר, שעוד היו כמה עיירות אשר ישבו לבטח כמקדם, רק נגע לכלל המדינה, שנקטנה מכמות שהיתה, עז"א ארצכם שממה; וגלות השני כבר נגע לכל עיר ועיר שנתמעט כבודם בכלל, ועדיין לא נגע לכל איש פרטי; אבל גלות הג' נגע לכל איש פרטי, שכולם גלו, ועז"א אדמתכם, שהוא אדמת כל אחד ואחד, זרים אוכלים אותה, שע"ז אמר שבגלות הראשון, <i>ונותרה ירושלים כסוכה בכרם</i>, שחורבן הסוכה הוא חורבן של דירת קבע, כן בגלות הראשון שהיו קבועים לגמרי; אבל חורבן השני נמשל, <i>כמלונה במקשה</i>, שחורבן המלונה הוא חורבן של דירת עראי, שאינו עשוי רק ללינת לילה, כן היו יושבים שם בדרך עראי; וחורבן הג' נדמה כחורבן של הסוכות שעושים סביב, <i>עיר נצורה</i>, שהוא רק לפי שעה קלה, ואך יום או יומים יעמוד, כן היה החורבן מדירת עראי לגמרי, שכבר ישבו שם לפנים, כאהל עראי נדים ונעים; ראה כי המשיל זה תחלה במשל גוף פרטי, במ"ש, <i>כל ראש לחלי וכל לבב דוי, מכף רגל ועד ראש אין בו מתום</i>, ומפרש, מה שאמרתי <i>כל ראש לחלי</i>, היינו, <i>ארצכם שממה</i>, שהמדינה באיש הכללי תתיחס אל הראש בגוף הפרטי, מה שאמרתי, <i>כל לבב דוי</i>, היינו, <i>שעריכם שרופות אש</i>, כי הלב במדרגה למטה מהראש, אבל משלח חיות לכל האיברים בפרטות, וזה יצדק במשל כי נגע המכה לכל העיירות, במה שסר צילם ושפע פרנסתם, ומ"ש, <i>מכף רגל ועד ראש</i>, הוא בנמשל, <i>אדמתכם</i>, הפרטית, <i>זדים אוכלים אותה</i>; ומ"ש, <i>לא זורו ולא חובשו</i>, הוא בנמשל, <i>ושממה כמהפכת זרים</i>, שהופכים באכזריות לבל תשאר שום תרופה; וכן תמצא בכל דברי הנביאים עד"ז, שהמליצו את הקיבוץ הכללי כאיש פרטי, יען שכולם מתאחדים לעזור זה את זה להשלים החסרון, ולהמציא התועלת הכללי.
<b>ולא</b> כן בהשקיף על האדם, מצד נפשו שבו יהיה קיים באיש, שלא לבד שאין מתנאו שיהיה מדיני, כי על מעלתו המלאכתותית, ידמה כאחד ממלאכי מרום החיים באיש, איש איש לבדו ואין להם צורך אל הקיבוץ; ועל המליצה הזאת אמרו, שאדם קודם החטא היו מה"ש צולין לו בשר; ואמרו על לעתיד, עתידה הארץ שתוציא גלוסקאות וכלי מילת, שיהיו המזונות והכסות, מבלי מלאכות אנושית, שבעבורם יצטרך אל הקיבוץ המדיני, וכמו שהיה ענין ישראל ארבעים שנה במדבר, במן ובכסות, כמ"ש שמלתך לא בלתה מעליך. - אולם שעוד בצד זה יתהפך הדבר, שיחושב איש בודד כקיבוץ כללי, כי מצד היותו קיים באיש, יספיק הוייתו לבדו להשלים תכלית בריאת הקיבוץ הכללי; כי אדם הראשון לולא החטא יחידי נברא, ואם לא הי' מתחייב מיתה לא הי' צריך להעמיד תולדות, כי הוא לבדו היה קיים באיש; וכן ישראל קודם חטא העגל, שאמרו חז"ל דלא היו צריכים להעמיד תולדות, ובהכרח היה איש אחד עומד במקום קבוצת הכלל; ועז"א את האלהים ירא ואת מצותיו שמור; <i>כי זה כל האדם</i>, ר"ל שבגלל הדבר הזה תהיה קיים באיש, ותהיה חשוב כמו הכלל כולו, וכמ"ש חז"ל, <i>שקול זה כנגד כל העולם כולו</i>, (ומ"ש כל העולם כולו לא נברא אלא בשביל זה, היינו מצד השקף חומרו, שבו יצטרך להיות מדיני ג"כ).
<b>וילך</b> הדבר הזה לפי מעלת האיש הזה ותכונת נפשו, שיש אשר יתהלך את אלהים עד שיהיה שקול נגד כל העולם כולו, במעלת נפשו, כמ"ש באברהם, כי אב המון גוים נתתיך, <i>ואעשך לגוי גדול</i>, שהוא עצמו יהיה נחשב כגוי גדול, ואמרו במדרש שדרש רבי אשה אחת ילדה במצרים ששים רבוא, זו יוכבד שהולידה את משה ששקול כנגד ששים רבוא, ויש אשר לא עלה על במתי עב אל קצה המעלה, ויערך בערך נפשות, לעומת קיבוץ פרטי ממספר בני אדם, כמ"ש <i>ויכו מהם אנשי העי כשלשים וששה איש</i>, זה יאיר בן מנשה ששקול כרובה של סנהדרין; וכן במ"ש שבעים איש, חמשים אלף איש, אמרו, שבעים איש ששקול כנגד חמשים אלף איש; וכן תמצא לחז"ל במקומות רבים, שהעריכו את איש אחד לעומת מספר רבים נקבצים; כמ"ש בברכות פרק הרואה, כד חזיתינכו חשביתו עלי כס' רבוא וברכתי ברך חכם הרזים, שהוא מצד הצורה ומעלת הנפש שמצדו יעלה ערך איש אחד לפי ערך אנשים רבים, ויאמר על האחד ששקול כעשרה או כמאה או יותר; ובזה יל"פ מ"ש, <i>יחי ראובן ואל ימות ויהי מתיו מספר</i>, שכלל בו שני ברכות, אחד ברכת הרבוי החומריות, שיחיו ואל ימותו אנשים, רק ימלאו ימיהם; ב', שאנשיו יהיו אנשי מספר; היינו שכל אחד יהיה נספר לכמה אנשים בערכו ערך נפשות; כמ"ש, <i>והיה מספר בני ישראל כחול הים אשר לא ימד ולא יספר, והיה במקום אשר יאמר להם לא עמי אתם, יאמר להם בני אל חי</i>, שלא נעלם הערת חז"ל בסתירת הלשון, והיה מספר, אשר לא יספר?, והנראה בזה, כי ישראל נתברכו ע"י אברהם כככבי השמים, כמ"ש, <i>הבט נא השמימה וספור הככבים אם תוכל לספור אותם, ויאמר כה יהיה זרעך</i>, וברכה זו לפי שיעורי, עם מה שהתעצמו בה הקדמונים, באשר כבר מצאו מספר לככבים?, יהיה על הריבוי הנפשות שאמרתי, כי כמו שהככבים מלבד רבוים בכמותם, יש בהם ריבוי באיכותם, כי כל ככב מחזיק עולם מלא, וגדול כמה וכמה מכדור הארץ, ואין מספר לכל מה שנמצא בתוך ככב אחד, מהנמצאים אשר בתוכו אשר נעלם מעינינו, כן אין מספר לאנשים יחידים מבני ישראל, יען שכבר ימצא לפעמים שיהיה איש אחד מבני ישראל, אשר יעלה בערכו למספר גדול ורב; ועז"א, <i>כה יהיה זרעך</i> בלשון יחיד, שכל אחד מזרעך לא יהיה לו מספר מצד איכותו; אולם ברכת יעקב, <i>והיה זרעך כעפר הארץ</i>, הוא ברכה אחרת מצד הכמות, שירבו ויעצמו במאד מאד ותמלא הארץ אותם; ועל שני מיני הריבוי האלה. בכמות ובאיכות, אמר משה לישראל, <i>ה' אלהיכם הרבה אתכם, והנכם היום ככבבי השמים לרוב, ה' אלהי אבותיכם יוס~י~ף עליכם ככם אלף פעמים ויברך אתכם כאשר דבר לכם</i>; שעל הריבוי הטבעיית, אמר, <i>ה' אלהיכם הרבה אתכם</i>, בהיותכם שש מאות אלף הגברים לבד מטף; ועל הריבוי הנפשיית אמר, <i>והנכם היום כככבי השמים</i>, בענין מה שיש בכל אחד בפרטות, לרוב, מצד ערך נפשו, שכל אחד שוקל ככמה וכמה נפשות; ע"ד שאמר, <i>ויהי כל נפש יצאי ירך יעקב שבעים נפש</i>, רוצה שכל נפש מיוצאי ירך יעקב, היה שקול ככל השבעים נפש; כמו שאמר הלל, <i>אם אני כאן הכל כאן</i>; וע"ז בקש שיוסיף ה' עליהם כענין שהם, אלף פעמים בריבוי הנפשיית, שיתנשאו למעלה ראש להרים קרן במעלות נפשותיהם, אלף פעמים ממה שהם בו עתה וחוץ מזה יברך אתכם כאשר דבר לכם, בברכה הטבעיית ג"כ; שעל שני אלה אמר בלעם, <i>מי מנה עפר יעקב</i>, הוא הריבוי החומריית, המתיחסת לשם יעקב, שנמשל בריבוי לעפר; <i>ומספר את רובע ישראל</i>, היא הברכה הנפשיית התלויה בקדושתן מלידה ומבטן מהריון וזה כוונת הושע באמרו, שלאחרית הימים, יתנשאו במעלת הנפש, עד שכל אחד יהיו שקול כעולם מלא, ומצד זה, <i>והיה מספר בני ישראל</i>, רוצה לומר אנשים יחידים מבני ישראל, שמצד הכמות נכנסים בגדר המספר, הם בעצמם יהיו מצד איכותם, <i>כחול הים אשר לא ימד ולא יספר</i>; ומפרש איך יצויר זה? כי, <i>והיה במקום אשר יאמר להם לא עמי אתם יאמר להם בני אל חי</i>, ויהיו שקולים מצד החשיבות והעילוי שלהם כגוי עצום ורב;
<b>וכי</b> תשא את ראש בני ישראל לפקודיהם, תראה כי התחלף הקיבוץ הישראלי, מן קיבוץ עמים אחרי' עובדי האליל שהיו בימי משה, אם מצד כללות הקיבוץ, ואם מצד אישיהם הפרטים; כי אם מצד כללות הקיבוץ, נדמה קיבוץ המון האנשים הרבים הנמצאים בכל אומה ואומה, אשר מקבוצם יהיה כללות האומה ההוא, לקיבוץ כשבים ורחלים הרבה אשר מכללם תתהוה העדר, שהגם שאם לא יהיו שם צאן רבות יעדר שם עדר ממנו, וכבר הוכרח לעדר הרחלים שיהיו שם רחלים הרבה; מ"מ אין כל רחלה ורחלה בפני עצמה משלמת העדר, שכבר יהיה עליו שם עדר אם יחסר ממנו רחלה אחת; וכן לא יגרע שם אומה או עם וגוי מכל המון הגוים, אם יעדר מהם איש פרטי; משא"כ קיבוץ האומה המאמנת בה' ובתורתו נדמה לכלל החלקים הפרטים הנמצאי' בכלי מראה השעו' או האיברי' והפרטיים הנמצאי' באדם או בבעל חי, שכל חלק וחלק וכל אבר ואבר, משלים את הכלי הכללית, או את הגוף הכללי; אשר מכללות כולם תהיה הכלי ההוא או הגוף ההוא על מתכונתו, ואם יחסר אחד מהם, כבר יהיה חסרון בכלל הכלי ותופסד מלאכתו; או בכלל הגוף, מום בו לא ירצה; וכן כל אישי האומה הישראלית, מוכרחים לשלימות הקיבוץ הישראלי, באופן שבאם יחסר אחד כבר נראה החסרון בכלל האומה בהעדר ממנה איזה שלימות מתיחס מן האיש ההוא אל כלל האומה; כמ"ש חז"ל מי שאינו עוסק בפריה ורביה ה"ז גורם לשכינה שתסתלק מישראל, כיצד, אין השכינה שורה אלא על ב' אלפים ושני רבבות מישראל, הרי שהיו מנין הזה חסר אחד וזה לא עסק בפו"ר, ה"ז גרם לשכינה שתסתלק מישראל; בארו זה תכלית הביאור איך איש איש מבית ישראל הולך מהלך השלימות אל כל ישראל יחד להשרות עליהם שכינת ה'; וכבר דברו בזה נכבדות בני קרח בדוכנם, במ"ש (תהלים פ"ז) <i>נכבדות מדובר בך עיר האלהים סלה, אזכיר רהב ובבל ליודעי, הנה פלשה וצור עם כוש זה יולד שם, ולציון יאמר איש ואיש יולד בה, והוא יכוננה עליון</i>, יאמר כי נמצא הבדל גדול, בין אם נבוא להזכיר כללות אומה אחת, בבל פלשת או צור או כוש, שבהם אין צורך להזכיר לתנאי כללות האומה את האישים הפרטים שבה, כי כבר תהיה האומה בכל שלימותה אם יחסר איש פרטי, וא"צ להזכיר ליודעי, רק רהב ובבל שהוא שם האומה בכללה, וכשבאים להזכיר מי הנולד ~בארן~{בארץ} פלשתים או בארץ כוש או בצור, אשר בעבורם יהיו שם יושביה לגוי; לא יאמרו רק ששם נולד גוי פלשת, ובני כוש ואנשי צור, אבל לא יזכירו בזה מאומה מאיש פרטי אחד; אבל כשבאנו להזכיר מי השם ציון לגוי גדול, אז צריך להזכיר כל איש ואיש אשר יולד בה, כי כלי איש פרטי משלים את האומה בכללה; <i>והוא</i>, ר"ל האיש הפרטי הזה, <i>יכוננה עליון</i>, שעל ידו יתוסף שלימות בכלל האומה;
<b>וכבר</b> בארנו המעלה הנשגבה אש' הית' לאישי האומ' הנבחרת הזא', שמלבד שהמשלנו כולם בכלל אל האיברים והחלקים, של קיבוץ גויה, או כלי מראה שעות, אשר כל אבר וחלק מוכרח לשלימות הכלל; עוד יתרון לקיבוץ האומה הזאת על המשל הזה, שבו לא יתיחס כל אבר רק לאבר אחד מכלל הגויה, ראש או זרוע, יד או רגל, ולא יאמרו על הראש שהוא גוף שלם, וכן בעת נדבר על כללות הגויה, יכלל בזה כל האיברי' החונים תחתיו, וכן יהי' בחלקי' המקובצי' בכלי מראה השעות; לא כן באישי האומה המאמנת בד' ובתורתו, שמצד היותם קיימים באיש, כבר יחשב איש אחד כהאומה בכללה, וע"ז אמר, <i>ה' יספור בכתו' עמים זה יולד שם סלה</i>, שהשם יספור איש הפרטי הנולד בציון כמספר עם רב והמון גוים, שלא יחשבם עם אנשים יחידים, רק עם עמים רבים ועצומים, כמשה ע"ה שהיה שקול כנגד כל ישראל, ובעת שרצה להתיך חמתו עליהם, אמר, הרף ממני ואשמידם ואעשה אותך לגוי גדול, שכבר יעמוד האיש הפרטי הזה, נגד כל האומה בכללה, וגדול יותר מהם, באשר נמצא בו תפארת גוי קדוש ועם שלם מתאחד בעצמותו, והוא לבדו חיילים יגבר בענין אלהי נעלה מדרך הטבע, לעשות נוראות לבדו, כאילו היה הוא בעצמו מחנה כבדה והמון רב וכלי מלחמה, כמו שהיה הענין באברהם ע"ה, שדרף לבדו חיל כדרלעומר והפילם חללים, ומי שאחריו במדרגה, שכתוב בהם, ורדפו מכם חמשה מאה; ועוד יגזרו אומר במלכת השמים ~ובנהגת~{ובהנהגת} הטבע בכל אשר יצוו ואין ממרה את דבריהם; כיהושע שאמר שמש בגבעון דום, ויתר הנביאי' וחכמי הדורות האלהיים בנפלאותיהם, דברים אשר לא יכילו על זה כל הממלכות וכל חכמיהם, אשר מצד זה, באמת גדול כח האיש הזה מכל בני חלד, והוא הנשמה אליהם, אשר כולם נבראו בעבור מציאתו; כמו שהשיב יעקב אל יוסף, בעת הרע בעיניו על אשר שם יד ימינו על ראש אפרים, ויאמר לא כן אבי כי זה הבכור שים ימינך על ראשו, השיב לו, <i>ידעתי בני ידעתי גם הוא יהיה לעם וגם הוא יגדל, ואולם אחיו הקטן יגדל ממנו, וזרעו יהיה מלא הגוים, ויברכם ביום ההוא לאמור ישימך אלהי' כאפרים וכמנשה</i>; כי זה בעצמו הי' ההבדל בין אפרים למנשה, שמנשה עם היותו הבכור, והיה יהיה לגוי גדול בריבוי מופלגת כמוזכר בספר יהושע, בכל זאת היא ריבוי טבעיית, שיתיחס אל השמאל, ואל הטבע; אמנם אפרים היה בו ענין אחר שיצא ממנו יהושע בן נון, שהוא לבדו הי' שקול כנגד כל ישראל, וזו הריבוי הנפשיית שתצויד גם במעט אנשים, שיחשבו כגוי עצום מצד חשיבותם, ועדיף יותר מריבוי הטבעית, מצד שזה קיים באיש, ודורך על במתי הטבע לעשות אותות ומופתים בשמי' ובארץ: וזה שהשיב לו, <i>ידעתי בני ידעתי גם הוא יהיה לעם ונם הוא יגדל</i>, ר"ל שמנשה לא יגדל רק בעת שיהי' לעם, ויולד בנים ובני בנים וקהל גוים יצאו מחלציו, שזה ריבוי טבעיית, <i>ואולם אחיו הקטן יגדל ממנו</i>, היינו שלא יגדל ע"י זולתו שהוא ע"י ריבוי עם, רק גדולתו תלוי ממנו בעצמו, שגדולה זאת תתיחס לו תיכף, במה, <i>שזרעו</i>, היינו אחד מזרעו, <i>יהיה מלא הגוים</i>, ופרש"י זה יהושע שיצא מאפרים, שהוא בעצמו היה שקול כנגד גוים רבים כבירים, ומצד זה אפרים שהיה עצור בכחו סגולה נפשיית באור הגדול אשר יתנוצץ מחלציו, כבד חלה עליו הברכה ביום ההוא, אבל מנשה שברכתו תלוי בריבוי עם, לא יוכל לאשרו ולפארו עד שיתרבה בדורת הבאים יוצאי יריכו, ועז"א, <i>ויברכם ביום ההוא</i>, שאז לא נראה עדיין ברכת מנשה כלל, לאמור, כי כן יאמרו בודאי עדת המברכים, <i>ישימך אלהים כאפרים וכמנשה</i>, להקדים את אפרים, כי מימינו ברכת ה' עליו בברכה נפשיית, במה שנמצא בו מבחר הסגולה ולב בני האדם, אשר השמש והירח ישתחוו לו;
<b>ועינךְ</b> תראנה, כי הודיע ה' למשה ב' המעלות האלה, אש' בם יתעל' קיבוץ האומ' הנבחרת, אחד מצד כללותם, והשנית מצד אישיהם הפרטיים, בחומש הפקודים, שאומר שם, <i>שאו את ראש כל עדת בני ישראל למשפחותם לבית אבותם, במספר שמות כל זכר לגלגלותם, מבן עשרים שנה ומעל' תפקרו אותם לצבאותם אתה ואהרן, ואתכם יהיו, איש איש למטה, איש ראש לבית אבותיו הוא</i>, יאמר, דעו אפוא, כי בבואכם לספור הקיבוץ הנבחר הזה, תשכילו בו שני ענינים לכבוד ולתפארת, אחד מצד כללותם, שלא תחשבו כלל אישי האומה, ככלל גל של אגוזים, או עדר הרחלים, שאין האחד הפרטי צריך לשלמות הכלל רק כאיברי הגויה שכולם מתאימים ומוכרחים אל הכלל, שע"ז אמר, <i>שאו את ראש כל עדת בני ישראל</i>, שכל ראש ומספר הנמצא בהם מוכרח, לצורך, <i>משפחותם לבית אבותם</i>, לצורך הכלל, שבהחסר ראש אחד יהיה חסרון בכלל המשפחה, כגוף אשר מום בו ע"י חסרון אבר; זאת שנית מצד אישיהם הפרטים, שכל אחד קיים באיש לבדו לבוא במנין בפ"ע, שעז"א, <i>במספר שמות כל זכר לגלגלותם</i>; ועז"א שמצד כללותם, <i>מבן עשרים שנה ומעלה תפקדו אותם לצבאותם</i>, שמכל הפרטים יתהוה הכלל לצבא צבא מחנה אלהי' זאת; ומצד פרטיותם; אומר, <i>ואתכ' יהיו איש איש למטה</i>, ר''ל שכל איש פרטי מהם יוחשב ככלל המטה וכשבט שלם, <i>איש ראש לבית אבותיו הוא</i>, שכל איש פרטי הוא ראש לבית אבותם, באופן שכל אחד בפני עצמו יהיה חשוב ככלל הקיבוץ; מ"ש היפוך מזה באומות שהי' בימיו עובדי כוכבי' ובעל צפון ובעל פעור, <i>הן גוים כמר מדלי</i>, שמצד פרטיותם הוא כטפה הנופלת מן הדלי, שלא יעדף הדלי המלא מים ע"י הטפה ההוא, ולא יחסר בהעדרה, <i>וכשחק מאזנים נחשבו</i>, שלא תוכבד הכף ע"י השחק ההוא ולא תקל בהעדרו; ומצד כללותם אמר, <i>הן איים</i>, בכלל, <i>כדק יטול</i>:
<b>אמרתי</b> הן האדם הלז היה בתבל כאחד מצבא מרום במרום, עת יעלה במעלות הסולם אשר ראשו מגיע השמימה, בכח נפשו הנטועה בקרבו, שבה יהיה קיים באיש, ויהיה שרשו במקום קדוש ונצחי, כמו שאמרו שאה"ר מן הארץ עד לרקיע היה, כי היה נטוע במקו' טהרה, במקום הקרח הנורא, כעץ שתול על פלגי מים העליונים, וגם מן המזרח למערב היה, במה שהיה כולל בכחו כל הנמצאים, וכל תולדות העתידים להולד בכל חלקי התבל, ואידי ואידי חד שעורא הוא כמאמר חז"ל שאם הי' קיים באיש לא הי' מוכרח להעמיד תולדות, והיה הוא בעצמו בעל המון, וכרם הבריאה בכל מטעיה, ואיך כבהמה בבקעה ירד להיות נמשל כבהמות נדמה, במה שהם קיימים במין, בעת שלא הלך מהלך השלימות, וחטא על הנפש היקרה אשר בקרבו, כמ"ש שאחר שחטא נתמעט שנאמר ותשת עלי כפיך; והוא באמת הסולם שרא' יעקב במרא' הנבואה, שמלאכי אלהים עולים ויורדים בו, כי בשוב צדיק מצדקתו אז יושלך משמים ארץ, ויתנצל את עדיו להיות כאחד האד' יושב חשך וצלמות; כמו שתראה ענין זה הטיב במעשה המרגלים, איך הי' בכחם לעלו' אל הסול' הז' בתכלית המעל', עד שיהיו שקולים נגד כלל ישראל, והיה אחד מהם לבדו כעם רב וצבא מלחמה, ויהי אך יצא יצאו מאת פני ה', ויחשבו מחשבות למרות את כבודו, אבדו את כבודם, ואבדו מתוך הקהל בזה ובבא; כמ"ש, <i>וידבר ה' אל משה לאמור, שלח לך אנשים ויתורו את ארץ כנען אשר אני נותן לבני ישראל, איש אחד איש אחד למטה אבותיו תשלחו כל נשיא בהם, וישלח אותם משה ממדבר פארן על פי ה' כולם אנשים ראשי בני ישראל המה, ואלה שמותם, למטה ראובן</i> וכולי, <i>אלה שמות האנשים אשר שלח משה לתור את הארץ</i>, והפלא הנופל בשליחות הזה, אשר הסכים אליו ה' ונתן רשות עליו; הוא, דאחר כי ענין השליחות לתור את הארץ ולרגלה, מורה על קוצר אמונתם, בדבר ה' אשר הבטיחם כי הוא יכבוש את הארץ לפניהם, וכי ארץ זבת חלב ודבש היא; וכמ"ש ע"ז עד אנה לא יאמינו בי; א"כ איך הרשה ה' על המעשה הזה? ולא עוד אלא שצוה שיבחרו ראשי אלפי ישראל, והלא לשליחות כזה הנסבב מקוצר האמונה ראוי לבחור אנשים שפלים בני בלי שם, אשר יקטן ערך הגנות לפי ערך האנשים העוסקים בו?, ובמדרש אומר למה הדבר דומה לעשיר שהיה לו כרם, כשהיה רואה שהיין יפה, היה אומר לפועליו הכניסוהו לתוך ביתי, וכשהיה רואה שהיין מחמיץ, היה אומר הכניסוהו לתוך בתיכם, אף כך המרגלים תחלה בני אדם צדיקים היו, ויחס השליחות אל עצמו, ולבסוף נהפכו לרוע ויחס השליחות אל משה, כמ"ש שלח לך; וגם זה המאמר משולל הבנה, דאם ראה תחלה שהם צדיקים איך אמר תיכף שלח לך, ואיך חזר אח"כ ואומר וישלח אותם עפ"י ה', שהיה ראוי לכתוב בהיפוך;
<b>וביאור</b> הענין לפ"ד הוא, כי באמת אם היה השליחות מיוחסת לשם ה', היה השליחות על כוונה אחרת, לא לתור את הארץ הטובה היא אם רעה, שזה לא יתכן ליחסה לה', בשהוא כבר העיד על טובת הארץ: אבל היה השליחות על זה הענין עצמו שישלח את אליהו מלאך הברית לפני בוא יום ה' הגדול והנורא, כמ"ש הנה אנכי שולח מלאכי ופנה דרך לפני, כי בשוב ה' את שיבת ציון. ויפקוד על כל בשר בעוזו, אז א"צ לחרב מלחמה ועם רב, כי איש אחד יצא במלאכות ה', ולפניו יכרעו המון גוים רבים ועדת לאומים, כמו שהיה באברהם ע"ה במלחמת המלכים ועל זה האופן רצה ה' יהיה מהלך המרגלים על גבולי הארץ. אשר כבר אמרו חז"ל והביאו רש"י בפי' פ' דברים, שאלמלא לא חטאו במרגלים לא הי' צריכים למלחמה בכיבוש הארץ, כי ה' היה נלחם להם בכנעני ובפריזי, ורצה ה' כי יבחרו איש אחד מכל שבט, נשיא השבט והמובחר שבו, אשר בצדקתו יהי' שקול נגד כל השבט, עד שבלכת האיש ההוא יהיה חשוב כאילו כל שבטו מהלך עמו, בהיות מעשיו מכריעים נגד כולם, ורוח ה' היה מתנוסס בקרבם, להוריש את יושבי הארץ כולם, לא בחרב ולא בחנית, אך ברוח ה' ודברו; וכמו שאומר במדרש, וז"ל בעה"ז ע"י שהיו שלוחי ב"ו נגזר עליהם שלא יכנסו לארץ, אבל לעה"ב אני שולח לכם מלאכי פתאום שנאמר הנה אנכי שולח מלאכי ופנה דרך לפני, מבואר שבאם היה השליחות מיוחס ע"ש הקב"ה, כבר היה השליחות הזה בנושא אחד עם השליחות של לעת"ל, שיהיה על זה הצד שאמרנו. - אולם כי כ"ז היה נעשה ונשלם אם היו המלאכים האלה עומדים בשלימותם, והיו הולכים באמונה שלמה, בוטחים בצור משגבם כי הוא ההולך לפניהם, להפיל את אויביהם חללים, ואז היה השליחות מיוחס ע"ש ה', על האופן הזה הנשגב; אבל הם פג טעמם ולא עמדו באמונתם, כי מיד אחר שנבחרו, חשבו בלבבם כי הולכים לרגל את הארץ, לא לכבשה, ולא האמינו בנפלאות ה' ועזוזו וחשבו כי לא יכול לעשות דבר נגד הטבע הנגלית מגבורת העם וחזקם; ואז ירדו ממעלתם, ותמור שהיו נחשבים תחלה ככלל בית ישראל, וכל אחד היה קיים באיש, וכמלאך עליון, והמון מחנה, להוות ככל שבטו; שבו להיות אנשים נבזים ושפלים, כי סר צילם וכח נפשם מעליהם, ואז נקראו בשמותם לרוע, כמ"ש חז"ל, כל שמותיהם ע"ש מעשיהם נקראו, סתור, שסתר דבריו של הקב"ה וכן כולם, שאלו השמות קנו אחר שחשבו מחשבות נפסדות, עד שיצאו מן המעלה שהיו בה תחלה להיות קיימים באיש, אל קצה החסרון שהיו בו אח"כ, ששבו בהמיים: ויאבדו מנצחיות הנפש במה שאין להם חלק לעה"ב; ועל אופן זה נתיחס השליחות ע"ש משה לא ע"ש השם כי כבר היה היין מחמיץ; וכחומץ לשינים כן העצל לשולחיו:
<b>ויען</b> ששני צדדי האפשר הם ביד האדם, וידע השם שהגם שבעת שנבחרו, היו אנשים צדיקים אנשי השם, אשר היה כח בהם לילך במלאכות ה' על אופן המעולה שכתבתי, שהיה מתיחס ע"ש ה'; מ"מ יכול להיות שאח"כ יטו מדרך הטוב אל דרך עקלתון, אחר שהבחירה בידם, ושע"כ אין השם מיחד שמו על הצדיקים בחייהם, פן יחזרו בהם, ולכן אמר, <i>שלח לך אנשים</i>, הוא לשון הנראה על שני פנים, שבצד הראשון שילכו בכח האמונה לכבוש גוים בשם ה', יהיו השליחות לשמן שעז"א שלח, בלשון ציוי, שהוא מצוה על ככה; ועל האופן הב', אם ירעו וישחיתו ללכת ע"מ לתור ולרגל הטובה הארץ אם רעה. כי אז יהיו שלוחי משה, עז"א לך, שיהי' השליחות מיוחס אליך; - וביאר דבריו, על שני קצות האפשר, כי פרי השליחות הזה יהיה אחד משני אלה, או, <i>ויתורו את ארץ כנען</i>, היינו שילכו במחשבה רעה, ע"מ לתור, שעל צד זה קראה ארץ כנען, לא ארץ ישראל, כי על צד זה לא תנתן עדיין לבני ישראל, כי ינועו במדבר מ' שנה : והכנעני אז בארץ; או, <i>אשר אני נותן לבני ישראל</i>, באם יעמדו בצדקם, ויהיה מהלכם בזה להשגב בשם ה' לכבוש ולהוריש ולנטוע כח קדושה בארץ, במה שיחזיקו בה ע"י מהלכם, כמ"ש חז"ל דייש אמצרי קנה, שנאמר קום התהלך בארץ לארכה ולרחבה; ובצד זה, הנני נותן את הארץ עתה תיכף ומיד לבני ישראל; במה שיחזיקו המה בארץ ע"י מהלכם, ותהי' תיכף בקדושת הארץ לכל דבר; ועז"א, הנה בצד הראשון, אם ירעו מעשיהם ללכת במחשבה כדי לרגל ולנסות את ה', אזי, <i>איש אחד איש אחד</i>, שכל אחד מהמרגלים לא יחשב רק לאיש אחד, כי נבזים ושפלים יהיו באשר מרו דבר ה'; אבל בצד השני, שילכו כדי להחזיק בארץ, אזי, <i>למטה אבותיו תשלחו</i>, בזה יחשב כל נשיא שבט ההולך כי הולך כל מטה אבותיו, וכל השבט בכלל כי יהיה עומד במקום השבט בכללו, ושקול כנגד כולם, <i>כל נשיא בהם</i>, יען שכולם יהיו נשיאים ומובחרים מכל השבט -עתה ספר איך בעת שנבחרו על השליחות היו צדיקים ומעולים וראוים להיות שלוחי ה', על הצד המעולה להחזיק בארץ, ולהקנות בה כח קדושת ארץ ישראל, והיו שקולים נגד כל השבט, וז"ש, <i>וישלח אותם משה ממדבר פארן ע"פ ה'</i>, בעת ששלחם הי' ע"פ ה' והיה השליחו' מיוחס למקום, והיו, <i>כולם אנשים</i>, שכ"א הי' מתיחס להמון אנשי' רבים, כי היו שקולים נגד כל השבט, <i>ראשי אלפי ישרא' המה</i>, שהיו שקולי' נגד כלל ישראל; אבל לא עמדו במעלתם. כי אך פנו ללכת, אז, <i>ואלה שמותם למטה ראובן</i> וכו' שכל שמותיהם ע"ש מעשיהם הרעים נקראו, ומפרש, <i>אלה שמות האנשים אשר שלח משה לתור את הארץ</i>, כי השמות האלה קנו בעת שנתיחס השליחות ע"ש משה מצד שהלכו במחשבה לרוע, לתור את הארץ, לא להחזיק בה, שזה מורה על חסרון אמונתם, שאז אבדו יקרם והדרם, וע"ז הוצרך משה להתפלל על יהושע שיושיעהו ה' מעצת מרגלים; - ראה איך נואלו האנשים האלה אשר לא בטחו בה', וירדו ממרומי המעלה, אל ירכתי בור, שע"ז רמזתי בנושא הדרוש, בפסוק, <i>ואדם ביקר ולא יבין נמשל כבהמות נדמו</i>, וראוי לומר נמשל כבהמה נדמה בלשון יחיד, כי ראש הפסוק מדבר בלשון יחיד? אולם כי יאמר כי האדם מצד יצירתו הוא ביקר הגדול להיות קיים באיש, אשר בו כלול כל היקר והמעלה הנשגבה שאמרתי עד כה, להיות כצבא מרום וכהמון מחנות, שמצד זה ידבר עלי בלשון יחיד, כי אם יהיה קיים באיש א"צ להיות מדיני, ואדם יחידי נברא ושקול נגד הכלל כולו, אולם ברדתו ממעלתו להיות נמשך אחר החומר, מצד זה נמשל כבהמות שדה שקיימים במין, וניתן להם הטבע מן הקיבוץ, שע"ז סיים בלשון רבים, כי על צד זה, הוצרך אל הקיבוץ וההולדה למצוא טרפו ולהשמר מינו: אבל לעתיד שכתוב בהם ועמך כולם צדיקים, אז ישובו אל מעלתם הראשונה להיות קיים באיש ואחד שקול נגד הכלל, כמ"ש הקטן יהיה לאלף, והצעיר לגוי עצום; -
<h2>קצוי ארץ דרוש ה</h2>
<i><b>למה תאמר יעקב ותדבר ישראל נסתרה דרכי מה' ומאלהי משפטי יעבור? הלא ידעת אם לא שמעת אלהי עולם ה' בורא קצות הארץ</b></i> וכו' (ישעי' מ"ג)
<i><b>תחת</b> צעיף ההעלם, עת התעלף שמש ההנהגה השמיימיית, ועיני רואים השע מהביט אור יקרת מראה הנוגה הפולח כשחר מבין חרכיה, הוא מראה דמות כבוד ה', וסתרי החכמה העליונה; ותהי תלונת העם רבה, על הזמן היושבת ראשונה במלכות החיים, כי נבלה עשתה במלכותה, לעשות כוונים למלכת השמים להעציבה, והסך לה נסכי עמל ורעות רוח, בפתחה אח אוצריה לפני בני בליעל, להריק להם שופע שובע רצון, ולפני אילי הצדק זרע אמת סוגרו על מסגר ואין פותח; אלה מנאצי ה' מחללי בריתו נוטעו גם שורשו כן יעשו פרי, וכרם חמר יראי אל ואוהבי משרים בתה לא יזמר ולא יעדר; בבית רשעים לחם ומעדנים, ומות בסיר איש האלהים: תחת מסך השלום ראיתי אהלי כושן רשעתים, ירגזון יריעות שלמה: זכים ולבנים נפלו, וקודרים שגבו ישע: ישליו אהלים לשודדים ואהל ישרים לא יפריח; ותחניף ארץ ומלואה ברעתה, כמעשה אשה זונה שלטת ותשלך אמת ארצה ועשתה והצליחה, כי כל איש אשר יבא אל שער בית ה' הפנימית, אשר לא יקרא בשם בת מטרד בת מי זהב, ואת אחריתו כי ימות הוא וביתו ברעב ובעירום ובחוסר כל, לבד מאשר תושיט לו הזמן את שרביט הזהב ומטה הרהב וחיה?; על זאת נשמו אחרונים וקדמונים אחזו שער: לנביאים נשבר לבם בקרבם ולא מצאו מענה אלהים: עין החוזים נשקפה בעד החרכים, והנה מסוה על משכיות האור במראות הצבאות אשר פתח אהל מועד: - עוד מעט ואשא עיני וארא, והנה שתים נשים יוצאות ולהם כנפים ככנפי רוח, ורוח האפיקורסת בכנפיהם; זאת אומרת, הומיה היא וסוררת, מה שדי כי נעבדנו לא ידע אל ואין דעה בעליון: וזאת אומרת לא כי לא בידו טובו, כי לא לאדם דרכו, אך אל דברת גזרת הידיעה העליונה הקדומה יתגללו אופני עלילותיו, כי רוח הכרחית הידיעה חיה באופני שני קצות האפשר, לא יסבו בלכתם לעשות בלתה קטנה או גדולה : ואלה שני בנות עלוקה מוליכות את האיפה לבנות לה בית בארץ חשכים, ותשאנה את האיפה בין הארץ ובין השמים, לדכא כל מוסדות האמונה, עמודי התורה והמצוה, מכונות השכר והעונש, תחת כפות רגלם - אהה! מה קול התלונה במחנה העורים? התשימו חק לידיעת יוצר כל? הכי באתם עד תכונתו? הידעתם את ה', ואת ידיעתו כדעתכם במאזנים תשאו יחד? או אם קנאת הוללים אכלתכם, הידעתם מה אחרית אלה ? כי מה תקות חנף כי יבצע, כי יתעשר, כי יצליח; כי ישל אלוה נפשו: או בעלותו בסערה, שמי ההצלחה על במתי מרום הרים, משם יפול ותשבר מפרקתו ומה ימריצכם גדולת הזמן ובית תפארתה, והיא מרחפת על ים החיים והמון גליו כקצף על פני מים לעומת סועה וסער: עץ נרקב אכלו עש, ובאפלה מנודח קרני זהר ברקת נדמה לעין! אל תאמרו אבן ברקת הוא, כי לא יצלח לכל מלאכה; ואם רוח הזמן רעה מבעתכם, הודו לה' עלי הגיון בכנור, ואל תשיתו לב; אם גר יהיה זרעכם בעמק הבבא, הלא אחרי כן יעלו להררי מרום ושבו אל ארץ אחוזת נפשותיהם; ואם לחם צר ומים לחץ פה על מצות ומרורים חאכלוהו, הן את עניכם ואת יגיע כפכם ראה אלהים ויוכח אמש, וישב לכם טוב נצחי ועדן עולם תחת קללתכם היום הזה; כי אם גם על גפי מרומי ההצלחה הייתם או אם תחת סבלות חיי ההבל, דעו נאמנה כי אך חלום חלמתם, ויהי בבקר וראיתם את כבוד ה', כי הוא יודע פשר דבר, ואל תראו כי זה פתרונו; התיצבו וראו את ישועת הזמן אשר יעשה לכם היום, כי תואנה הוא מבקש, למען השיבכם מחר לנבכי עוני;</i>
<b>ברצות</b> ה' את דרכי איש הישראלי, להרחיב את גבול נחלת שכרו, על שני הארצות, אשר ישכון במו, בשני הזמנים, הכוללים כל ימי חייו מראש ועד סוף: כי יקח חלקו ראשונה השכר הגשמי, בזמן הגופני בארץ תחתית, אשר בו יתהלך בגולם וצורה במחצית הראשון מצבא חלדו; אורך ימים הזמנים, והעושר והכבוד: ואחר כבוד יקחהו בארץ החיים, אשר יטע שם אהלי אפדנו בימי חייו האחרונים, עת תפשיט נפשו בגדיה החומרים מעליה, ותלבש מעטה הוד, בשכר רוחני בעדן העליון: כאשר הודיעה התורה שני חלקי הגמול האלה, (בפ' בחוקתי), שאחר שהודיעה תחלה השכר הגשמי, מריבוי הגשמים, והברכה והשלום ונצחון האויבים, והריבוי העצומה, לא התעלמה מהודיע גם השכר הנפשי, במ"ש, ונתתי משכני בתוככם ולא תגעל נפשי אתכם שאלה הם דברים המיועדים לחלק הרוחני שבהם לבד, אשר החלק הזה יתענג על ה', בשכינת עוזו ואור אלהי אשר יופיע עליו, וכי תקשר הנפש הזאת בעבותות הברית, בצרור החיים בית אביה, וכן גם לעומת זה עשה האלהים גם את העונש על שני הגבולים האלה, העונש הזמני ויסורי עוני ומות בעולם החומרי, ואחריו אל המתים בעונש נפשיי בהכרתה לצמיתות, בעולם השני, וכמ"ש (ויקרא י"ח) <i>אל תטמאו בכל אלה כי בכל אלה נטמאו הגוים אשר אני משלח מפניכם, ותטמא הארץ ואפקוד עונה עליה ותקיא הארץ את יושביה, ושמרתם אתם את חקותי ואת משפטי ולא תעשו מכל התועבות האלה האזרח והגר הגר בתוככם, כי את כל התועבות האל עשו אנשי הארץ אשר לפניכם ותטמא הארץ, ולא תקיא הארץ אתכם בטמאכם אותה כאשר קאה את הגוי אשר לפניכם, כי כל אשר יעשה מכל התועבות האלה ונכרתו הנפשות העושות מקרב עמם</i>, הציע דבריו בתוכחת חיים, כאשר עשה אדון אחד, שהיה לו משרת כושי, והשחית את דרכו לילך לבתי משתאות ולהשתכר, וגרשו האדון מביתו, ולקח במקומו משרת אחר ממשפחה גדולה ונכבדה; ויאמר, דע כי בסבת השכרון ומשתה היין גרשתי את המשרת הכושי, ועתה הפקדתיך שתזהר אתה מלהיות בסובאי יין, משלשה טעמים; (<i>א</i>) אחר שאתה רואה שגרשתי את הראשון מפני זה, הלא ידעת כי גם לך אעשה כן אם תעשה זאת; (<i>ב</i>) תדון ק"ו בעצמך, דאם הראשון שהיה כושי, ודרכו בכך להיות זולל וסובא גרשתיו עבור זה, אף כי אתה שאתה מבני גדולים, שאצלך יגדל חומר הגנות הזה ביתר שאת, שנקה לא תנקה; (<i>ג</i>) הלא להראשון לא יכולתי להעניש בשום דבר רק מה ששלחתיו מעל פני ויצא, אבל אתה שאתה מבני היחוס, מלבד מה שאגרשך מביתי, אקח מידך גם כתב יחוסך; ושלשה חצים האלה ירה למטרה לפני בני ישראל בכתובים האלה; (<i>א</i>) <i>אל תטמאו בכל אלה כי בכל אלה נטמאו הגוים אשר אני משלח מפניכם ותטמא הארץ</i> וכו', וא"כ כמו שקאה הארץ את הגוי אשר לפניכם, עבור חטאים האלה דהיינו משכב זכר. משכב בהמה ושאר תועבות, כן אעשה לכם ג"כ; (<i>ב</i>) יש לכם לדון ק"ו מן הכנענים, פחותי ערך ועשו אלה הדברים רושם הטומאה והשיקוץ בנפשם וכ"ש לכם שנפשיכם חלק אלהי ממעל שתטמאו באלה הדברים, ז"ש, <i>ושמרתם אתם את חוקותי, ואת משפטי</i>, הוסיף מלת אתם, כאומר אתם שאתם בני אל חי, כ"ש שיש לכם לשמור מסבה זאת את חוקתי, <i>ולא תעשו מכל התועבות האלה</i>, לא לבד האיש הישראלי בעצמו, אלא בין, <i>האזרח והגר בתוככם</i>, שגם הגר אשר ביניכם, מאד נעלה מן הכנענים האלה, <i>כי את כל התועבות האלה עשו אנשי הארץ</i>, עם שהיו אנשים מתיחסים אל הארץ, כחיה ובהמה, ברוח הבהמי אשר בקרבם היורדת היא למטה בארץ, ועם כל זה, <i>ותטמא הארץ</i>, וכ"ש אתם שאתם גוי קדוש, שיפעלו דברים האלה הכליון והאבדון לעושיהם, (<i>ג'</i>) הנה להכנענים אלה שונאי, לא יכולתי להעניש רק עונש גשמי זמני במה שקאה הארץ אותם, כי מן הנמנע להענישם עונש נפשי, כי נפשם כבהמה בבקעה תרד עם הגוף לאבדון, לא כן לכם שנפשיכם חלק אלוה, <i>ולא תקיא הארץ אתכם בטמאכם אותה</i>, לא תפטרו בעונש הזמני במה שתקיא הארץ אתכם, <i>כאשר קאה את הגוי אשר לפניכם</i>, אשר לא יכולתי להענישם בענין אחר, אתם לא תפטרו בזה; <i>רק כי כל אשר יעשה מכל התועבות האלה ונכרתו הנפשות העושות מקרב עמם</i>, שגם נפשכם תכרת מצרור החיים הנצחיים, אל הכריתה והאבדון, שהיא המיתה השנית הנפשיית ההשגחיית, אחר המיתה הראשונה הגופניי; הטבעית.
<b>וכאשר</b> נשקול במאזני צדק שני מיני היעודים והעונשים האלה, שהם, הזמני והנפשיי, מי משניהם קשה וכבד יותר? ונפלס הדבר באבן הבדיל אשר ביד החוקר, באמרו, <i>הדבר אשר נשען עליו, בהכרח שימצא בו שני תנאים</i>, (<i>א'</i>) <i>החוזק</i>, (<i>ב'</i>) <i>ההתמדה</i>, אשר כן התקיימו שני אלה התנאים בכל עוז בהאל הנשגב, אשר עליו תשען כל הבריאה בכללה, אשר לו היכולת המוחלט, והנצחיית האמתי, כמ"ש (איוב י"ט), <i>ואני ידעתי גואלי חי</i>, הוא החוזק והיכולת אשר עבורו נכנהו בשם חי, אשר הוא מקור החיות המתפשטת בכל המציאות, כמ"ש ואתה מחיה את כולם, שמצד זה מי יודע להלוך נגד רוח החיים ולעשות דבר היפוך רצונו, <i>ואחרון על עפר יקום</i>, הוא הנצחיית; ואמר (תהלים צ"ג) <i>עדותיך נאמנו מאוד</i>, מצד שני צדדים אלה, (<i>א'</i>) החוזק והגבורה אשר לך, ועז"א, <i>לביתך נאוה קדש</i>, שהוא הנבדל מכל במה שאין דומה לו מצד שהוא צור היצורים, כמ"ש אין קדוש כה', כי אין בלתך, (<i>ב</i>) הנצחיית, <i>ה' לאורך ימים</i>; ומצד זה התחייב בהכרח שימצאו שני אלה הענינים ג"כ בשכר הנפשי, אשר בעולם הנצחי, הנתלה בו יתברך, במה שתשוב הנפש אל מקורה הנשגב, שהוא אלהי הרוחות בעצמו, כמ"ש והיתה נפש אדוני צרורה בצרור החיים את ה' אלהיך, שתתדבק החלק אל הכל יתברך, וכמ"ש, <i>עוז והדר לבושה</i>, כי הלבוש הרוחני מהוד והדר ואור אלהי אשר תקנה ~באמצעית~{באמצעות} התורה והמצות, ימצא בו העוז והגבורה, וההוד וההדר, בעצמותו, וגם הקיום וההתמדה לנצח, שעז"א, <i>ותשחק ליום אחרון</i>, היינו עד יום אחרון, כאמרו עד שנות עולם ועולמי עולמים; וכן אמר, <i>אגורה באהלך עולמים</i>, הוא הנצחיית, <i>אחסה בסתר כנפיך סלה</i>; הוא העוז אשר תמצא בצל כנפים האדירים והחזקים האלה ואמר עוד, <i>ואני כזית רענן בבית אלהים</i>, הוא העוז והקיום בעצם, כי ישלח שרשיו וענפיו כזית רענן, אשר שרשיו יסובכו בכל עוז בבית אלהים, על שן סלע ומצודה; <i>בטחתי בחסד אלהים עולם ועד</i>, הוא הנצחיות.
<b>אבל</b> כאשר נחפש שני התנאים האלה בשכר הזמני, הנתלה בקנינים עולמיים, חומריים, זמניים; נבקשם ולא נמצאם, רק נמצא הפוך, שני תנאים אלה; שכאשר נבקר מציאות השכר הזה בין מצד שרשו, בין מצד הנושא שלו, בין מצד עצמו, נמצא לו שני החסרונות הגדולים, (<i>א</i>) שאין להם ממש בעצמותם, (<i>ב</i>) שימי טובם לא ימשכו; כי כאשר נביט אל מציאות זה השכר מצד שרשו, אשר הוא נתלה עליו, שהוא זה העולם השפל; מבואר כי כולו בכלל אין בו ממש, בנוי על קו תוהו ובהו, מקור הבלוי וההפסד, ועל עמודי שוא והבל, וכל מורכב מתפרד, וישוב אל האפס; כמ"ש, <i>הכל היה מן העפר</i>, ומצד זה אין בו ממש; גם אין לו התמדה, יען, <i>והכל שב אל העפר</i>; וכן אומר בשמים ובארץ בכלל, <i>לפנים הארץ יסדת ומעשה ידך שמים המה יאבדו ואתה תעמוד</i>, שאין להם קיום וההתמדה, היפוך מדת בוראם אשר יעמוד לנצח נצחים; ועל שאין להם ממש בעצמותם, אומר, <i>וכולם כבגד יבלו כלבוש תחליפם ויחלופו</i>, כי החומר ההיולי אשר הוא התחלתם, והפשוטים והמורכבים, כבר המשילום הטבעיים, למתלבש הפושט את לבושיו ומחליפם בכל רגע, וכן גם המה פושטים צורה ולובשים צורה אחרת, קוברים את צאצאיהם, ויולידו אחרים תחתיהם, וכן הזמן בכלל, אשר הוא האיזור הגדול החוגר כל המציאות אשר לפנינו, לא יעמוד רגע על מצב אחד, והוא מסיבות מתהפך להחליף בכל רגע שנוים אין מספר; וע"כ המשילו אותו לצל, כמ"ש ימי כצל נטוי; ימינו כצל עובר; שהצל אין לו ממש בעצמותו, וגם לא יתמיד, כי בעבור המציל יעבור גם הוא לעומתו; וכן אם נדרוש זה השכר מצד הנושא אותו שהוא גוף האדם ובשרו, מבואר שאין ממש בעצמותו, כי הבשר הוא מטפה סרוחה, וימיו פה בזה העולם לא ימשכו, כי ישוב למקום עפר רמה ותולעה, כמ"ש (<i>א'</i>), <i>ויזכור כי בשר המה</i>, ואין בהם ממש (<i>ב'</i>) <i>רוח הולך ולא ישוב</i>, ואין להם התמדה; ואמר עוד, (<i>א</i>) <i>אנוש כחציר ימיו</i>, (<i>ב</i>) <i>כי רוח עברה בו ואיננו</i>, ואמר, (<i>א</i>) <i>מה כחי כי איחל</i>, שאם איחל לטובת הזמניים, הלא כחי בעצם אין בו ממש; (<i>ב</i>) <i>ומה קצי כי אאריך נפשי</i>, הלא קץ כל בשר למות: ואומר, (<i>א'</i>) <i>כי בהבל בא</i>, ואין בו ממש מצד התחלתו הקודמות, (<i>ב'</i>) <i>ובחשך ילך</i>, ואין לו התמדה מצד קצה חייו האחרון, כמ"ש, דע מאין באת ולאן אתה הולך - וכן אם נראה השכר מצד עצמו, שהם הטובות הזמניים בעצמם, אין בהם ממש, כי כולם אין להם קיום רק בכח הדמיון לבד; שיאמר המשתגע זה ביתי וזה עבדי, וזה קניני, מה שהוא בעצמו נעדר מכל אלה, כי כולם הם חוץ ממנו וע"כ נקראים מדומים שאין להם מציאות רק בכח הדמיון: וגש אין להם התמדה, וכמ"ש, (<i>א’</i>) <i>וטוב לא יהיה לרשע</i>, ר"ל שאין בו הויה עצמיית, כי כולו דבר חצוני במדמה לבד,(<i>ב'</i>) <i>ולא יאריך ימים</i>, שאין להם התמדה.
<b>הלא</b> עיניך הרואות עתה, כי יקר מאד נעלה, קורת רוח אחת בעה"ב, מכל ההצלחות המדומות בחיי העוה"ז; ומה מר מאד, עונש שעה אחת בעולם הרוחני, מכל יסורין הקשים בעוה"ז - מעתה נאמר, אחר שכבר ידענו חסד ה' וחמלתו על בריותיו, שהוא בוחר להם תמיד הטוב ברבויו, והרע במעוטו: רצוני, כי לא כמדת האדם, מדת הש"י; שהאדם מדרכו לבחור תמיד, טוב מועט שמקבלו תיכף ומיד, נגד טוב מרובה אשר ישיג בעתיד לעתים רחוקות, וכן יבחר לברוח מן הרע המועט בהוה, הגם שיודע שע“י הרע המועט הזה, יוכל להנצל ממוקשי מות ואבדון בעתיד: - לא כן הש"י, הבוחר לאדם מה שהוא טוב לו באמת, ומצילו מן הרע האמתי, יבחר תמיד להרע לו רעה קלה תיכף, אשר עי"ז ינצל מרעה גדולה בעתיד; וימנע מלתת לו טובה קלה לשעה כל שיודע שתגדל הטובה לעתיד כאשר הודיעונו חז"ל, שהקדים בעל הרחמים להחריב בית קדשינו שתי שנים קודם זמנו, יען היה יודע שאם יאחר להם עוד שני שנים, יתקיים בם ואבדתם מהרה ותהיה הרע גדולה עד תכלית האבדון, ע"כ הקדימה לפני זמנה, וכלה חמתו על העצים והאבנים, וכבה את אש שלהבת הכליון, ע"י הגלות והפיזור שפזרם בין גויי הארץ כמו שתראה אור הרחמים הגדולים זורח מבין הערפל הגדול המחשיך את העינים, בהקללות העצומים שבתו"כ, שאחר שהשקה אותנו כוס החמה לרויוה בקצף גדול, לא התאפק לרצות אותנו בכוס תנחומין ממעייני הישועה, באמרו (יקרא ל"ג) <i>אף אני אלך עמהם בקרי, והבאתי אותם בארץ אויביהם, או אז יכנע לבכם הערל ואז ירצו את עונם, וזכרתי את בריתי יעקוב ואף את בריתי יצחק ואף את בריתי אברהם אזכור והארץ אזכור, והארץ תעזב מהם ותרץ את שבתותיה בהשמה מהם והם ירצו את עונם</i>, גלה לנו כי בגודל חסדו עלינו, ומזכרו את השבועה אשר נשבע לאבותינו להרבות אותנו, ולהטיב לנו ולתת לנו את הארץ, ומזכרו את הארץ בעצמה, אשר שם אוה למושב לו; הביא עלינו את כל הארורים האלה, אשר כולם הם רק רעות זמניות, והעוני והשפלות, שע"י כן הותיר לנו שריד, ולא אבדנו בחטאתינו בכליון אמתי ובאבידה חלוטה לצמיתות: וז"ש, מה שאלך עמהם בקרי, להגלותם ולפזרם אשר בזה יש להם תקוה גדולה אשר או פן ואולי יכנע לבבם לשוב בתשובה, וירצו את עונם לשוב כימי קדם, תדעו כי כל זאת עשיתי, יען כי, <i>וזכרתי את בריתי יעקב וכו', והארץ אזכור</i>, שעי"כ יש תקוה שישובו לארצם כקדם, ולא ישכח להם ברית אבותם, ומצד זה, <i>והארץ תעזב מהם</i>, שפכתי חמתי על הארץ והעצים ואבנים, ועז"א שם בסמוך, <i>לא מאסתים ולא געלתים לכלותם להפר בריתי אתם וכו', וזכרתי להם ברית ראשונים</i>, זה בעצמו שהגלם, סימן מובהק שעוד ישיבם אליו; כמשל מלך אחד כעס על אשתו וגרשה מביתו, ויען כי אהבת נפשו אהבה, וכל עת שבא אל החדר וראה את חדרה, לא יכול להתאפק מלהצטער, כי דפק זכרון אהבתה על דלתי לבבי, וע"כ הלך והחריב את חדר היכלה; הנה זה בעצמו מה שהחריב חדר היכלה, הוא סימן מובהק, שלא מאס בה, רק שקצף עליה; כי אם היה מואס בה בלבו, לא היה מוכרח להחריב את היכלה; וע"כ כי רק מפני חמתו גרשה, ובלבבו עדן ביער רשף אהבתה, וזה הכריחו לפעול פעולה, שלא יזכור בה; וזה בעצמו הנותן תוחלת ותקוה להמטרוניא, שעוד אהבתו אליה כקדם, וכשוך חמת המלך ישיב לשוש עליה לטוב; וכן הענין הזה, שאם היה ה' מואס את ישראל, לא היה מחריב ביהמ"ק, רק היה שופך חמתו עליהם להומם ולאבדם, וע"כ שעוד אהבם כקדם, והוכרח להחריב היכלם, כי לא יכול להתאפק מזכור יקד יקוד אש אהבתם, וז"ש (ירמיה י'"ד י"ט), <i>המאוס מאסת את יהודה אם בציון נעלה נפשך</i>, ר"ל אחר שבציון געלה נפשך, ושרפת את היכלך ועיר ציון אשר בחרת, איך יתכן שמאס מאסת את יהודה, דא"כ לא היתה מוכרח להחריב את ציון? וע"כ כי רק קצף קצפת עליה, כמ"ש, כי אם מאוס מאסתנו? בתמיה, הלא רק קצפת עלינו עד מאד, וכמ"ש במד' שם, אם מאיסה לית סבר, אם קציפה אית סבר; וז"ש בתוכחה, <i>לא מאסתים</i>, יהי' לך לראי' נוסף על הקדם, כי בכל הקללות האלה אהבתי עליכם, כי מה שתראו, את ארצי ועירי ובית מקדשי החרבתי, זה סימן, כי, <i>לא מאסתים ולא געלתים לכלותם</i>, יען, <i>וזכרתי להם ברית ראשונים</i>. וכן יתנהג בענין הטוב אשר יטיב לנו, שכל שרואה, שאם יעניק לנו את הטוב ההוא תיכף, לא יתקיים בידינו, או שיקטן באיכותו, יתאחר מלתתו לנו עד הזמן שיתמלא ברכת ה', באופן היותר השלם והיותר מתקיים; כאשר עשה כן במעשה המרגלים, אשר כבר היה אז העת המובטח שיכנסו לארץ, כמ"ש להם קומו ורשו את הארץ, ושלחו מרגלים עבור זה, ולא ימלט שאף אחר שחטאו במרגלים היה מוכרח לקיים שבועתו אל האבות, ולהכניסם לארץ, והדור ההוא המקציפים, היה יכול להמיתם תיכף במדבר, או להביאם אל הארץ ושם ימותו; מ"מ יען שראה בחכמתו, שלאשר חטאם היה גדול ביתר שאת, היה מן המשפט האלהי, שגם בניהם יענשו עמהם, ואף הם בעונות אבותם ימקו; וע"כ אם יכניסם לארץ תיכף, ושם יקבלו עונשם למות, יתמו גם הם גם בניהם עמהם, וע"כ הניעם ארבעים שנה במדבר, שבזה סבלו עונשם בשתים, בגלות ארבעים שנה, ולבסוף במר המות; ובצד הראשון השתתפו גם בניהם עמהם, שגם הם נדו גם נעו ונשאו עונות אבותיהם ארבעים שנה, ובזה כבר הזכו הבנים, ונקה אותם מעונש עון אביהם, ונכנסו לארץ כדי לשכון בה עד עולם, וכמ"ש, (במדבר י"ד) <i>אמור אליהם חי אני נאם ה', אם לא כאשר דברתם באזני כן אעשה לכם, במדבר הזה יפלו פגריכם וכל פקודיכם לכל מספרכם מבן עשרים שנה ומעלה</i> וכו' עד סוף הענין; בא להודיע להם רחמי ה' וחמלתו בעונש הנכחי, אשר בחר לפניהם להניעם ארבעים שנה במדבר, כי הוא למען הקל את עונשם הכבד, ומדת הדין המתוחה גם על בניהם, ולהחיות את בניהם לפליטה גדולה, וז"ש, <i>אמור אליהם חי אני נאום ה'</i>, קיים להם הדבר בשבועה, שכן הוא האמת והצדק לפי המשפט האלהי, אשר, <i>אם לא כאשר דברתם באזני כן אעשה לכם</i>, ר"ל אם לא אעשה לכם את העונש הזה, אשר אני רוצה לעשות לכם עתה, והוא! <i>במדבר הזה יפלו פגריכם וכו' מבן עשרים שנה ומעלה</i>, אם אמנע מלעשות לכם המשפט החרוץ הזה, רק אביאכם אל הארץ תיכף; הנני נשבע לכם <i>אם אתם תבואו אל הארץ אשר נשאתי את ידי</i>, ונשבעתי לכם להורישה, אם תבואו שם על מנת, <i>לשכן אתכם בה</i>, כי הגם שתכנסו שמה, לא תשארו שם, כי שם תתמו כולכם, כי אם <i>כלב בן יפונה ויהושע בן נון</i>, רק הם יוכלו להשאר שם; וע"כ יעצתי לטובתכם להניעכם במדבר, שעי"כ, <i>וטפכם אשר אמרתם לבז יהיה, והבאתי אותם וידעו את הארץ אשר מאסתם בה</i>, כי בזה שתתעכבו במדבר, כבר יקובל העונש בכללו בשתים, (<i>א</i>), <i>ופגריכם אתם יפלו במדבר הזה</i>, שאתם שכבר נחשבתם כפגרים מתים, במה שנתחייבתם למות תיכף, יפלו במדבר אחר שתשבעו נדודים רבים, (<i>ב</i>) <i>ובניכם יהיו רועים במדבר ארבעים שנה</i>, היינו שהם ירעו אתכם, כי אחר שאתם ראוים למות, מן הנמנע שירד לכם המן בזכותכם, כי אין השם עושה נס למתים, ע"ד, הלמתים תעשה פלא, רק בניכם יהי' רועים אתכם, כי בזכותם ירד המן, <i>ונשאו את זנותיכם</i>, שבזה יסבלו גם הם עונש גדול, <i>עד תום ארבעים שנה במדבר</i>; עתה יאמר זה יהי' לכם אות, כי העונש הזה הוא לטובתכם, ולרחמים גדולים ומדה טובה יחשב, כי בכל מקום מדה טובה מרובה ממדת פורעניות; דהא כבר מצאנו בעת שאמר ה' ליחזקאל, שישכב על צדו הימנית והשמאלית, לכפר על עון יהודה וישראל הקל לו יום לשנה, שבעד כל שנה שחטאו ישראל, שכב על צדו יום אחד, ונכפר להם חטא כל השנה; ואיך היה כאן בהיפוך, שבעד כל יום שחטאו הוכרחו להניע שנה שלימה?, וע"כ כי זה שנעו במדבר, למדה טובה יחשב ולרחמים גדולים, שע"י הגלות כפר להם עונש המות והעליון, וע"כ סבלו שנה ליום; וז"ש, <i>במספר הימים אשר תרתם את הארץ ארבעים יום. יום לשנה יום לשנה. תשאו את עונותיכם ארבעים שנה</i>, ומזה בעצמו, <i>וידעתם את תנואתי</i> כי רב חסד אני ומרבה לסלוח; ועתה חזר דבריו פעם שנית, ואמר, <i>אני ה' דברתי אם לא זאת אעשה לכל העדה הרעה הזאת הנועדים עלי</i>, אומר אל תחשבו כי המשפט הזה יצא מן שם אלהים, שהוא מדת הדין בקצף ובחמה, רק אדרבה, אני ה' שהוא מדת הרחמים דברתי שאני אעשה זאת ברחמים גדולים, כי חסד גדול אני עושה להם בזה, כי, <i>במדבר הזה יתמו</i>, ר"ל ע"ד שאמרו חז"ל דכל שאין מניח בן ליורשו נקרא מת, וכל שמניח בן, לא יקרא בשם מיתה רק בשם גויעה, וז"ש, שעתה שקבלו עונשם במדבר הזה, לא יהיה עונשם רק שיתמו המה בלבד, אבל, <i>ושם ימותו</i>, ר"ל שם בארץ ישראל אם היו נכנסים לארץ, שאז היו גם בניהם מתים, יקרא בשם מיתה, כי לא היו מניחים שריד ופליט לבית ישראל; גם ירמוז בזה, שאם היו נכנסים לארץ, ולא היו מקבלים עונש גלות במדבר, היו מתים בשני עולמות, שלא היו להם חלק לעוה"ב ג"כ, משא"כ אחר שסבלו עונשם באו לעוה"ב, וז"ש, <i>אם לא זאת אעשה להם</i>, אז מלבד מה שבמדבר הזה יתמו, עוד ושם ימותו, לעוה"ב: וכבר השקיף ע"ז מהרי"יע בביאור מאמר חז"ל בסנהדרין, ושם ימותו לעוה"ב; ולעומת זה אמר, במרגלים שמתו תיכף, ולא סבלו כובד הטלטול ארבעים שנה במדבר, <i>וימותו האנשים מוצאי דבת הארץ רעה במגפה לפני ה'</i>, לא לבד שמתו פה בעולם השפל, מיתה הגופנית, אלא שמתו ג"כ לפני ה', המיתה הנפשיית, במה שאין להם חלק לעוה"ב, שמיתה זאת תתיחס לפני ה' לבד, שאין מכיר בה זולתו.
<b>הנך</b> רואה, כי בנפול לב אדם עליו בתחלה, כי היה העונש הזה בקצף גדול ובחמה שפוכה, במה שהענישם בטלטול הזה, אשר בודאי הי' קשה להם ממות; כי נתקבצו בעונש הלז, שלשה השפטים הרעים, אשר נענש בהם הרוצח הראשון; כמ"ש, <i>הן גרשת אותי היום מעל פני האדמה ומפניך אסתר, והייתי נע ונד בארץ והיה כל מוצאי יהרגני</i>, שהתלונן על עונשו הגדול, המשולש, אם במה שגרשו מגן עדן, (<i>ב</i>) שסלק השגחתו מעליו, (<i>ג</i>) שגם בארץ אשר גרשו לשם לא יכול לישב בשלוה, רק גזר עליו להיות שם נע ונד, ומצד זה בקש לאמור, מי יתן והיה שכל המוצא אותי ראשון יהרגני, ולא אראה ברע הגדול הקשה ממות; והשיב לו הקב"ה, כאשר סופר מרוצח אחד שהרג את בן השר ובאשר רצה השר לעונשו בעונש קשה ממות צוה להחיותו וליסרו בכל יום ביסורין קשים ממות פעם אחד עבר עליו איש אחד, ובקש הרוצח ממנו שיקח את נפשו, וימותתהו; וכאשר שאלו את האיש מדוע עשה ככה, השיב אין לי חטא, כי בן מות הרגתי, כי הוא בעצמו בקש שאהרגנו, השיב לו השר מצד זה בעצמו אתה חייב מיתה, דהא אני רציתי שיענש בעונש הכבד יותר, ואחר שגלה לך כי לבן סורר הזה טוב לו המות מחיים, היה רצוני שישאר בחיים הקשים לו ממות, ובטלת רצוני; וכן השיב לו ה', הנה מה שגזרתי עליך הטלטול, הוא יען שעונך גדול מאד ולא יכופר במות, רק במר ממות, ואחר שגילת דעתך שהטלטול קשה לך ממות, <i>לכן כל הורג קין שבעתים יוקם</i>, שמבטל גזרתי; ושלשה השפטים האלה נקבצו בעונש הזה, (<i>א</i>) שגרש אותם מעל פני האדמה הקדושה בל יכנסו לארץ, (<i>ב</i>) שנסתרו מפני השגחתו, והיו נזופים כל אותם ארבעים שנה, כמ"ש חז"ל ביבמות, (<i>ג</i>) שגם במדבר היו נעים ונדים ממסע למסע ומצפים יום המות, ובודאי היה טוב להם יותר שיחיש המות את פעמיו, למען יחלצו מן היסורין הללו; - אבל באמת היה העונש הזה ברחמים גדולים, להצילם עוד מעונש מר וקשה מזה, שהוא הכליון הגמור גם הם גם בניהם, ואבדת הנפש, וכמ"ש (~ההלים~{תהלים} צ"ה) <i>אל תקשו לבבכם כמריבה כיום מסה במדבר, אשר נסוני אבותיכם בחנוני גם ראו פעלי, ארבעים שנה אקוט בדור ואומר עם תועי לבב הם והם לא ידעו דרכי, אשר נשבעתי באפי אם יבואון אל מנוחתי</i>, הודיע לנו ברוח קדשו אלה הדברים אשר דברנו, כי באמת היה חטא הדור ההוא גדול מנשוא, כי כל הדורות המקציפים ובאים, אחרי מות משה, יש ללמד עליכם זכות, כי הם לא ראו את מעשי ה' הגדול בעיניהם, רק אבותיהם ספרו, כי פועל פעל בימיהם בימי קדם, וכל אמונתם הוא מצד הקבלה, ובזה נקל שיפלו בפח ההטעה, ורשת הסכלות תצודד נפשות, לכחש במושכלות ובמקובלות; אבל הדור ההוא אשר עין בעין ראו, את מעשי ה' ונפלאותיו אשר הראם, אין לך גדול מן המוחשות, ואי אפשר כלל שיפול אל אדם שום ספק או הטעאה או שכחה בדבר אשר ראו עיניו, ומזה הצד נחשבו כמזידים גמורים, וכעבות העגלה חטאם, לנעול דלת התשובה בפניהם; אבל השם ברוב חסדיו, נשא עונם במה שהניעם במדבר הזמן ההוא, ונחשב להם עי"ז עונם שהיה בפשע ובמזיד, כאילו היה מצד סכלות וחסרון ידיעה: וז"ש, <i>אל תקשו לבבכם כמריבה וכו', אשר נסוני אבותיכם בחנוני</i>, הגם, <i>שראו פעלי</i>, ומצד זה היה עונם גדול מאד מנשוא, רק ע"י החסד שעשיתי עמהם, כי, <i>ארבעים שנה אקוט בדור</i>, ובזה סבלו עונשם, <i>ואומר</i>, על צד החסד והחמלה לדונם לכף זכות, <i>עם תועי לבב הם והם לא ירעו דרכי</i>, ודנתים כשוגגים ולא כמזידים, והייתי מוכרח לעונשם בעונש ההוא, יען, <i>אשר נשבעתי באפי אם יבואון אל מנוחתי</i>, כמבואר שם תחלה שנשבע ה', כי כל האנשים הרואים את כבודי וכו', וינסו אותי וכו' אם יראו את הארץ וכו', ועבדי כלב וכו' וזרעו יורישנה, שכבר כלל שלא ירשו את הארץ לא הם ולא בניהם, רק זרעו של כלב, אבל בגלות זה שנדו ארבעים שנה במדבר נסלח להם ונכנסו בניהם לארץ, והם באו למנוחה אחרת לעוה"ב. -
<h2>מרחקי ארץ דרוש ו</h2>
<i><b>כצאתי</b> את פני הדרוש הקודם, ושלשה היסודות אשר יריתי בו, מיוסדים באבני גזית בנוים לתלפיות; האחד, כי ישתרע גמול האדם וענשו, על שני קצות חייו, אשר אך המות יפריד ביניהם; השנית, כי יתרחקו שני מיני הגמול האלה, הזמני והנצחי, החומרי והנפשי, זה אל ירכתי בור השפלות, וזה אל עליות שמי המעלה, הרחק רב? מצד שני כתפות האפוד, החוזק וההתמדה, אשר אופד להם בהם החוקר בנסיון הבטחון; השלישית, בי מחסד ה' וחמלתו, לאחד פעמי מרכבות חסדו וטובתו למען הגדילו, ולהחיש שבט אפו עודו באבו טרם יבינו סירותיו אטד, כאשר נטיתי קו ומשקולת לבאר כל חזון ביד ה' הטובה עלי. עתה הבה נלבנה לבנים נרימה אבנים לבצע את הדרוש הזה, להקים את מכוניו בריחיו ואדניו, בשני דרושים הבאים בישע אלהים.</i>
<b>אם</b> כבר יצאו הרועים, ונאספו כל העדרים, לגול את האבן הגדול אשר היה לצור מכשול, אל רבים מהפלוסופים, אשר לא זרח עליהם שמש הקבלה הנאמנה, בשאלת ההכרח והצדק, הוא הידיעה והבחירה, להצדיק בנושא אחד ידיעת האל יתברך העתידות, וכל יצר מחשבות בני אדם הפרטיים, אשר יעלו על רוחו בחדרי לבבו, ואת כל המעשה אשר יעשה מראש ועד סוף, עם ההשאר בכל זאת טבע האפשרות והבחירה בכל צדדיה, ואשר גם הרב המורה, עם כל החכמים הנאמנים הרועים אמונה הודו ולא בושו, כי קצר יד שכלינו זה, כי מן הנמנע השגה כזאת בחק ידיעת בני אדם, אחר שידיעתו יתברך הוא עצמותו, והוא וידיעתו אחד הוא, שהוא המדע והיודע והידוע, מבואר כי כמו שא"א להשיג את עצמותו, כן אי אפשר להשיג את ידיעתו; אולם עדן ראש ולענה פורח כגלים על תלמי לבות בני אדם, הנאנחים והנאנקים וצועקים חמס ושוד, זעקת שבר יעוררו על התועבות והנאצות אשר תחזינה עיניהם בהנהגה השפלה הזמניות, אשר היא מסיבות תתהפך בתחבולתיה, לשום שפלים למרום, ובני מרום בשפל ישבו; ארזי לבנון תחת דרדר וחוח בלא כח ילכו שחוח, ורע עליהם המעשה אשר נעשה על פני הארץ, מיסורי הצדיקים ושלות הרשעים, אשר כבר צעקו על זה חמס כל נביא וחוזה; כמ"ש (ירמיה י"ב א') מדוע דרך רשעים צלחה?, ואסף! כי קנאתי בהוללים; ואיוב! לא שככה דעתו מן התלונה הזאת בכל ספרו; ובעבור כן נבכו הלבבות ונתפרדו הרעיונות, צץ מטה הזדון והכפירה, ונחלק לשני ענפים, שניהם ענפי מות ומשכלת; יש אומרים כי עזב ה' את הארץ, ומכחישים ידיעתו בהחלט; באמרם, איכה ידע אל ויש דעה בעליון הנה אלה רשעים ושלוי עולם השגו חיל?, ויש מקיימים הידיעה ומכחישים הבחירה, באומרם כי תניענו הידיעה הקודמות, אל כל אשר יעשה, אם טוב אם רע, ואין לו עון אשר חטא, כי אנוס הוא עפ"י הדיבור והידיעה הקודמות, כענין שאמר, (מלאכי ב' כ"ז) <i>אמרתם כל עושה רע טוב בעיני ה' ובהם הוא חפץ</i>, ר"ל שהחפץ הקודם ע"י ידיעתו העתיד, גזר על מעשיו הרעים, ולא ירע הדבר בעיני ה', כי הוא כן צוה ויהי; <i>או איה אלהי משפט?</i> שאם לא כן, מדוע את הצדיק ואת הרשע לא ישפט האלהי' לתת לאיש כדרכיו וכפרי מעלליו?; -
<b>והלא</b> תראה, כי כבר נטה ע"ז קו ואבן משקלת, המלך החכם, במאמר שלם בארך, לקיים את הצד הזה בהשקפה ראשונה, כי לא לאדם דרכו, רק בכל מעשיו ותנועותיו ומחשבותיו, תחת שבכה יתהלך ברשת הידיעה העליונה הקדומה, המושלת על כל מצעדי גבר; ובסוף השאלה הכריח אותה מצד שלות הרשעים ויסורי הצדיקים; באמרו, (קהלת ח') <i>מי כהחכם ומי יודע פשר דבר חכמת אדם תאיר פניו ועוז פניו ישונא</i> וכו' טרם בואו להציע את השאלה הזאת הסוערת כסער מתחולל, קורא הוא אל להקת החכמים איש איש ממלאכתו אשר המה עושים, מי מהם היודע פשר דבר בין שתי הסעיפים האלה, המכחישים זא"ז, והם הידיעה והבחירה? אם ימצא חכמת אדם שתאיר פניו אל עבר פני השאלה לבא עד תכונתה?; ובזה מתחיל להציע את דבריו - <i>אני פי מלך שמור ועל דברת שבועת אלהים</i>: יאמר אחר שהידיעה הקדומה מקפת את כל פרטי המעשים העתידים, הלא תחייב ותכריח את העושה אל המעשה ההוא? ואני בכל פעולה אשר אעשה, לא אני אני העושה, רק את פי מלך אני שומר, באשר כן הוכרחתי לעשות מצד ידיעתו הקודמות?, ותפס המליצה, כי, <i>על דברת</i>, הפעולה אשר אני עושה, כבר קדמה, <i>שבועת אלהים</i>, שאני מושבע ועומד לעשות כן, יען שכן ידע היודע האמיתי כי כן אעשה בעתיד - <i>אל תבהל מפניו תלך, אל חעמוד בדבר רע כי כל אשר יחפץ יעשה</i>; יאמר הנה מעתה, בבא איזה פעולה לידך, <i>אל תבהל</i>, לחשוב תחבולות על הפעולה אם לעשות או לחדל, כאילו, <i>מפניו תלך</i>, להיות ברשות עצמך, ובכח בחירתך; וכן, <i>אל תעמוד</i>, בעת שיבא לידך, <i>דבר רע</i>, ותעמוד על עמדך מלעשותו, כי כ"ז לא יועיל, <i>כי כל אשר יחפץ יעשה</i>, והרי אתה מוכרח מצד חפצו הקדום בידיעתו אחרית דבר מראשית - <i>כאשר דבר מלך שלטון ומי יאמר לו מה תעשה</i>, תפס בזה משל נמרץ, כי כבר ימצא מלך שאינו שליט בעבדיו לעשות עמהם כחפצו, רק כל דבר מלכות יחתך עפ"י יודעי דת ודין וראשי העצה, ובזה יתכן לבקש תחבולות לבטל גזירותיו, ע"י שרי המדינה בשלא יסכימו, עמו; אבל במקום אשר דבר המלך בעצמו שלטון, ועשה המלך כרצונו באין מוחה, אז מי יאמר אליו מה תעשה?, ובכן מי יעיז לבקש תחבולות במעשיו מה יעשה או לא יעשה? ומי יבא אחרי דבר המלך הגדול אשר כבר עשהו? - <i>שומר מצוה לא ידע דבר רע ועת ומשפט ידע לב חכם</i>, סובב על אופן דבריו, לאמור, מי שהוא, <i>שומר מצוה</i>, ועושה אחת ממצות ה', לא יתכן לאמור שהוא שמר את המצוה ועשה מ"ע, או נשמר ממצות ל"ת, רק, <i>לא ידע דבר רע</i>, שאינו יודע כלל לעשות דבר רע; ואין ביכלתו לעשות רע כלל, כי כבר הוכרח לעשות המצוה מפאת הידיעה הקודמות, וכל לב חכם ידע כי לכל פעולותיו אשר יעשה יש עת קצוב, ויום הכסא המוגבל מראשית קדומים, בו יוכרח לפעולה הזאת, וגם יש משפט וגבול עד כמה תתפשט הפעולה הזאת, בכמות, ובאיכות, ומשך התמדתה בזמן; - <i>כי לכל חפץ יש עת ומשפט, כי רעת האדם רבה עליו</i>, היינו לא לבד לפעולות אדם נקבע להם עת וגבול ידוע, אבל גם לכל חפץ העולה על רוחו, כבר הוכן מראשית עת קבוע לחפץ ההוא, ומשפט וגבול ידוע, כמה, ואיך, ומתי, יחפוץ לעשותו עד שיצדק לומר, <i>כי רעת האדם רבה</i>, וגוברת, עליו, לא שהוא מתגבר על מעשה הרע ועושהו בבחירתו, אך להיפוך שהרע מכריחו לעשותו מצד הידיעה הקדומה הגוברת עליו; - <i>כי איננו יודע מה שיהיה, כי כאשר יהיה מי יגיד לו?</i> באר בדבריו ההכרח אשר בארוהו ~הפלוסיפים~{הפלוסופים} המעיינים בזה הענין, באמרם, שא"ת שאין השם יודע את הכל בידיעה קדומה חלוטה, רק שעדיין יש טבע האפשרות ביד האדם, לעשות או לחדל, א"כ ע"כ תצטרך לשלול כלל הידיעה מיוצר כל? כי לא יתכן שאחר שיבחר הפועל לעשות פעולתו, תתחדש להשם אז ידיעה מחודשת, כי כן בחר ועשה, וישוב ריבוי הידיעה והחידוש ההוא אל עצמות ידיעתו, שהוא עצמותו יתברך, וזה מבואר הביטול? וז"ש שא"ת שהשם אינו יודע מה שיהיה בעתיד, א"כ אשאלך כאשר יהיה הדבר ההוא אח"כ, מי יגיד לו? הלא תחייב שינוי וחידוש וריבוי בידיעתו שהוא עצמותו יתברך? - <i>אין אדם שליט ברוח לכלא את הרוח ואין שלטון ביום המות ואין משלחת במלחמה ולא ימלט רשע את בעליו</i>, על כן גוזר אומר, כי אין אדם שליט ברוח החפץ שלו למנוע כלל מן הדבר אשר יחפוץ, וגם ביום המות אין שלטון לפעולת מאומה, וכן במלחמה הנוצח והנופל בחרב, ההרוג וההורג, כולם כבר יצאו והיו בהכרת ידיעת היודע מראשית אחרית; ומצד זה לא ימלט רשע את בעליו; כוונתו, כי בעת בוא ליד אדם מעשה רשע, הלא טבעו ימניעהו מעשותו, בעבור שיודע כי הוא מעשה רשע; אבל עפ"י ההנחה זאת, אין כח ביד הרֶשַע מצד שהוא מעשה הרֶשַע, שבעבורו תמנע את בעליו מעשותו, כי כבר ידע השם כי זה האיש יעשה זאת בלי ספק; - <i>את כל זה ראיתי ונתון אל לבי עת אשר שלט האדם באדם לרע לו</i>; ר"ל כי לא לבד שגזר כן בפעולות אשר יעשה האדם לעצמו, אבל גם בדברים היוצאים אל זולתו, כמו עת שישלוט האדם באדם להרע לו, אין לו בזה שום עון כלל, כי מוכרח הוא במעשיו, וחברו כבר מוכן להרצח על ידו מקדמי עולם; - <i>ובכן ראיתי רשעים קבורים ובאים וממקום קדוש יהלכו וישתכחו בעיר אשר כן עשו, גם זה הבל</i>; בזה העמיד קוטב השאלה הזאת ויסודה, כי לא יצא ע"ז מצד החקירה במהות ידיעתו יתברך, וכבר ידע כי מי כל בשר אשר יגבול ידיעת ה', לאמור עד פה תבא ולא תוסיף, לבד כי בא על זה מצד המוחשות, אשר רואה את הרשע מצליח, והצדיק מעונה ביסורין, ועז"א. <i>ובכן ראיתי רשעים</i>, אשר לפי רוע מעשיהם ופשעיהם היו ראוים להיות, <i>קבורים</i>, מכבר, והם הולכים, <i>ובאים</i>, ומצליחים, <i>וממקום קדוש יהלכו</i>, שכולם משבחים אותם, כאילו יהלכו ממקום קדוש, וקיימו כל התורה כולה?, אבל, <i>וישתכחו בעיר</i>, כמת מלב ולא יזכרו עוד, הצדיקים. <i>אשר כן</i>, וכדין, <i>עשו</i>,? כמ"ש למה הצדיקים דומים בעה"ז כמו ששרפו כל התורה; ולמה הרשעים דומים כמו שקיימו כל התורה; וזאת הטענה העקרית אשר הסבה את לבו בעיון הראשון, לאמור כי אין אדם שליט במעשיו, כי מוכרח הוא על כל דבר פשע, גם על מעשה הצדק, באופן שאין לו שכר ועונש מאומה, ואין דין וחשבון; - אבל לא התמהמה רגע בדעת הנפסד הזה, והכה על קדקדו תוך כדי דיבור, לאמור, <i>גם זה</i>, ההכרח, <i>הבל</i>, ואין בידינו לא משלות רשעים ולא מיסורי הצדיקים, ראיה על האמור, להכחיש שכר ועונש דין וחשבון; כמו שיבאר - <i>אשר אין נעשה פתגם מעשה הרעה מהרה על כן מלא לב בני אדם בהם לעשות רע, אשר חוטא עושה רע מאת ומאריך לו כי גם יודע אני אשר יהיה טוב ליראי האלהים אשר יראו מלפניו</i>, אומר תחלה סבה כוללות על שאין השם מעניש לרשע תיכף בעה"ז, כי אדרבה זה ראיה ברורה על הבחירה הגמורה החפשיית אשר ביד האדם, והוא בעצמה הסבה לזה להאריך לרשע עד בא קצו, כי אם היה מעניש לרשע תיכף בעת עשותו מזימות לבו, לא היה במציאות כלל שיבחר אדם בדרך רע, אחר שהיה יודע כי תיכף ענש יענש ונתון בפלילים, והיתה הבחירה בטלה כלל, ובזה לא היה מקום גם למעשה הצדק ויראת ה' כלל, אחר שגדר יראת ה' הוא שירא אותו יראת הרוממות שאז נקרא ירא ה', משא"כ אם נמנע מחטא בשביל פחד העונש, לא את ה' הוא ירא, רק א"ע, וכמו שבאר זה בארך בעקדה (שער ד') בביאור העשרה מאמרות; וז"ש, <i>מה שאין נעשה פתגם</i>, ועונש של, <i>מעשה הרעה מהרה?</i> הסבה לזה היא, כי, <i>על כן מלא לב ב"א בהם</i>, ימלאום לבבם, <i>לעשות רע</i>, משא"כ אם היה מענישם תיכף, הלא בהכרח לא יוכלו לעשות רע, ותבוטל הבחירה, <i>אשר חוטא עושה רע מאת ומאריך לו</i>, מבלי להענישו תיכף? הסבה לזה, <i>כי גם</i>, מזה בעצמו, <i>יודע אני אשר יהיה טוב ליראי האלהים</i>, ויהיה שכרם גדול יתר מאד, יען, <i>אשר יראו מלפניו</i>, יראת הרוממות משא"כ אם היה מעניש תיכף, לא יצייר יראת ה' רק יראת עצמם; - אמנם הגם שהסבה הזאת מספקת בגוף הדבר, מדוע לא יעניש ה' לרשע, כי זה הכרח לתת מרוצה חפשיית לכח הבחירה ומעגליה; עדיין לא יונח הדעת בזה, כי ישאל בין כך ובין כך לקתה מדת הדין, הלרשע לעזור וליראי ה' יוכיח? ואיה השכר ועונש המובטח בשכר מצות ועונש עברות, שכר ועונש זמני נוסף על השכר הרוחני, ומדוע לא מלא ה' את דברו לתת לנו השכר הגשמי ג"כ כאשר הבטיח בתורתו:
<b>לכן</b> לקח את האבן אשר שמתי מראשותי בדרוש הקודם, וירימה מצבה; בהעביר בכור המבחן, השכר הזמני, מצד עצמו, נגד השכר הרוחני וכל טוב הצפון בו; ובאופן זה ינוח הלב מרגזו, על שלות הרשע, ורעת הצדיק, ויראה כי אך חסד אל כל היום, להחיותו בחיים הנצחיים להטיבו באחריתו; - והנה שומה בפי על ענין זה, משל נפלא, בו יתראה הענין הזה באספקלריא המאירה, ולישרי לב שמחה; מלך אחד, היה לו שני עבדים, האחד, היה נאמן לפניו ואהבת נפשו אהבו, והשני היה רע מעללים וישנאהו; ויצו המלך את שניהם לעשות לו איזה דבר גדול לצרכו, וימן את שכרם, שכל מי משניהם אשר יחרץ ויצליח לעשות הדבר ההוא כרצונו, ילבישהו בעדי מלכות, וירכבהו על סוס המלך, ויקראו לפניו אברך; גם הזהיר את שניהם על ענין אחד שלא יעשוהו, והזהירם שכל מי שיעבור על פקודתו לעשות הדבר אשר שנא, יפשטהו ערום, ויכסהו בבלויי הסחבות, ויקראהו בן מביש ומחפיר; והעבדים האלה גם שניהם, הצליחו לעשות העבודה ההוא אשר צוה אותם לעשותה, ככל אשר היה חפן לב המלך; אבל לעומת זה מרו את דבריו בהאזהרה אשר הזהירם, שלא לעשות הדבר אשר שנאה נפשו, חלפו חק ויעשו הדבר הזה נגד רצונו; ויהי היום, והמלך היה עם שני עבדיו ביער במדבר, ויצו למשרתיו, לקחת את העבד אשר אהבו, ולהפשיטו ערום, ולכסותו בגדים טלואים ובלואים, ולבזותו ולקללו; ועל העבד אשר שנא, צוה שילבשוהו בעדי מלכות, ולהושיבו על סוס המלך, וצניף הכבוד כדור יצנפהו צניפה: ויתמהו משרתי המלך איש לקראת רעהו, ובעיני העבד הנאמן רע, ויצעק חמס, הזה שכר עבודתו, וברית אהבתו, לבכר את בן השנוא, על פני בן אהובו הבכור; אחר ימים רבים היה יום השוק בעיר המלוכה, אשר התאספו כל בני המדינה רבים ונכבדים, ויצו המלך לקחת את העבד אשר שנא, ולהפשיטו ערום ויחף כמשפטו, וליסרו בכל רחובות קריה, ואת העבד האהוב, שם עדי יקר על ראשו. וירכבהו בלבוש מלכות לפני כל ההמון הגדול הזה, וקראו לפניו, ככה יעשה לאיש אשר המלך חפץ ביקרו; אז נודע משפט המלך וחכמתו כי רבה היא; כי באשר היה מוכרח לתת לכל אחד את שכרו וענשו, כאשר הבטיח להם, והיה לזרא בעיניו לעשות כל הכבוד הזה הגדול לשונאו, ובוז הגדול הזה לבן משק ביתו; ע"כ הקדים ושלם הגמול לאויבו והעונש לאוהבו, ביער בערבה, אשר הכבוד הזה שנעשה לו אז מאפס ותהו נחשב, אם מפני שלא היה בו חמש, כי לא ראהו שום אדם רק קוצי המדבר והברקנים, ואם מפני שלא התמיד, כי לקח אח"כ כוס הקצף וישתהו לרויה, לפני רבים עמים; וכן הבזיון שעשה אז לאהובו, ג"כ הבל הוא משני טעמים אלה; משא"כ הככוד הגדול, והחרפה הגדולה שנעשה לשני אלה בתוך עיר המלוכה, זה נכתב למזכרת לא ימחה לנצח; - מעתה מי היודע אז מחשבת המלך ותחבולותיו בשדה יער, בשפכו כוס הכעס על יקירו, ואת אויבו יברך בכבוד מדומה; הלא יאמר טוב אחרית דבר מראשיתו, כי הכבוד הזה הנעשה לבן מביש ומחפיר הוא לו תכלית הבזיון והקלס, והוא העד על השנאה אשר שנאו המלך, וחושב מחשבות להענישו, והכעס שכועס על אוהבו להכלימו לשני עצי היער, הוא תכלית האהבה, ואות התפארת, כי ילבש בגדי מלכות והצמידים בשער בת רבים:
<b>וכן</b> יעשה המלך הגדול אשר לו המלוכה, לעבדיו יושבי שפל, אשר הבטיחם רב שכר לשומרי מצותיו, ובזיון וקצף לעוברי רצונו, ולא ימלט כי גם עבדיו הצדיקים אשר אהבם, לא יחטאו באחת ממצותיו, אשר עבורם התחייבו עונש המיועד, וגם הרשעים לפעמים יעשו אחת ממצות ה'. ומוכרח לשלם שכרם, ושני אלה לא לרצון לפניו, לכבד את אויביו, ולהבזות את אוהביו, בעולם הרוחני בעיר מלכותו, אשר שם הכבוד כבוד נצחי, והבוז הוא כלימת נצח; וע"כ חלק את השכר והעונש בין שני המקומות, ומקדים לשלם גמול לרשע פה בעמק הבכא, בעולם החומרי אשר כולם פגרים מתים, פה יעטרוהו בגדולת הצלחת הזמן המדומה, העושר והכבוד הכוזב, אשר אין בו ממש בעצמותו, כי כל הזמן שורשו ויסודו כוזב תהו ובהו, וגם לא יתמיד, כי כמעט רגע והוא על גדיש ישקוד, וירד שם שאונו והמונו אל ירכתי בור; ועל עבדו הנאמן ילביש פה בלוי הסחבות, יפשיטהו ערום ויתנהו לבוז בעיני גולמים אובדים, אשר תמס יהלוכו; ומי אשר עינים לו לבחון את הכבוד וההצלחה הזמנית כי תהו הניה, וכל העמל והבוז אשר ימצא בה ג"כ אפס ואין, הלא יתעצב מאד על יקר הזמני האחג מקורי עכביש, מוצהב במסוס נוסס עץ נרקב המאיר באישון לילה ואפלה מנודח, וישמח אל בלויי הסחבות אשר תלבישהו הזמן, והוא כחתן יכהן פאר הוד והדר בבית אלהים במלכות הנפש, די לעלמין לא תתחבל, ועז"א טוב כעס משחוק, טוב כעס שכועס הקב"ה על הצדיקים בעה"ז, משחוק שמשחק עם הרשעים בעה"ז, כי ברוע פנים יטיב לב; כי הכעס הזה בעונש הזמני, הוא אות האהבה הגמורה, להטיב אחריתם בעולם הנצחי, והשחוק שמשחק עם הרשעים, באמת אך שחוק הוא, הבל ואין בו מועיל, בשישתגע לפני אבני השדה אשר בשפל, לאמור כי בביתו הון ועושר, והוא כטיט חוצות בעיני הנפש הרוחניות אשר היא האדם העקרי, היא לא תדע דבר מן ההבלים האלה, ולא תצטער על העדרם, והוא אות כי שנוא הוא בעיני ה', ומשלם לו על פניו ולהכריתו, עפ"י המשל הנזכר; וז"ש קהלת במאמר הנ"ל, <i>וטוב לא יהיה לרשע ולא יאריך ימים כצל אשר איננו ירא מלפני האלהים, יש הבל אשר נעשה על הארץ אשר יש צדיקים שמגיע אליהם כמעשה הרשעים, ויש רשעים שמגיע אליהם כמעשה הצדיקים, אמרתי שגם וה הבל</i>; בחן את הטובות הזמניות מצד שני הנסיונות אשר בארתי בדרוש הקדום, (<i>א'</i>) כי טוב לא יהיה לרשע, שאין הטוב בו הוי' עצמיית, כי אינו רק בכח הדמיון לבד (<i>ב'</i>) ולא יאריך, ימים, שלא יתמיד לנצח והוא דומה בשני עניניו כצל שאין בו ממש בעצמו, גם אין לו התמדה; גם כי דרך הצל שכל שהצל מתארך יותר הוא סימן שכבר רפה היום לערוב וכשבא עד תכלית האורך, פתאום ישקע השמש ואיננו, כן כל שהרשע מתגדל יותר הוא סימן מפלתו; ומצד זה ידלה מים נאמנים, לאמור, כי, <i>יש הבל אשר נעשה על הארץ אשר יש צדיקים שמגיע אליהם כמעשה הרשעים</i> וכו' ההבל הזה שאנו רואים שמגיע אל הצדיק בעה"ז כמשפט הראוי לרשע, ואל הרשע כמשפט הצדיק, אינו הבל אמתי, רק יתיחס ההבל הזה על הארץ בלבד, בעוד לא ראו אור השכר הרוחני, אשר יתני לצדיק בקרית מלך רב, בחיים שאחר המות שאין אחריו מות; והרשעים יהיו דראון עולם, במות שאחר החיים שאין חיים אחריו, <i>אמרתי</i>, בהשקפת האמת וראיית העתיד, <i>שגם זה הבל</i>, ומה יתרון מולך בחזיון לילה, ובטרם בוקר והנה חלום? וכדרך שאמר אסף ואני כמעט נטיו רגלי וכולי, כי קנאתי בהוללים וכולי, ואמרו איכה ידע אל וכולי עד אבא אל מקדשי אל, בית מקדש מלך בעולם הנצחי, אבינה לאחריתם, כי אך בחלקות תשית למו, שע"י הטובות הזמניות שנתת להם הפלתם למשואות, כי יעופו ההצלחות האלה כאשר יעוף החלום ע"י היקיצה, בעת אשר בעיר המלוכה צלמם תבזה, ואני רואה אז כי בער הייתי בהתלונני על ההצלחות, כי הלא אז אחזת ביד ימיני, ובעצתך תנחני, לבחור דרך החיים האמתיים, ונתתי לי בוז בעולם החומרי, למען, <i>ואחר כבור תקחני</i>, בעולם הנצחי. -
<b>בחלום</b> הנבואיי נגלה ענין זה כהוייתי, לאליפז התימני, במענה הראשון אשר יצא להוכיח את איוב על תלונותיו, הצועקים מרה על רעת הצדיקים בעוה"ז וכחש לו בעבור הידיעה או השכר ועונש, כדבריו הרבים בזה, הנפוצים על פני הספר הלזה; אומר (איוב ד) <i>האנוש מאלוה יצדק אם מעושהו יטהר גבר, הן בעבדיו לא יאמין ובמלאכיו ישים תהלה, אף שוכני בתי חומר אשר בעפר יסודם ידכאום לפני עש מבקר לערב יכתו, מבלי משים לנצח יאבדו, הלא נסע יתרם בם ימותו ולא בחכמה</i>, הנה אחר שהתנצל שם תחלה, על אשר ערב לבו לגשת אל המחקר הלז, אשר נעלם אמתתו מיצור חומר, לדעת דרכי ה' כי רבו, ובאר כי הנבואה אשר באתהו ע"ז, היה רק שמץ מנהו, ונצטרפו אליה כל החסרונית אשר יקרה לנבואה הבלתי שלמה, כמו שבארתי זה בדרוש הנבואה בארך; - התחיל לסדר תחלה, חובות האדם לבוראו, כי כפלים לתושיה, כי יתחייב האדם לעבוד את ה' ולשמור מצותיו משני צדדים, (<i>הא'</i>) מצד שהוא עילת העילות, ויתחייב השפל שבשפלים לרוץ בכל עוז אל עבודת גבוה מעל גבוהים, (<i>ב</i>) מצד שהוא עשני בפרטות, ומשגיח עלינו בכל עת להטיב לנו כאב על בנו, כמ"ש, <i>עבדו את ה' בשמחה, דעו כי ה' הוא האלהים</i>, ר"ל שהוא עילת העילות, (<i>ב</i>) <i>הוא עשנו</i>; ומצד שני חיובים אלה שחייב האדם לבוראו, יוכל כל אדם להתחשב עם נפשו, כי בכל אשר יעמול לשמור מצותיו ועבודתו, עוד לא יצא ידי חובתו אחת מני אלף; וז"ש, (<i>הא'</i>) <i>האנוש מאלוה יצדק</i>, הכי יצדק לאמור שישלם את אשר חייב בעבודתו מצד שהוא אלהי, ועילת כל הבריאה?, (<i>הב'</i>) <i>אם מעושהו יטהר גבר</i>, יותר מזה הכי יוכל לטהר במה שהוא חייב עבודה כפולה מצד שהוא עושהו בפרטות? כמ"ש, (<i>א</i>) הלא הוא אביך קנך, (<i>ב</i>) הוא עשך ויכוננך; ואחר שיתחשב האדם עם נפשו, שני ענינים אלה, אשר עבורם חייבה נפשו עבודה חלוטה לצמיתות לבוראו יוצרו אף עשהו, ויבחין כי עוד לא יצא ידי חובתו מעט מהרבה, אז יבין כי במשפט הצודק יבואו עליו יסורים בעוה"ז, בשני אופנים, (<i>א</i>) לפעמים יביא ה' עליו יסורין בעוה"ז, כדי לזכותו בעתיד, כלומר שבראותו בעיני השגחתו טבע האיש הזה, כי נוטה הוא לרע, ויודע ה' כי בעת יטב לו בעוה"ז בהון ועושר והצלחה, ירום לבבו ואכל ושבע ודשן, ופנה עורף לסור מני דרך הטובה; ע"כ בהשגחת ה' עליו ייסרהו פה בחבלי עוני ומחסור, למען יעמוד בצדקתו להטיבו באחריתו; (<i>ב</i>) אם ראה ה' ויוכח על דרכו, שכבר נטה מדרך ה', ומרה מצותו, ויחמול עליו מבלי לשמור לו את העון הזה להענישו בעולם הנצחי, שאז תהיה כאבו נצח ומכתו אנושה, בחלק הרוחני שבו, וימהר להענישו בעונש חומרי זמני, אשר כאין נחשב לערך העונש הנפשי; וז"ש, (<i>א</i>) יוכל להיות שבאים עליו יסורים, יען כי, <i>הן בעבדיו לא יאמין</i>, וירא הוא פן כשבעם בעוה"ז ישכחו את ה' אלהיהם, או שבאים עליו יסורין על חטא הקדום שכבר חטא, <i>ובמלאכיו ישים תהלה</i>, מה שנטו מפקודת ה'; אולם עם העיון הזה יראה מה רבו חסדי ה', במה שמחליף לו עונש נצחי, בעד עונש זמני, ועונש רוחני בעד עונש חומרי, ונהג עמו כאשר נהג המלך עם עבדו הנאמן, להקדים לו את ענשו ביער במדבר, וז"ש, <i>אף</i>, זאת ישים אל לבו כי אך, <i>שוכני בתי חומר אשר בעפר יסודם ידכאום לפני עש</i>, היסורין אשר ימצא בעוה"ז אין נוגעים לחלק הרוחני שבו מאומה, רק לבית החומר והעפר אשר ילבש בשרו בעוה“ז, זה הוא המדוכא וסובל יסורי העוה"ז, שאין בו ממש בעצמותו; זאת שנית, הלא רק, <i>מבקר לערב יכתו</i>, שהעונש עוה"ז אינו מתמיד רק מבקר לערב שהוא משך חיי האדם הקצרים שבין לילה היה ובין לילה יאבד, והוא לו לטובה גדולה, שע"י העונש שמקבל בעוה"ז בזמן קצר, ירויח, <i>מבלי משים לנצח יאבדו</i>, שלולא מה שדכא אותו מבקר לערב בעוה"ז, היה אובד לנצח בעונש נצחי לעוה"ב, וע"י שמקבל עונש זמני, אינו משים לו אבידת נצח.
<b>אמנם</b> באר בזה עוד פרט אחד, המצרף ענין זה על נכון; מצד חיי האדם האמתים, והמות האמתי, אשר יתיחס אל האדם, מצד היותו אדם; כי ידוע שגדר החיים הוא קיום הענין אשר בו יתקיים הדבר אשר עליו נאמר שהוא חי; רצוני, באמרנו על הבעל חי שהוא חי, נאמר כן מצד שהוא מרגיש, מתעורר, מתנועע, אשר הוא גדר חיי החי, מצד רוח החיים אשר בקרבו; ויאמר כן בהשאלה על הדומם, (נחמי' ג' ל"ד) <i>היחיו האבנים מערמת העפר והמה שרופות?</i>, אם יוכל להחזיר אליו צורת הדומם, אשר מת ונתבטל ע"י שנשרף לעפר; שזה יקרא בדרך מליצה חיי האבנים, במה שישוב צורת הרכבתן כחומר מקשה וצור החלמיש; וכן יאמר על הרוחני שהוא חי, בעבור חיי ההשכלה והמדע בלבד; ונאמר על הנשמה שהיא חיה בטרם התחברה אל החומר, כמ"ש <i>ויפח באפיו נשמת חיים</i>, ר"ל שהיתה חי' בתחלה ג"כ על חיי השכל וההשגה בלבד, מעתה עת נגדר גדר האדם שהוא חי מדבר משכיל; וחי, הוא שם הסוג, בו ישתתף עם יתר הבע"ח, ומדבר משכיל הוא שם ההבדל, אשר עבורו נקראהו בשם אדם, כי בזה נבדל הוא מן החיה והבהמה למינו, ויהי לאדם; לא נוכל מעתה לאמור שהוא חי במה שהוא אוכל ושותה, מרגיש מתנועע, כי מצד זה לא נוכל לומר עדיין שהאדם חי, כי הדבר אשר בסבתו נאמר שהוא חי, אינו האדם האמתי, כי בעמר אלה הדברים, שהוא ההרגש והתנועה וצרכים הגופנים, נשפוט ג"כ על הבהמה שהיא חיה? או בעבור הצפצוף ההגיוני אשר לא בחכמה, נשפוט ג"כ על העגור והזרזיר שהוא חי?, ובמה נוכל לומר שהאדם, היינו החלק שבו אשר עבורו יקרא בשם אדם, הוא חי? אם לא על השכל והמדע אשר יעסוק בו בחלק ההוא, שהוא חיי האדם האמתים. - וכן בהיות המות שם, הונח על ביטול החיים, ושביתת תנועתם; ויאמר על הבעל חי שמת, עת נראה אותו מבלי הרגש ותנועה; כן כשנרצה לומר שהאדם מת, לא יצדק זה אלא על ביטול כח השכל ושביתתו, שהוא הנקרא אדם, לא על ביטול חושיו הגשמיי' וחייו הבהמיי', שבזה לא מת האדם, רק החי לבד; ומצד זה הרשעים בחייהם קרואים מתים, כי חייהם אינם חיי האדם רק חיי הבהמה, והאדם שהוא כח השכל מת חלף הלך לו, אמנם הצדיקים החיים חיי השכל והמדע, הם הם החיים בחייהם ולא ימותו במותם, כי החיים האלה ישארו בנצחיותם, וכן יתעלו במדרגתם בהפרדם מן הגויה, ולא יכונה שמת רק למראה עינים, או יכונה לשכל שמת מצד מקומו לבד, היינו שמת ונתבטל מלפעול בגויה, וכחות חומריים, וחי הוא בשכל נבדל ברוחניותו, וכמ"ש וימת שם משה, שם מת אהרן, שלא תתיחס מיתתן רק שם, אל המקום אשר היה שם אהלו בתחלה בשפל, שנעתק משם ההרה מקדם לבית אל, שהוא העתקה מקומיית לבד; וע"כ החי בחייו לא ימות במותו, כי במות הגויה כן יחיה השכל בחיים נעימים יותר מאשר חי בבית חומר, אשר היה לפרוכת בינו ובין הקדש; וכמ"ש, <i>מי גבר יחיה ולא יראה מות ימלט נפשו מיד שאול סלה</i>, כלומר, מי הוא הגבר אשר יחיה בחייו, ולא יראה מות השכלי בעודו בחיים, האיש הזה ימלט נפשו מיד שאול סלה, כי החיים הנצחיים לא יכרתו לעולם; וכמ"ש, יעקב לא מת, משה לא מת, כי החלק השכלי אשר הוא היה חיי השלמים האלה, נשאר בנצחיותו עדי עד; ואדרבה יותר יתיחס לומר שמת השלם בעת לדתו, מבעת מותו, כי בצאתו מרחם ועודו ילד, טרם יתחיל השכל להתנוצץ ולהופיע אורו מבין ענן הגויה; אז נקרא מת באמת, ויום המות ניחס ביום הולדו, שמעוז חייו והרגשות שכלו, תרדמת המות נפלה עליהם עד יהיו לאיש ויחיו המתים, והשכל יחיה מושכלות ויפרח כגפן; ונוכל להמליץ זה במ"ש גבי המן, שכיון שנפל הגורל על אדר היה שמח שמחה גדולה, ולא היה יודע שבז' באדר מת משה, ובז' באדר נולד משה; ר"ל שלא היה יודע, כי לא תתיחס מיתת משה, אחרי ששלמו חייו הגופנים, כי מעת החל לחיות בחייו בחיי שכל לא מת לעולם, רק בעת שנולד, יצדק לומר שבז' באדר מת תחלה, בעת נשתלה נשמתו בגופו בעת לדתו, ואז נולד משה; כי אז תתיחס לו מיתה, על ביטול השכל ותנועתו בעת ההוא, בימי היניקה והילדות, אבל אח"כ לא מת עוד לעולם, ויום מיתתו הוא חייו הנצחיים, ולא יעורר סימן רע על ישראל: אמנם הרשע שיקרא מת בחייו במיתה אמתית ואבדון הנפש והשכל, הוא ישאר במיתה זאת לנצח; וכמ"ש, (איוב י"ד ז') <i>כי יש לעץ תקוה אם יכרת, ועוד יחליף ויונקתו לא תחדל אם יזקין בארץ שרשו ובעפר ימות גזעו, מריח מים יפריח ועשה קציר כמו נטע, וגבר ימות ויחלש ויגוע אדם ואיו, אזלו מים מני ים ונהר יחרב ויבש, ואיש שכב ולא יקום עד בלתי שמים לא יקיצו ולא יעירו משנתם</i>: אחר שהזכיר קוצר ימי האדם החולפים כצל ומלאים רוגז, ובקש ע"ז אם חרוצים ימיו למלאכת הקדש, שעה נא מעליו עד ירצה כשכיר יומו, למלאכה אשר הוא עושה פה בשפל; יבאר כי ימצא גרעון יותר במיתת החי מבמיתת הצומח, <i>כי יש לעץ תקוה אם יכרת; שעוד יחליף</i>, ויוציא ציץ, בשני אופנים, (<i>א</i>) אם, <i>ויונקתו לא תחדל</i>, אם עדן לא נתבטל יניקתו בגידי שרשו אשר באדמה היונקים חלב הארץ ושד השמן, אם עוד פתוחים אלי מזון, ומוח עצמותם ישוקה - אופן השני, גם, <i>אם יזקין בארץ שרשו ובעפר ימות גזעו</i>, ונתבטל יניקתם כי הוכה שרשם יבש; עוד יש תקוה, כי, <i>מריח מים יפריח</i>, שנית, <i>ועשה קציר כמו נטע</i>, מחדש; לא כן מיתת הגבר, שבטלה תקותו בשני אופנים אלה, אם מת בחייו חיי השכל ההוא לא יקום אחרי נפלו? וז"ש וגבר אשר ימות תחלה בחייו מיתת השכל, ואח"כ, <i>ויחלש</i>, בעת מותו מיתה הגופנית, אז, <i>ויגוע אדם ואיו</i>, ולא ישוב להפריח, וגם לא יועיל לו מה שמועיל אל האילן היבש, אשר הוא גם מריח מים ולחלוחית, ישוב להפריח, ולא כן במיתת גוף האדם, גם אם, <i>אזלו מים מני ים</i>, אם כל מי הים ישפכו עליו, <i>ונהר יחרב ויבש</i>, בשישפכו כל מימיו על הפגר המובס, כ"ז לא יועיל, רק, <i>ואיש</i>, אשר, <i>שכב</i>, על אופן, שלא יקום, בשלא הכין לו הכנה לתחיה, ע"י התורה והמצות, אז גם, <i>עד בלתי שמים לא יקיצו</i>. - וז"ש יעקב ליוסף, <i>אמותה הפעם אחרי ראותי פניך כי עודך חי</i>, ר"ל, כי תחלה מאן להתנחם באמרו, כי ארד אל בני אבל שאולה, וחשב שימות גם בעוה"ב, וזה מיתה השנית הרוחנית אחרי מיתה הגופנית, עד"ש, מת אתה ולא תחי', מת אתה בעוה"ז ולא תחי' לעוה"ב, וגבי אה"ר מות תמות שני מיתות אחד בעולם הזה ואחד בעולם הבא, אמנם עתה אמות רק פעם אחד, שהוא מיתת הגוף, אשר תכונה בלשון בני אדם בלשון מיתה, לא המיתה השנית ברדת שאול; אחרי ראותי פניך, כי לא לבד שאתה חי חיי הגוף, גם עודך ונפשך שהוא יתרון האדם על הבהמה חי, בחיים אמתים שהוא חיי האדם; -ובאופן זה נשפוט בצדק, כי כל הימים והעתים והרגעים, אשר חי בהם האדם חיי הבהמיים, בהרגשים הגופנים, ולא הופיע עליהם נוגה השכל ואור הנפש, לא יכנסו במספר חיי האדם כלל, כי אינם חיי האדם באשר הוא אדם, וכמ"ש, ושמת חיים ושלום יוסיפו לך, וכי יש שנים שאינם של חיים, אך השנים שמת השכל בהם, הם שנים של מות, ולא יקראו שנות חיים, כמ"ש יעקב אל פרעה, (בראשית מ"ז ט) ע"מ ששאל לו, <i>כמה ימי שני חייך?, ויאמר יעקב אל פרעה ימי שני מגורי שלשים ומאת שנה מעט ורעים היו ימי שני חיי, ולא השיגו את ימי שני חיי אבותי בימי מגוריהם</i>, כי לאשר פרעה בשאלתו זאת, גדר את החיים, על הימים יתהלך האדם על האדמה, ורוח חיים באפיו, שהוא חיי הגוף ותנועותיו בלבד, וזה הכיון אצלו בשאלתו, כמה ימי שני חייך, הודיע לו יעקב, כי החיים הגופנים לא יכנסו בגדר שנות חיים, ולא יקראו אצלו רק בשם שני מגורי, שבהם גר על האדמה בחיים בהמיים, ולאשר הצדיק הזה, חשב בנפשו, כו מצער המה הימים אשר חי בהם חיי השכל והמדע ועבודת השם, אשר יצרפם לחשבון חיים האמתים, השיב לו לעומת שאלתו, <i>ימי שני מגורי</i>, אשר גרתי פה בחיים זמנים, הם, <i>שלשים ומאת שנה</i>, אבל, <i>מעט ורעים היו ימי שני חיי</i>, הימים שיקראו בשם שני חיי, שבהם עסקתי בחיי מדע ושכל, אך מעט המה <i>ולא השיגו את ימי שני חיי אבותי</i>, אשר חיו חיי השכל ויראת ה', בימי מגוריהם פה בשפל, שהם הרבו יותר שני חיי נפשות במשך מגורתם; ממני; - וכן הבטיח ישעיהו (ס"ה כ') בנחמותיו על ימי המשיח, <i>לא יהיה משם עוד עול ימים וזקן אשר לא ~ומלא~{ימלא} את ימיו, כי הנער בן מאה שנה ימות</i>, שטעם זקף גדול הנקוד על וזקן, מורה שמוסב למעלה; וירצה, כי לאשר בזמן הזה נמצא זקן ושבע ימים, שאם נחשוב את שניו בחשבון האמתי, נראה כי עודנו נער ועול ימים, בשנוציא מן המספר, את העתים אשר לא חי בהם חיי האדם במדע והשכל, שהם אינם מחשבון שנות חיים, ישארו שני חייו מעט מזער; אבל לעתיד שלא יתעסקו רק בחיי המדע לבד, <i>לא יהיה עוד עול ימים וזקן</i>, שלא יהיה זקן אשר הוא עול ימים במספר שני חייו, ומפרש איך ימצא המציאות הזה, שזקן יהיה עול ימים? יען, <i>אשר לא ימלא את ימיו</i>, למלאותם בדבר הראוי להם להקרא ימי האדם ושנות חייו, ביראת ה' וידיעתו; אבל לעתיד יהיה בהיפוך, <i>כי הנער בן מאה שנה ימות</i>, שגם כשימות הנער, יוכל לומר שבן מאה שנה מת, כי ירבה כ"כ בתורה וחכמה במעט שניו, כאשר יעשה איש בזמן הזה במאה שנים, עד"ש ראב"ע הרי אני כבן שבעים שנה, וכמ"ש על ר"ח בר בון, יגע ומצא תלמיד זה לכ"ח שנה, יותר מתלמיד אחר למאה שנים. - ופרט הזה באר אליפז בסוף נבואתו הנ"ל, אשר יצא לברר לנו החליפין אשר יעשה ה' לנו, בהחליף לנו עונש נצחי רוחני בעד עונש זמני חומרי; יאמר כי לא זו בלבד, אלא כי בהעריך מה הם חיי האדם האמתים, ונמצא עם העיון, כי החיים הזמנים לא יקראו בשם חיי האדם, כי כל שאין משתמש בחלק השכל שהוא המותר שלו, שבו יבדל מן הבהמה, יקרא מיתה לחלק האדם שבו, וכל שיתן לו ה' הצלחה בעוה"ז, הבהמי שלו יחיה ויצליח, והאדם ימות ויענש גם בחייו באבדן אנושתו שהוא נפשו; וז"ש, <i>הלא</i>, בעת, <i>נסע</i>, וחולף, <i>יתרם בם</i>, מה שהוא מותר האדם מן הבהמה שהוא הנפש, הלא אז, <i>ימותו</i>, יקראו בשם מתים, אבל, <i>ולא</i>, יהיה זה, בעת עסקם, <i>בחכמה</i>, שהוא חיי האדם, וא"כ מה איכפת ליה יסורי הגוף, כל שעוסק עי"כ בחיים האמתים, אשר היא חיי האדם. - ובזה נצא לשים קנצי למילין בדרוש הבא בעזה"י, אשר רקמנו בתחתיות ארץ.
<h2>תחתיות ארץ דרוש ז</h2>
<b>אשר</b> חכמים הגידו, ונתאמת מפי הנסיון והמפורסמות, כי מן הנמנע שימצא אדם שלם בתכלית השלמות, בלי שום חסרון כלל; כי מטבע המורכב, הגם שיהיה נוטה בכל צד אל המעלה והשלימות, שימעדו אשוריו ג"כ בנטיה אל אחד מן הקצות היוצאים מגדר השלימות: עד שבעבור זה גדר החוקר, שלא יתואר האדם שלם באמת, אלא בערך אל טבעו במזג יצירתו, או בערך אל טבע זולתו; ביאור דבריו; כי אנחנו נוכל לבטא בשפתים, על מים חמים שאין היד סולדות בהם, לאמור שהמים קרים המה, בשני פנים; אם בשהיו רותחים תחלה מיקוד אש, ונתקררו מרתיחתם, נאמר בשלוח שהם קרים, לפי הערך שהיו מקדם; הגם שאם היו בענין זה מתחלה, היינו אומרים שהם חמים לעומת מה שהיו קרים תחלה; או נאמר כן, אם נמצא אצלם עוד מים אחרים רותחין שהיד סולדות בהם, ונאמר שהם קרים בערך מים האחרים; וכן נשפוט בדרך זה כל הענינים; למשל, כי נאמר על שני אנשים שערך רכוש שניהם שוה, שכל אחד יש לו אלף זוז, ונאמר עליהם, שהאחד עני, יען שאין לו רק אלף זוז, והאחד עשיר, יען שכבר השיגה ידו רכוש אלף זוז: והוא בשנביט על ענינם שהיו בו תחלה, אם זה הראשון היה לו תחלה ספינות בים ועיירות ביבשה, וירד מגדולתו עד שעתה אין בידו רק אלף זוז, נאמר עליו שהוא עני, לעומת העושר הגדול שהיה לו תחלה, ואם זה השני היה בתחלתו עני המחזיר על הפתחים, והשיגה ידו אלף זוז, נאמר שהוא עשיר גדול לפי ערכו הקדם; ובמשפט הזה לא נוכל לומר על הראשון שהוא עני ועל השני שהוא עשיר רק בהזכיר תחלה את הענין שהיו בו תתלה, כי לולא שהיה זה תחלה עשיר היותר מופלג, זזה עני היותר מדוכא, לא נוכל לתאר אותם בסך רכושם זה הבינוני שהוא אלף זוז, לא בשם עשיר ולא בשם עני, כי סך זה הוא ממוצע בין העושר והעוני ובשם בינונים יקראו; אמנם נקרא בשם עשיר או בשם עני, מבלי שום לבה על מעמדו הקדם, אם יהיה עשיר באמת, ברכוש מופלג, או עני המבקש לחם; כמו שאחשוב כי זה היה תשובת נעמי, (רות א) <i>ותהום כל העיר עליהן ותאמרנה הזאת נעמי, ותאמר אליהן אל תקראנה לי נעמי, קראן לי מרה כי המר שדי לי מאד</i>, (שיפלא תשובתה זאת, לבל יקראו לה נעמי יען שעתה מרה לה, הלא הם לא אמרו שנקראת עתה בשם נעמי, אדרבה אמרו הזאת היא שהיתה נקראת מקדם בשם נעמי, ועתה מר לה מר,)? אמנם כי המון העיר עת ראו ביאתה לבית לחם, כבר הרגישו כי ירדה במורד ממדרגתה שהיתה בה מקדם, באופן שאם יזכרו רב העושר וההצלחה שהיה לה מקדם, יוכלו לקרותה עתה בשם מרה, כי ירדה פלאים; אבל לא ידעו כי כבר ירדה לעמקי בור תחתיות, לתכלית העוני והירידה עד שיוכלו לקרותה בשם מרה גם בלא יושקף כלל על העושר שהיה לה תחלה. וע"כ כבואם להתפלא על ירידתה, הוצרכו להזכיר ערכה הקדם, באמרם, <i>הזאת נעמי</i>, כלומר כי לעומת עשרה הגדול שהיה לה תחלה, שעל פיו נקראת מקדם בשם נעמי, שתתה עתה כוס לענה ורוש, כי ירדה ממדרגתה; והשיבה להם, לאמור, כי אינכם צריכים כלל להזכיר ערכי הקדם, כי כבר ירדתי למדרגת העוני בתכלית, עד שגם אם, <i>אל תקראנה לי נעמי</i>, להזכיר ערכי הגדול הקדם, מ"מ, <i>קראן לי מרה</i>, והטעם לזה, <i>כי המר שדי לי מאד</i>, בתכלית העוני, שאפילו לחם אין לי, וגם מי שהוא עני מתחלתו על אופן זה, יקראו לו בצדק בשם מרה, מצד עצם העוני והמחסור.
<b>ויש</b> עוד דרך אחרת שנקרא לאיש אחד עני או עשיר, בשיש לו סך אלף זוז, גם מבלי הבט על ענינו שהיה בו תחלה, אם נערוך אותו נגד אחר, שנאמר פלוני שאין לו רק אלף זוז, הוא עני נגד פלוני שיש לו אלפי אלפים דנרים, או פלוני שיש לו אלף זוז הוא עשיר, נגד פלוני שאין לו כל מאומה; ובדרך זה גדר החוקר את השלימות שנייחס אל האדם, יען שאין במציאית שיהיה אדם. הנוטה אל ההפכים מצד הרכבת חומרו מטבעיים מתנגדים, שלם בתכלית השלימות; לכן לא יקרא בשם שלם, רק באחד משני אופנים אלה; אם באופן הראשון, שנעריך את מזגו וטבעו בכל אשר יוכל להשיג מן השלימות לפי טבעו, אם נראה כי השיגה יד שקידתו כל השלימיות אשר בכחו להשיג, כבר נתארהו בשם שלם, כי לא חסר דבר מאשר טמון בכח טבע אנושתו; ויבורר זה יותר אם נראה את טבעו שנוטה לרוע והוא השתדל בכל עוז לעמוד נגד טבעו אל דרך הטוב והשלם, כבר יקרא שלם נגד טבע יצירתו שהיה באופן חסר; ובדרך זה אמרו במקום שבעלי תשובה עומדים אין צדיקים גמורים יכולים לעמוד; כי אחר שכבר עמדו על החסרון והפחיתות, ולחמו נגד טבעם, ועמדו להם בנפשותיהם אל הצדק והתשובה, כבר יקראו צדיקים או שלמים, נגד ערכם שהיו בם בתחלה, ובצד זה נתאר שני אנשים השוים במע"ט ובצדק בכל הפרטים, את האחד בשם צדיק ואת האחד בשם רשע, בשנשקיף על ענינם שהיו בו תחלה; אם האחד היה תחלה צדיק גמור, ושב מצדקו למדת הבינוני, כבר נתארהו שאינו צדיק, יען יצא מתואר צדיק שהיה בו תחלה; והשני שהיה תחלה רשע גמור, ועשה תשובה ושב להיות בינוני במעשיו, יקרא בשם צדיק נגד מעשיו שעשה תחלה; וז"ש (יחזקאל ל”ג), <i>בשוב צדיק מצדקתו ועשה עול ומת בהם, ובשוב רשע מרשעתו ועשה משפט וצדקה עליהם הוא יחיה</i>; אמר להם זה, כנגד מה שהתוכחו עמו, כי לא יתכן דרך ה' שמקבל תשובת הרשע בסורו מרשעו, ומבטל צדקת הצדיק בשובו מצדקתו? והשיב כי כן הוא המדה, <i>שבשוב הצדיק מצדקתו ועשה עול</i>, כל שהוא, <i>ומת בהם</i>, היינו בהצדק שהיו מתהלך בו תחלה, ובהעול שמתהלך בו עתה, כי יערך העול של עתה מול מעשה הצדק העבר, ובזה יקרא בשם רשע רע נגד ערכו תחלה; <i>ובשוב רשע</i> וכו', <i>עליהם הוא יחיה</i>, היינו על הרשע הקודם והצדקה של עתה יחיה כי יערך הצדק של עתה, מול רשעו בתחלה, יקרא צדיק גמור נגד העבר; ועז"א, <i>איש כדרכיו אשפוט בית ישראל</i>, שישפוט אותם ע"פ שני דרכיו, הדרך אשר דרך בו תחלה, והדרך שהוא בו עתה;
<b>והאופן</b> השני, שנקראהו שלב בערך אנשים אחרים מעירו או ממדינתו או מכלל דורו, אם הוא עולה על כולם במעלת השלימות, כבר יקרא שלם; הגם ששלימות האמתי לא ימצא בחק האדם כלל; ובאופן זה, לא ימצא כלל עיר או מדינה או דור שכולם רשעים; כי כשיהיה הדור כולם רשעים, לא ימלט כי האיש שהוא טוב מכולם, הגם שגם הוא לא יהיה טוב כראוי, מ"מ כבר יקרא בשם צדיק בערך אנשי דורו, או לערך בני מדינתו, או בני עירו עכ"פ; עד"ש שאמר ה' לנח, כי אותך ראיתי צדיק לפני בדור הזה, שהוא היה הצדיק מכולם בערך הדור ההוא; ועכ"פ הגם שאם נדינהו במשפט הפרטי, לא יצדק גם עליו תואר צדיק מ"מ מדרכי ה' לדון את האדם, במשפט הכללי, ויבחר להיות צדיק בעיניו, מי שהוא הטוב והישר בערך הקיבוץ ההוא הגרועים ממנו; הלא תראה, כי בטענה ההוא יצא אברהם אבינו ע"ה להמליץ בעד אנשי סדום, (בראשית י"ח כ"ג) <i>ויגש אברהם ויאמר, האף תספה צדיק עם רשע, אולי יש חמשים צדיקים בתוך העיר, האף תספה ולא תשא למקום למען חמשים הצדיקים אשר בקרבה, חלילה לך מעשות כדבר הזה להמית צדיק עם רשע והיה כצדיק כרשע, חלילה לך השופט כל הארץ לא יעשה משפט</i>, טען ואמר, כי הגם שאנשי סדום כולם רעים וחטאים, לא ימלט כי החמשים מהם שאינם רשעים כ"כ, כמו כלל אנשי העיר, כבר יחשבו צדיקים במשפט הכללי, לערך אנשי עירם אנשי סדום; וז"ש, <i>האף</i>, בעבור החמה והקצף, <i>תספה</i>, את מי שהוא, <i>צדיק</i>; אם יערך בערך, <i>עם רשע</i>, שהגם שאינו צדיק מצד עצמותו עכ"פ יחשבו אלה לצדיקים נגד בני דורם הרשעים? אולי יש חמשים צדיקים, הנחשבים לצדיקים, בתוך העיר, לערך יתר אנשי העיר, וא"כ, <i>האף תספה ולא תשא למקום למען חמשים הצדיקים אשר בקרבה</i>, אשר יהיו לצדיקים בערך יתר אנשי סדום? חלילה לך מעשות כדבר הזה להמית<i>, את מי שהוא, </i>צדיק<i>, אם יערך בערך, </i>עם רשע<i>, ויהיה צדיק בערך הרשע במשפט הכללי; הגם שאם נשפוט אותו במשפט הפרטי מצד עצמו, </i>והיה כצדיק כרשע<i> יהיה הצדיק הזה דומה ממש כמו הרשע, ואין הבדל ביניהם, כי גם הוא הרשיע לעשות מ"מ זה להשופט את כל פרט בפ"ע, אבל, </i>חלילה לך השופט כל הארץ<i>, שאתה שופט משפט הכללי, </i>לא יעשה משפט?/ להעריך צדקת איש בערך אנשים אחרים הגרועים ממנו:
<b>מה</b> יתאונן אדם חי, עת, ימצאוהו רעות הזמן ותהפוכותיו, כל אשר יעבור תחת שבט העוני והמחסור? הלה' ישים תפלה, ועל אלהים יזעף לבו? הלא יעבור בסך כל צדקותיו כבגד עדים, וכל חסדו כציץ השדה; ויראה בעיני הבחינה, כי גם אם הגיע לתכלית השלמות במכסת נפשות זולתו, או בערכו הקדם, עדן חסר יבואנו מצד עצמו; וכאשר ישתה החולה הנוטה למות, בלב שמח, סמים המרים אשר יבטח כי בהם ימצא רפואתו, כן ישמח לתוכחת מוסר ייסרהו האב הרחמן בלאט ובחמלה, ביסורים דמיוניים גשמיים זמניים, אשר בהמה ימלט את נפשו מיד שאול סלה; אבל יתעצב ויפחד וידאג, על ההצלחות הזמניים, אשר תעניקהו הזמן, בהיותה באמנה אתו, משלשה פנים; האחד, עת רוח הפנימי מהרגשת הנפש המרגשת על פניו יחלוף, תסמר שערת בשרו, בשיודע בנפשו, כי עד כאן לא הגיע לשליש ולרביע, לשלם חובות עצמו נגד הבורא, ואחד מאלף מתגמלוהו עליו; ואף כי עת ידע לבבו, כי גם מרד ופשע, העוה וחטא על נפשו, ולא שמר ככל התורה והמצוה אשר צוה, הלא תכסהו כלימתו, וכבושת גנב כן פניו יחורו, לקחת מאתו טובה, חלף הרעה אשר עשה לנגדו, למרות עיני כבודו; כאשר כן בארו החוקרים, כי הדבר היותר קשה על האדם, והמתנגד אל טבע האנושי, הוא בהיותו מקבל טוב וחסד, מן איש אשר הוא הרבה לפשוע נגדו ולהרע לו, כי אז יבוש ויקוט בפניו, בזכרו והכירו כי הוא לא כן עשה, ונפשו תיסרהו בצער פנימי, פולח כמו חץ בלבו ובשת פניו תכסהו; כמ"ש שאול לדוד, צדיק אתה ממני כי אתה גמלתני הטובה, ואני גמלתיך הרעה; הקדים סיפור הטוב שקבל ממנו, שבערכו מכיר גודל הרע אשר גמלו הוא; וכן נהגו מלכי חסד, עת בקשו להנקם מן השרים אשר פשעו כנגדם. וצררו להם בנכליהם, אז שמו אותם להיות מאוכלי שולחנם; שבזה הקימו מזימת לבם בשתים, אם מצד עצמם, שלא שפכו דם, כי אדרבה עוד התחסדו עמם, וגם בכל זאת מצאו הנקמה היותר גדולה באויביהם, כי בלחם מאכלם שבעו מרורות, בזכרם איך נהפכו כקשת רמיה, וביין משתיהם מסכו לענה וראש, כי חטאתם לנגד עינם, איך לפי גודל הטובה שמקבלים עתה, גדלו רעתם אשר גמלו; וזאת העצה היעוצה מפי החכם מכל האדם באמרו, (משלי כ"ה כ"א) <i>אם רעב שונאך האכילהו לחם ואם צמא השקהו מים כי גחלים אתה חותה על ראשו וה' ישלם לך</i>, אומר, עת תרצה לשבוע נקם באויביך, לא ברצח ולא בשטף אף תחרץ מעשיך; רק איעצך, האכילהו והשקהו, והרבה עמו חסדך, כי אך בזה תפיק תכלית הנקמה היותר גדולה, כי ידמה לו הענין הזה, כאילו אתה חותה גחלים על ראשו, כי נפשו תכוה בהרגשה הפנימית אשר תבער כאש בקרבו, בזכרו רעתו; ועוד תקבל בזה שכר מאת ה', שישלם לך חלף מעשך שנפש נענה תשביע; משא"כ אם תנקום ע"י חרב ורצח, הלא ענוש תענש ובאופן המין הזה מהנקמה ינהוג ה' ג"כ, כי ירבה טובותיו על האדם חלף מעשיו הרעים אשר עשה להכעיסו, למען ירגיש ויבוש ויכלם; כמ"ש לך ה' הצדקה ולנו בושת הפנים כי מרדנו בך:
<b>ובזה</b> נראה לבאר, מ"ש (שמות י"ט ג') <i>כה תאמר לבית יעקב ותגד לבני ישראל, אתם ראיתם אשר עשיתי למצרים</i> וכו', <i>ועתה אם שמוע תשמעו בקולי</i> וכו' <i>והייתם לי סגולה מכל העמים, אלה הדבדים אשר תדבר אל בני ישראל</i>, ופרש"י כה תאמר לנשים וע"ה אמירה רכה, ולבני ישראל הגדולים, תגד דברים קשים כגידים; ולא נודע מה הם הדברים הקשים כגידים: בזה המאמר, אשר דבש ונופת על לשונו? - אמנם נדמה בזה לשר ואדון שמרדו בו שני עבדיו, ויאמר להם האדון הלא תזכרו כי שניכם מרדתם בי, ופשעתם נגדי, הנני נושא את ראשכם, ואשימכם לשני שרי צבאות על כל ביתי; האחד היה כסיל וישמח על הדברים האלה, והשני שהיה חכם ירדו הדברים האלה אל חדדי לבבו כמדקרות חרב, באמרו, איך אשא פני, להיות שורר על ביתו ושומר לראשו, ואנכי הרבתי לפשוע נגדו? וכן הענין הזה, בזכור השם לבני ישראל את אשר נשאם על כנפי נשרים בחפזון ממצרים, כי לא יכלו להתמהמה שם יותר יען היו משוקעים שם בירכתי בור הטומאה וגלולי תועבת מצרים; ויאמר הנה עתה תהיו לי סגולה מכל העמים; להמונים אשר אין בם תבונה היה זה אמירה רכה, אבל לבני ישראל המרגישים תוכן הדבר, היו אלה הדברים בעצמם דברים קשים כגידים, כי נקוטו בפניהם לקבל רב הטובה הזאת, בזכרם את מעלם אשר מעלו בו; - אשר כן אדמה, מ"ש (בראשית נ') <i>ויראו אחי יוסף כי מת אביהם, ויאמרו לו ישטמנו יוסף, והשיב ישיב לנו את כל הרעה אשר גמלגו אותו</i>, כי לאשר זכרו ולא שכחו, את גודל הרעה אשר עשו לי, יחשבו כי עוד השנאה כבושה בלבו, אמנם יכלכלם בלחם ומזון מסבת הנקמה, כעצת החכם אם רעב שונאך האכילהו לחם; וזה היה בלבם חצי מות ומשכלת, ובחרו יותר שינקום מהם בפועל ממש, בשבי או ביסורים, כמו שעשו לו; ועז"א, לו והלואי ישטמנו יוסף בפרהסיא, והשב ישיב לנו את כל הרעה כמו שגמלנו אותו רע בפועל ובאכזריות, לא רע המלובש תחת מכסה הרחמים והטוב; וע"ז שלחו שיוציא שנאה מלבו, ובזה לא ירע להם אם יקבלו טובה מלפניו; -
<b>ההנהגה</b> הזאת הודיע אדון הנביאים לישראל, במ"ש (דברים י"א), <i>ראה אנכי נותן לפניכם היום ברכה וקללה, את הברכה אשר תשמעו וכו', והקללה אם לא תשמעו וכו'</i>, כי יען שהעונשים הבאים מאת הבורא הם שני מינים; (<i>א</i>) יסורים הבאים בעבור חטא העבר שכבר עשהו, למרק את החטא, ולרפאות את ~נפסו~{נפשו}; ויסורים אלה טובים מאד, כי הם סמים מרפאים חלאת החטא הדבוקה בנפשו, להתם זוהמתה ממנה; וישמח בהם השלם, כאשר ישמח החולה בתרופות והרקות המרים, הבאים לגרש ליחות הרעות והמותרות אשר עלו בכחות גופו; אמנם יש יסורים אחרים הבאים על האדם, לא בעבור פרעון העון הקדום, רק למען העיד בו להבא, שיתן לב שלא יחטא בעתיד, או להזהיר; שישוב בתשובה; וזה המין מן היסורים, רע ומר מאד, כי בידו לפטור מן היסורים האלה, אם הי' שב בתשובה תיכף, ושם אורחותיו שלא יחטא עוד; וה”ז דומה כמי שחייב למלך המס הקצוב עליו, והמלך שולח אליו נגישה של אנשי חיל, שיאכילם וישקם, עד ישלם את החוב; שכל מה שמוציא הוצאת להאכילם ולהשקותם הוא לחנם, כי בזה לא יפטר מן החוב, ואם הי' ממהר לשלם תיכף יסורו מעליו; אבל מה שמוציא מכיסו בעבור תשלום המס, בזה ראוי לו לשמוח, כי בזה נפטר מן החוב; אולם בבא יסורים על האדם, ורוצה להכיר מהותם, מאיזה מין הם, אם באו לתשלום החוב העבר, או לנגישה להחזירו בתשובה לעתיד; יבחן זה מדרך העולם, מלך שמרדה עליו מדינה, והוא רוצה שישיבו מרעתם, ויביאו את צוארם בעול המלך, אזי כל שהמלך הוא רחמן יותר, כן שולח עליהם שר צבאו היותר אכזרי, כי אם ישלח עליהם שר מלא רחמים, ולא באכזריות חמה ילחם בם, הלא כן יארכו ימי מרידתם, וכן יוסיפו חטא על פשע, עד שיגדל עונם מנשוא; אבל אחר שנכבשה המדינה בחזקה, ושולח לשם שר צבא להעניש את המורדים על חטאם הקדם, אז אם המלך רחמן, שולח לשם שר מלא רחמים, כי אף שהדת מכריח להעניש את החוטאים, מ"מ לא יחפוץ המלך הרחמן בהשחתתם, ואם יוותר השר לקצתם, גם המלך נוח לו בכך - ובבחינה הזאת יבחנו שני מיני העונשים האלהיים, שהיסורים הבאים לכבשו תחת מלכות שמים ועבודתו ולהחזירו בתשובה, באים ע"י ציר אכזרי ובחמה עזה צו לצו קו לקו, וזה בעצמו מצד הרחמים, כדי שימהר לשוב מרעתו ולא יוסיף פשע על פשע; אבל יסורים הבאים על העבר לענשו על חטאיו הקודמים, באים ע"י רחמן, שאם מענישו ע"י אדם ושבט אנשים, מוסר אותו ביד אויב רחמן, שאם הוא מצד בחירתו החפשיית ירחם עליו, זה לרצון גם לפני ה', אחר שהחטא כבר עבר ואיננו; וזה נראה כוונת חז"ל (ברכות ז' ע"ב) <i>מזמור לדוד קינה לדוד מבע"ל, אר"ש ב"א, משל לאחד שיצא עליו שט"ח קודם שפרעו היה עצב אחר שפרעו שמח, אף כן דוד, כיון שאמר לו הקב"ה הנני מקים עליך רעה מתוך ביתך היה עצב, אומר שמא עבד או ממזר הוא דלא חייס עלי, כיון דחזא דאבשלום, אמר סתם ברא חייס על אבא, משום הכי אמר מזמור</i>; וכבר העירו המפרשים, הא ראה שלא חס עליו ורצה להרגו, ולשמחה מה זו עושה? אמנם כי דוד, עת אמר לו נתן הנביא במלאכות ה', שיקים עליו רעה מתוך ביתו, להוכיחו בנגעי בני אדם; לא ידע היסורים הללו מאיזה מין יהיו, אם יהיו לפרעון החטא הקדם, אז ישמח בהם כעל כל הון, כי בהם ישלם את חובו ונקה; אבל אולי לא באו אלא כדי להחזירו בתשובה בעתיד, וזה רע בעיניו מאד; וזה המשל שתפסו חז"ל בזה, מאחד שיצא עליו שט"ח, שההוצאות שמוציא קודם שפרעו, בעבור הנגישה כנ"ל, היה עצב עליהם, כי בזה לא נפטר מן החוב, אבל ההוצאה שמוציא אחר שפרעו, דהיינו על הפרעון בעצמו, היה שמח; אף כן דוד, כיון שאמר לו השם הנני מקים עליך רעה מביתך, היה עצב, כי אמר שמא עבד או ממזר הוא דלא חייס עלי; וזה יהי' הבחינה שבא בעבור הנגישה להחזירו בתשובה, ולא יפרע בזה את חובו, אבל כיון דחזא דאבשלום הוא, אמר הלא מטבע הבן שיחוס על אביו, ואיך בחר בו ה' להיות מלאך אכזרי להענישו, הא עדן הבחירה בידו לנטות אל מה שמוטבע עליו, לרחם ולהציל, וע"כ כי בא למרק החטא העבר, ולפרעון החוב הקדום, ולזה אמר מזמור.
<b>ומצד</b> זה, באו התוכחת בתורה כפולים, בתו"כ ובמשנה תורה; שהתוכחת שבתו"כ, כולם נכתבו בלשון עתיד, אם לא תשמעו לי, ואם בחוקתי תמאסו וכו', ואם עד אלה לא תשמעו לי; מבואר בענינם, שבאו להכריחם על השמיעה בעתיד ולהביאם במוסרת הברית תחת עבודת ה', וע"כ באו באכזריות חמה ורצופים אחת לאחת; אבל הקללות שבמשנה תורה, הם למרק החטא העבר, כמ"ש מפני רוע מעלליך אשר עזבתני וכו', ובאו עליך וכו', כי לא שמעת וכו', תחת אשר לא עבדת, וכן כולם נכתבו על העבר ולזה באו בנחת, ונחלקו לצ"ח קללות, שזה ממדת הרחמים, כמ"ש במדרש משל למלך שנשבע לזרוק על בנו אבן משקלו ככר, וחלקו לצרורות קטנים וזרקו עליו, יען שהחטא כבר נעשה וכנ"ל; אמנם אחר שנאמרו הקללות ע"י משה על החטא העבר, והשמיט את הקללות שבתו"כ הבאים בחמה ובקצף גדול, להחזירם בתשובה בעתיד; הודיע להם, כי גם בשלא ישיגו תוכחת מוסר, ע"י עונשים להחזירם בתשובה; מהראוי להם להשכיל ולהתבונן, ולשוב בתשובה ע"י ברכת ה' אשר יאציל עליהם, שזה המעורר יותר לבות המשכילים מכל עונש ומכת מות; כאשר יעשה מלך הרחמן ברצותו להשיב אחד משריו אשר מרד בו, תחת עבודתו, יוסיף להגדילו ולהטיב עמו, וזה יפעל בלבו יותר מכל עוגש, בידעו כי הוא לא כן משה, ושלם רעה חלף הטובה כנ"ל; וז"ש, <i>ראה אנכי נותן לפניכם היום ברכה וקללה</i>, שלעומת מה שהשם נתן לפניכם, שני מיני קללות, (<i>א</i>) למען תשמעו בעתיד, (<i>ב</i>) אם לא שמעתם בעבר; אנכי הואלתי לתת לפניכם רק קללה אחת למרק החטא העבר, ולעומת הקללה הראשונה להחזיר בתשובה, אני נותן לפניכם ברכה, שהיא תעורר את לבבכם, ועל ידה תתיסרו, ובושתם ונכלמתם מכל דרככם ותשובו, ועז"א, <i>את הברכה</i>, אני נותן לפניכם, כדי, <i>אשר תשמעו</i>, בעתיד ותחזרו בתשובה, <i>והקללה</i>, לא תשיגו, רק, <i>אם לא תשמעו</i>, מכבר בעבר, שאז תבוא הקללה למרק החטא, ולרפאות חלי הנפש הקודם - וכזה אמר, <i>וידעת עם לבבך, כי כאשר ייסר איש את בנו ה' אלהיך מיסרך, כי ה' אלהיך מביאך אל ארץ טובה</i>.
<b>זאת</b> שנית, גם אם אין שוטה מרגיש, ההרגש הפנימי הזה, אשר לא ימצא רק בלב היושבים לפני ה', ודבקים בו יתברך, לבעבור תהיה יראתו על פניהם זו הבושה, ממלך הגדול אשר מרו דבריו, והוא עומד עליהם, ובצל כנפיו יחסיון; הלא עכ"פ בידעו כי הוא לא שמר תורת ה' ופקודיו בשלימות, ומכיר כי ראוי הוא לעונש ולהגרש מעיני השגחה העליונה, ורואה ההפוך כי זאת לא זאת, אבל עוד צדק יקראהו לרגלו, ותהי ברכת ה' בכל אשר יש לו, הלא ראוי כי ימם לבבו ותהי למים, אולי מרוב פשעיו יעשה לו, כאשר עשה המלך אחד לאחד מעבדיו, שהרבה להכעיסו, וראה כי אם יהרגנו עתה, לא ישוה עונשו לערך רוב חטאיו אשר הכעיסו, ע"כ התיעץ ועשהו שר גדול ונכבד והרים כסאו למעלה ראש, עד שבעת שעלה על במתי עב ההצלחה, אז הורידו אל ירכתי בור השפלות שבזה גדול ענשו בכפל, מצד הטוב וההצלחה שהיה בו תחלה, ומצד הרע והמחסור שהוא בו עתה; כי כן תמצא תמיד גם בדברי הנביאים שיעוררו תמיד שני המצבים האלה, שהוא מצב הקדם והמצבו אשר הוא בו עתה, למען הגדיל הפלא והשתוממות הלב, כמ"ש, איכה ישבה בדד העיר רבתי עם, איכה היתה לזונה קריה נאמנה, השליך משמים ארץ תפארת ישראל; הפליג להגדיל קצה המעלה שהיה הדבר ההוא בו תחלה במ"ש רבתי עם, קריה נאמנה, משמים, ולהשפיל קצה השני שהוא בו עתה במ"ש ישבה בדד, היתה לזונה, השליך ארץ כי זה מבהיל הרעיון ומעורר המבוכה, והצרה כפולה יותר, כמ"ש זכרה ירושלים ימי עניה ומרודיה, כל מחמדיה אשר היו לה מימי קדם, וכן יעשה ה' עת ירצה לנקום נקם בשטף אף וקצף גדול, כי אז יגביהנו תחלה על מרומי שמים, ומשם ישליכנו שאולה, ע"ד לפני שבר גאון; וזה יגיע מגודל החמה אשר יחשוב ה' לנקום בו הנקמה היותר גדולה, ומגביהו כדי שתהיה המפלה יותר כפולה; וז"ש, <i>חזון עובריה לאדום, שמועה שמענו מאת ה' וציר בגוים שולח קומה ונקומה עליה למלחמה, הנה קטן נתתיך בגוים בזוי אתה מאד, זדון לבך השיאך שוכני בחגוי סלע מרום שבתו אומר בלבו מי יודירני ארץ, אם תגביה כנשר ואם בין ככבים שים קנך משם אורידך נאם ה'</i>, מתחיל להתפלא על השמועה אשר שמע מאת ה', במראה הנבואה, כי הוא שולח ציר מגוי אל גוי שיתאספו כולם לעלות על אדום לכבשו ולהלחם בו; ותהי לפלא בעיניו, איך יגיע גוי המר והנמהר הזה, אל הגבורה הזאת, עד שיצטרכו כל הגוים להתאסף עליו ולכבשו? והלא מתחלה קטן נתתיך בגוים, עד שגם גוי אחד חלוש היה יכול לעלות עליו ולהורישו?, וגם בזוי היית בעיניהם, שאפי' גוי קטן היה בוש מללחום באדום, כמו שנתבייש אלכסנדר מוקדון מללחום עם מלכות הנשים? ומשיב התשובה, זדון לבך השיאך לחטא כ"כ, עד שברצות ה' להנקם בך, שם בחגוי סלע מרום שבתך, כדי שאם תגביה כנשר וכו' משם אורידך, ותהיה מפלתך כפולה וגדולה מאד; וכזה יחשוב האדם אשר עלה על סולם ההצלחה וראשו בשמים, והוא לא עשה לו כנפים, ידע כי חסר יבואנו, התעיף עינו בו ואיננו, ואיש זרוע ארץ תנחילהו, גאות אדם היא תשפילהו; כי משמים לעמקי שאול תורידהו, ומצד זה ההצלחה שהוא בה לא תכונה בעצם בשם הצלחה, אך בשם עונש הגדול ומלאכי זעם; אחר שהוא הכנה אל הירידה היותר גדולה; והמתהלל בהצלחה הזאת, הוא נדמה כאדון גדול שנתחייב מיתה, ועשו לכבודו חרב של זהב, למען לא ימות ע"י חרב של ברזל כאחד מדלת העם, באמת הכבוד הזה, הלא ראוי להיות סער מתחולל בנפשו, כי טוב היה לו להומת ע"י חרב של ברזל אשר הוחדה וגם מורטה, משיומת ע"י סכין של זהב, אשר תשוב צור חרבו ויצטער כפלים; ובאופן זה יל"פ תשובת נעמי במ"ש, אל תקראנה לי נעמי וכו' בדרך אחר; כי נעמי בראותה כי ירדה פלאים, מגבהי המעלה אל סתר המדרגה הבינה כי גם הטוב שהיה לה תחלה, לא היה בעבור עצמה רק בעבור סבה אחרת; באחד משני פנים, או שהיה לה הטובה כדי שבזה תשים על לבה לחזור בתשובה, כמ"ש למעלה, במ"ש את הברכה אשר תשמעו: או שהיה לה הטובה בעבור להגדיל הרעה, אשר תאחז בעקבה; ובין כך וכך, החליטה אומר, כי מה שהיתה נקראת תחלה בשם נעמי, ע"ש הנעימות וההצלחה שהיה לה, היה שלא כמשפט; כי לפי ההשקפה התכליתית, היה ראוי לקראה גם בעת הצלחתה בשם מרה; יען שהצלחה הזאת היתה נסבה לבעבור מר העוני שיבא בסופו; וזה שהשיבה אל אנשי העיר הקוראים אותה בשם נעמי, ולא ידעה אם כונו לאמור שגם עתה עדן נעמי שמה, ולא ידעו מהעוני והצרות שעברו עליה או שיודעים זה וקוראים אותה נעמי ע"ש תחלתה; והשיבה להם כי בין כך ובין כך, לא צדקו בדבריהם; ותחלה אמרה, אם תקראנה לי נעמי, על הכוונה שגם עתה הוא שמי, אני אומר לכם, <i>אל תקראנה לי נעמי קראן לי מרה כי המר שדי לי מאוד</i>; ואם תשיבו לאמור, הלא, <i>אני מלאה הלכתי</i>, ותקראו לי נעמי ע"ש הקדם, גם זה לא יצדק אחר כי, <i>וריקם השיבני ה'</i>, אגליא למפרע שהצלחה שהייתי בה תחלה, לא היתה הצלחה אמתיית, רק היה על אחת משני פנים, או התראה שאשוב בתשובה, או למען תגדל מפלתי יותר, ולזה, <i>אל תקראנה לי נעמי</i>, כלל, אפילו ע"ש הקודם, כי מה שהצלחתי תחלה, או שהיה כן יען, <i>וה' ענה בי</i>, שהתרה בי שע"י הטובות אשוב בתשובה, או, <i>ושדי הרע לי</i>, להגדיל מפלתי עי"כ: ואלה השני ענינים שדברתי בם עד הנה, שירא ויפחד מהם האיש המצליח, אשר כנור הזמן משחק לפניו בשמחה ובשירים; פן יתהפך לאבל כנורו, ועוגבו לקול בוכים:
<b>אולם</b> האופן השלישי מן השלשה הכי נכבד, הוא הענין אשר בארנו אותו בשני דרושים הקודמים, כי מפי עליון לא תצא הרעות והטוב בחנם, וכל טוב והצלחה אשר ימצא האדם בעה"ז, ינכה לו עבורו שמץ מנהו משכרו בעה"ב, כמ"ש אין אדם זוכה לשתי שולחנות; וכן כל רע אשר ימצא בחיי הבלו יחלץ מרע אמתי נצחי, בחיים האמיתים; ואיך לא יתעצב המצליח בחיי ההבל. בהצלחה מדומה אשר אין בה ממש, ולא התמדה, בשידע לבבו, כי בזה יאבד קורת רוח אחת בעה"ב, עונג נפשי נצחי, השקול לעומת כל חיי העה"ז, הלא יבקש מאת ה' להסיר מעליו את המות הזה, וההצלחה הכוזבות אשר בה יחליף הצלחה יקרה נפשיית, ויבחר שיהיו לו החיים הזמנים לעבודה למלאכה, וכעבד ישאף צל בכלות היום כי ינטו צללי ערב, אז כשכיר יקוה פעלו, בחצר המלך אשר שם יושע תשועת עולמים; כמ"ש (דברים ז'), <i>וידעת כי ה' הוא האלהים</i>, ר"ל תדע כי מה"ד ומדת הרחמים, שניהם אחדים המה יתלכדו ולא יתפרדו; כי בעת שמתנהג במה"ד עם הצדיקים בעה"ז, זה בעצמו מדת הרחמים להטיבם באחריתם. ובעת שמתנהג עם הרשעים במה"ר להראות להם פנים שוחקות בעה"ז, זה בעצמו מדת הדין וחמה עזה שפוכה עליהם להומם ולאבדם, כמו שמבאר, כי, <i>שומר הברית והחסד לאוהביו ולשומרי מצותיו</i>, ששומר אותו להם לעוה"ב, ואינו משלם להם שכר מצוה בעה"ז כי עי"ז נשאר השכר קיים נצחי, <i>לאלף דור</i>; אבל עם הרשעים מתנהג להיפוך, <i>ומשלם לשונאיו על פניו</i>, תיכף בעה"ז שכר מצות שעשו, כדי, <i>להאבידו</i>, בעה"ב; וע"כ זאת העצה היעוצה בל תעשה את המצות, ע"מ לקבל את השכר תיכף בעה"ז, כי בזה תפסד הרבה, מרב טוב הצפון לך באוצרות חיים, רק, <i>ושמרת את המצוה הזאת ואת החוקים האלה אשר אנכי מצוך היום לעשותם</i>, שהיו' בעה"ז לא תרצה רק לעשותם, ולא לקבל שכרם, וכמו שדרשו חז"ל היום לעשותם ולא למחר לעשותם, היום לעשותם ולמחר לקבל שכרם; באופן שלא תבקש שום שכר אחר בעה"ז רק עשיית המצוה בעצמה, כדרך שאמרו שכר מצוה מצוה, <i>והיה עקב תשמעון את המשפטים האלה</i>, השכר שלך בעה"ז, והי' רק זה בעצמו, מה, ש<i>ושמרתם ועשיתם אותם</i>, אבל גוף השכר לא תקבל עתה, רק, <i>ושמר ה' אלהיך לך את הברית ואת החסד</i>, לעה"ב לעולם שכולו ארוך, כי שם תתענג על ה' נחלה בלי מצרים. - וכמ"ש בזה אחרון הנביאים (מלאכי ג'), <i>חזקו עלי דבריכם</i>, וכולי, <i>אמרתם שוא עבוד אלהים</i>, וכולי, <i>ועתה אנחנו מאשרים זדים</i>, וכולי, והשיב ע"ז, <i>אז נדברו יראי ה' איש אל רעהו, ויקשב ה' וישמע ויכתב ספר זכרון לפניו</i>, להיות שמור לעה"ב, <i>והיו לי אמר ה' צבאות ליום אשר אני עושה סגולה</i>, שעושה משכרם אוצר גדול להיות שמור לעה"ב, <i>וחמלתי עליהם כאשר יחמול איש על בנו העובד אותו</i>, שמשמר לו את שכרו, לעת היותר מובחר, ועל אופן היותר מובחר, <i>ושבתם וראיתם אז בין צדיק לרשע וכו', כי היום בא וכו', וזרחה לכם וכו'</i>, מבואר על הכוונה שדברנו בה; -והמשורר ע"ה סדר ע"ז מזמור שלם, (תהלים ק"ג) <i>לדוד ברכי נפשי את ה' וכל קרבי את שם קדשו</i>, תחלה סדר, שני החלקים אשר מהם הרכיב ה' את האדם, אשר נבנה חציו מן העליונים בשרשו העליון אשר מצד נפשו, וחציו מן התחתונים בשרשו התחתון עפר מן האדמה; והזהיר לנפשו, להודות להבורא, הודאה כפולה בעיון ובמעשה, כנגד שני החלקים האלה, ועז"א לעומת הנפש, ברכי נפשי, ולעומת הגוף וכל קרבי; וכפל הדבר שנית, <i>ברכי נפשי את ה'</i>, על הטובה הנפשיית <i>ואל תשכחי כל גמוליו</i> שעשה עם הגוף ג"כ, ובסיפוק לו המזונות הנקיים להשביעו בצחצחות; כמ"ש שעשה לו דדים במקום בינה, כמו שבאר בעקדה (שער ס'), ובאר לעומת הנפש, <i>הסולח לכל עוניכי</i>, שהם חליי הנפש ומכאוביה, ולעומת חלאי הגוף, <i>הרופא לכל תחלואיכי</i>; ואמר לעומת הנפש, <i>הגואל משחת חייכי</i>, ע"י שמרפא חלאי הנפש בל תרד שחת, ולעומת מה שמרפא את הגוף, אומר, <i>המעטריכי חסד ורחמים</i>, ולא זו בלבד שמצילם מן הרע, אבל עוד יעניק טוב ונעימות לשני אלה החלקים, שלחלק הנפש אומר <i>המשביע בטוב עדיך</i>, לשון עוד ויתרון, היינו מה שהוא מותר האדם מן הבהמה, (כמ"ש <i>אהללה ה' בחיי</i>, לעומת רוח החיים אשר בבשרו, <i>אזמרה לאלהי בעודי</i>, בהיתרון שלי שהיא הנפש שהיא היתרון אשר באדם שבעבורה יקרא אדם), ולעומת הגוף אמר, <i>תתחדש כנשר נעוריכי</i>, ע"י המזון המשלים תמורת הניתך, וע"י חיי שלוה, עוד ינוב בשיבה דשן ורענן: ואחר שסדר טובות הבורא הכוללים לשני חלקי האדם, באר דרכי ה', בהחילוף אשר הוא עושה לעושי רצונו, ליסר את החלק הפחות בחבלי עוני, למען יטב להחלק המעולה שהוא הנפש, אחר שהודיע לאמר, כי, <i>עושה צדקות ה'</i>, לשלם לצדיק כצדקתו, <i>ומשפטים לכל עשוקים</i>, ביד יצרם להעניש לעושי רע כרעתו; ואינו מוותר דבר, מבאר מ"ש, <i>יודיע דרכיו למשה לבני ישראל עלילותיו</i>, בשאלת מפני מה יש צדיק ורע לו רשע וטוב לו, ששאל עליה משה, להודיע לו, כמ"ש (בברכות פ"א) שע"ז בקש הודיעני נא את דרכיך, ובאה התשובה ע"ז, כי, <i>רחום וחנון ה'</i>, ובוחר לתת רע מועט לצדיק מיד להצילו מרע מרובה בעתיד, ולזה הגם שהוא, <i>ארך אפים</i>, מ"מ מעניש לצדיק מיד, יען שהוא, <i>רב חסד</i>, כי ע"י שמעניש אותו בעוה"ז, <i>לא לנצח יריב</i>, לא יריב עם הנפש הנצחיית, <i>ולא לעולם יטור</i>, רק יתן לו עונש זמני, בשגם שע"י שנותן לו עונש זמני, <i>לא כחטאינו עשה לנו</i>, כי אין העונש נוגע רק לחלק הגוף, רק לבית חומר לבד, לא לחלק הנפש שאינה מתפעלת מעונש עוה"ז, ובזה נבדל העונש שאינו נוגע רק אל החומר, מן החטא שהיה בשני החלקים, כמ"ש במשל של חגר ע"ג סומא; אבל בשכר המצוה נוהג להיפוך, כי <i>כגבוה שמים על הארץ</i> שאינו מיחוס אחד כלל, שזה גבוה מעל גבוה, וזה שפל ומורד, כן, <i>גבר חסדו על יריאיו</i>, שלעומת שהם עשו ועבדו בחלק החומרי והארצי, ישלם השכר לחלק הנפשיי השמיימי, אבל, <i>כרחוק מזרח ממערב</i>, שיש בו רוחק כפל ע"י הארץ שעובר בין קוטרם, ויש בו רוחק מן השפל אל המעל ומן המעל אל השפל; כן, <i>הרחיק ממנו את פשעינו</i>, שלא יגע הפשע שפשע החומר השפל בחלק הנפש המעולה, וזה הרוחק מן השפל אל המעל ולא יראה אל גדולת האדם מצד נפשו, שמצד זה יגדל חטאו לפי ערכו במכסת נפשות, רק יביט אל שפלותו כי בשר הוא, וזה הרוחק מן המעל אל השפל; ומדוע יעשה כן? מבאר, כי, <i>כרחם אב על בנים רחם ה' על יראיו</i>, לבחור הטוב להם ולהרחיק ההפסד, וע"כ יקטין ערך העונש, יען יביט אל שפלות האדם מצד חומרו, <i>כי הוא ידע יצרינו זכור כי עפר אנחנו</i>, וע"כ בחר עונש עוה"ז, שיש בו שני קולות, (<i>א</i>) <i>אנוש כחציר ימיו</i>, ואין בו ממש, (<i>ב</i>) <i>כי רוח עברה בו ואיננו</i>, ואין לו התמדה; משא"כ בשכר הנפשי, יש שני מעלות, (<i>א</i>) <i>וחסד ה' מעולם ועד עולם</i>, שגדול הוא בערכו להפשט למעלה ראש בעולם הרוחני, (<i>ב</i>) <i>וצדקתו לבני בנים</i>, שיש לו התמדה לנצח;
<b>ובזה</b> נעמיד שלשת הדרושים האלה, הפונים אל תל אחד, להרים עקב השכר הרוחני, ולהשפיל ראש השכר הגשמי, על רגל אחד; בפסוק ישעי', <i>למה תאמר יעקב ותדבר ישראל נסתרה דרכי מה' ומאלהי משפטי יעבור</i>, אומר כי כאשר שוטטו רבים בהנהגת הזמן וראו את הרשע מצליח, והצדיק מעונה ביסורין, התחלקו לשני דעות זרות, שהבאתי בדרוש הקדם, שהוא כי ההמון עם היו מכחישים ידיעת ה' את השפלים, ואמרו כי עזב ה' את הארץ, והגדולים שבהם היו מכחישים את הבחירה, ואמרו כי לא לאדם דרכו, רק הידיעה הקדומה תכריחנו; וז"ש למה תאמר יעקב, הוא ההמון נסתרה דרכי מה', ואינו יודע מאומה, ותדבר ישראל הגדולים שבהם, ומאלהי משפטי יעבור, כי משפט מעשי קבוע ע"י ידיעת ה', וע"כ משפט עונשי ושכרי יעבור, מבלי ישלם שכר לצדיק ועונש לרשע: והשיב להם, למה תשימו לב על שלות הרשעים בעוה"ז ויסורי הצדיקים, הלא ידעת אם לא שמעת אלהי עולם ה', ואינו צריך למהר לשלם שכר ועונש תיכף, כי יש לו הכח והעוז נצח, גם בורא קצות הארץ, שברא שני הקצות של הארץ, הקצה הראשון הנצב ארצה בעולם החומרי והקצה השני המגיע השמים לעולם הרוחני, ומצד זה, אוצר את שכר הצדיקים אל בית האוצר, לעולם שכולו ארוך שם יתהלכו לפני ה' בארצות השלום, יבואו שלום הולך נכחו וכו': -
<h2>לחם הארץ דרוש ח</h2>
<i> ביאור פרשת המן;, והאספסף - העתקתי מחבורי על התורה -</i>
<i><b>והאספסף אשר בקרבו התאוו תאוה וכו':</b></i>
<b>לבאר</b> הפרשה הזאת ולהסיר המבוכות אשר הערו המפרשים עליה; אקדים הקדמה אחת, וזו תוארה דהנה במן היו בו שני ענינים; כי מצד היותו לחם ומזון להשביע רעבים מבואר שהיה דבר גשמי ממשי ומין מזון טבעי ירד אל האוצטמכא ויתפעל מארבעה כחות אשר לכח הזן שבנפש הצומחות, שהם המושך והמחזיק והמעכל והדוחה; אמנם מצד שהיה יורד מן השמים. יחויב שיהיה דומה כתולדות השמים, ויהיה בו ענין רוחני מתיחס אל שרשו אשר משם לוקח; וע"כ אמרו חז"ל לחם אבירים לחם שהמ"ש אוכלים אותו; שידוע שהם לא יאכלו לחם לשבוע, אבל מזונם הוא ההשגה השכליית, שתכונה בכתבי הקדש בשם לחם, כמ"ש לכו לחמי בלחמי; כי תשב ללחום את מושל; שכמו שהמזון הגשמי הוא לחם המזין את הגוף, כן ההשגה השכליית היא הלחם המשביע את הנפש, ומכלכלה בצחצחות; וכבר מבואר, כמו שראינו בתורת ה' שנתנה מן השמים שהגם שמצד שורשה הרוחני היא כולה קדש לה' והיא חתומה באור זרוע ושכל אלהי אשר בו היתה כתובה לפניו באש שחורה ע"ג אש לבנה, בסודות הנשגבים והנעלמים שבה והחלק הנסתר שבתורה, אשר זה לבדו מה שבקשו מה"ש שינתן להם, לא על חלק הפשט והמצות המתיחסות להנהגת הגוף, דיני שור ובור ואבות נזיקין; מ"מ מצד רדתה להנתן אל בני אדם הוכרחה להתלבש במלבושים גשמיים וספירים עולמיים, ומצות מעשיות כפי הצורך אל בני אדם אשר גם הם עם היות שרשם ממקום קדוש בנפשם הרוחניית היא מלובשת בכסות עור ובשר, ובית חומר מעון ביתה, והנשמה נעלמת ונסתרת; וכן נשמת התורה נעלמת ליושבים לפני ה', האוכלים מעץ החיים ופשטו בגדים הצואים מעליהם ללבוש מחלצות; וזה הדבר עצמו היה במן, שעם היותו בעצמותו מצד שרשו מן השמים, דבר נשגב רוחני, והשגה שכליית אשר ירד עמו מלמעלה, שבו השיגו הנביאים שבאותו דור רוח הקדש ודבר ה'; וכמ"ש במ"ש דבר יום ביומו כי ההלכה המתחדשת בכל יום למעלה, כמ"ש הקב"ה מחדש הלכה בכל יום, ירדה ונשתלשלה עם המן אל חסידי ישראל למטה, שזה על השגה שכליית או שפע נבואית שהשיגו עמו, והיה נשמה אליו; מ"מ יען ירד למטה לארץ להנתן אל בני אדם להשביע רעבונם, היה מוכרח להתגשם ולהתעטף במזון גשמי ממש משביע שבר רעבון; ונשאר ענינו כמו שהוא ענין התורה בשני חלקיה, רצוני בחלק הפשט שהוא הגוף או הלבוש אליה, ובחלק הסוד אשר היא הנשמה ונפש התורה; שהראשון יהיה לצורך הנשים וההמון שאין משיגים רק הלבוש, כמ"ש בזהר ע"ז, טפשין דבני נשא אינון מסתכלין בלבושא דהאי גברא, אינון דחכימין יתיר מסתכלין בנשמתא; כך אורייתא אית לה לבושא וגופא ונשמתא וכו'; אבל החכמים ומשכילי עם יגלו את המסך לראות את המסתתר תחת הלבוש, כענין גל עיני ואביטה נפלאות מתורתך; וכן היה במן, שהמון בית ישראל אשר לא השיגו מאומה מדבר ה', ושפע השכליית, אשר היתה נעלמת בלחם הנבחר הזה, לא היה להם המן רק לחם לשבר רעבונם, ושב אצלם מזון גשמי ממש, בשלוהו בפרור ודכוהו במדוכה, והוצרכו ללקטו בשדה ולאספו הביתה, אבל הצדיקים, אשר השיגו הרוחניית שבתוכו, ושפע השכליית והנבואיית אשר היא נשמה אליו, היה להם מזון רוחני מתיחס למזון הנפש לבד; כמ"ש למען הודיעך כי לא על הלחם לבדו יחיה האדם, כי על כל מוצא פי ה' יחיה האדם; ובזה תמצא מ"ש חז“ל ביומא (דף ע"ז), כתיב וברדת הטל ירד המן עליו, וכתיב שטו העם ולקטו, כאן לצדיקים כאן לרשעים; כי להרשעים נתהפך למזון גשמי ממש, והוצרכו ללקטו ולאספו הביתה, אבל להצדיקים שנתיחס להם למזון רוחני לא יצויר שילקטו דבר רוחני ביד ולאספו בחוצן, רק שירד להם אל בתיהם, שהשיגו באהליהם השפע האלהית שירד עמו, ולפ"ז מבואר כי הגם שבמזון הגשמי שקבלו מהמן להשביע הגוף, היו כולם שוים בלקיטתו; שלא השיגו ממנו רק עומר לגלגולת, שהוא שעור מזון שני סעודות; מ"מ בשפע הרוחנית ומזון הנפשיי שהשיגו עמו, בודאי לא היה כולם שוים בהשגתם, שבודאי יהושיע שהי' מעלת נפשו גדולה יותר מכולם, היה משיג ממנו בשיעור כנגד כולם, וכמ"ש ביומא (שם), לחם אבירים אכל איש, זה יהושע, שירד לו מן כנגד כל ישראל, ואין זה סותר מה שבארה התורה, שלא העדיף המרבה והממעיט לא החסיר, שזה במזון הגשמי שקבלו ממנו, לא כן בשפע הרוחנית, שלפי מעלת נפש יהושע ויתרון שלמות נשמתו, היתה מקבלת למזונה שפע רוחנית נגד כולם, וכן הזקנים והנביאים, כל אחד קבלו שפע הרוחנית הזאת, לפי מעלת מכסת נשמותיהם; וכל אלה הדברים מבוארים לפי דעתי בפרשת המן; <i>ויאמר ה' אל משה הנני ממטיר לכם לחם מן השמים ויצא העם ולקטו דבר יום ביומו למען אנסנו הילך בתורתי אם לא</i>; הודיע שימטיר להם דבר יכלל במציאתו שני ענינים, (<i>א</i>) <i>לחם</i>, שיהי' לחם גשמי להשביע זלעפות רעב; (<i>ב</i>) <i>מן השמים</i>, שיהיה בו דבר המיוחס אליו מצד שרשו שהוא מן השמים, שהיא השפע הרוחניית הנעלמת בתוכו; ואמר על הראשון, <i>ויצא העם ולקטו</i>, כי לזה הצריך לקיטה ואסיפה, מצד היותו מזון גשמי; ועל השני אמר, <i>דבר יום ביומו</i>, כנ"ל שהלכה~ה~ מתחדשת בכל יום ושפע הרוחנית ואצילות שכלי מלמעלה ירדה עמו, וזה לא השיגו ע"י לקיטה, כי השיגוהו בחדרי בתיהם בהתטהרם לה', ובזה בעצמו אנסנו אם ילך בתורתי, שאז ישיגו אותו במציאותו הרוחני, ואם לא ילכו בה, שאז יוחשב אצלם למזון גשמי ממש; וספר אח"כ שני ענינים אלה אשר היו כלולים במן, במ"ש <i>ותעל שכבת הטל והנה על פני המדבר דק מחוספס דק ככפור על הארץ</i>, שעל חלק הרוחני שבו, אמר והנה על פני המדבר, כי זה לא הונח על הארץ, רק היו ענין מיוחס לעל פני המדבר למעלה מן הענין הטבעי, והיה דק מחוספס שהוא כינוי לצורתו הרוחנית, ועל השני אמר דק ככפור שהוא דבר ממשי, הנעשה ע"י המים הנגלדים מני קרח, וישובו צורת המים שהם לחים נזילים, להתגשם בצורת גשם מקשה ממשי, כן נתגשם צורת המן ונגלד מצד רדתו על הארץ, וקבל צורתו הגשמיית - <i>ויראו בני ישראל ויאמרו איש אל אחיו מן הוא כי לא ידעו מה הוא, ויאמר משה אליהם הוא הלחם אשר נתן ה' לכם לאכלה, זה הדבר אשר צוה ה' לקטו ממנו איש לפי אכלו עומר לגלגולת מספר נפשותיכם איש לאשר באהלו תקחו</i>, מספר, כי כאשר ראו בני ישראל את המן בעיניהם, שהיה צורתו כצורת מזון גשמי, לא ידעו ממציאות הענין השני הרוחני הצפון בפנימיתו, ונדמה להם שאינו רק מזון גשמי לבד, וז"ש, <i>ויראו</i>, היינו מצד מה שראו בעיני החושים החצונים דבר גשמי לבד, <i>ויאמרו איש אל אחיו מן הוא</i>, היינו שהוא מזון גשמי לא זולת, ומפרש מדוע אמרו כן? <i>כי לא ידעו מה הוא</i>, שלא ידעו בידיעה והכרה שכליית מה הוא בעצמותו, שבעצמותו יש בו מציאות אחר רוחני, שאלמלי ידעו זה לא היו מכניס אותו בשם מן, שהוא חזרה על מזון גשמי לבד; וע"ז השיב להם משה להודיעם עצמותו של המן, כי נמצא בו ג"כ שפע רוחני, ודבר ה' זו שפע נבואיית, וז"ש משה אליהם, <i>הוא הלחם אשר נתן ה' לכם לאכלה, זה הדבר אשר צוה ה'</i>, ~הוד'עם~{הודיעם} כי פי שנים בקרבו, (<i>א</i>) שהוא הלחם הגשמי המיועד להם לאכלה ולשבוע, (<i>ב</i>) שזה בעצמו ובפנימיתו נמצא הדבר אשר צוה ה', דבר ה' ונבואתו ופקודיו ושכל אלהי רוחני המתעצם בקרבו; אבל תדעו שיש חילוק בענין המקבלים אותו בין שני חלקיו אלה, כי אני מצוכם, <i>לקטו ממנו איש לפי אכלו עומר לגלגולת</i>, ר"ל בחלק הגשמי שבמן, אשר זה הוא הצריך ללקיטה, ואשר מציאתו כדי לאכל ולשבוע ממנו, מזה לא תלקטו רק עומר לגלגולת, ויהיו כולם שוים שלא ישיג שום אדם ממנו רק עומר לא פחות ולא יותר - אבל, <i>מספר נפשותיכם איש לאשר באהלו תקחו</i>, שיעור הכתוב <i>איש לאשר באהלו מספר נפשותיכם תקחו</i>, ר"ל אבל בחלק הרוחני ושפע האלהית שירד עם המן, שעז"א איש לאשר באהלו, כי הרוחנית הזה לא לקטו בחוץ רק שירד באהליהם, וע"כ אמר, זה האיש אשר ירד המן באהלו, מצד שקבל החלק הרוחני שבו; מחלק זה לא יקבלו כולם בשוה עומר לגלגולת, רק מספר נפשותיכם ונשמותיכם תקחו, שכל מי שנפשו גבוה יותר במכסת נפשות, קבל שפע בשיעור יותר גדול כנ"ל; ועז"א, <i>ויעשו כן בני ישראל וילקטו המרבה והממעיט, וימודו בעומר ולא העדיף המרבה והממעיט לא החסיר איש לפי אכלו לקטו</i>, אמר כי בני ישראל עשו כן, בשני חלקי הציוי הזאת, שעל מה שאמר שבחלק הרוחני מהמן, לא יהיו כולם שוים, רק יהיה אחד מרבה ואחד ממעיט, לפי מספר מדרגת נפשו, אמר שכן עשו שלקטו המרבה והממעיט, היינו שהיה אחד מרבה ואחד ממעיט, ברוחניותו, אבל מצד מה שמדו בעומר, שהמדה לא מדדה רק החלק הגשמי שבו, מצד זה לא העדיף המרבה והממעיט לא החסיר, כי מצד מה שמדו בעומר, איש לפי אכלו לקטו, בזה לקטו לאכילת מזון, שכולם שוים בה מצד גופם -
<b>ואחרי</b> שהתבארה ההקדמה האמורה שהיה במן שני ענינים, (<i>א</i>) שהיה מזון גשמי לשובע הגוף, וזאת שנית מזון רוחני למזון הנפש המשכלת, ושהי' בזה חילוק בין הצדיקים והרשעים, שלהצדיקים גבר בו הענין הרוחני לפי מעלות נפשותיהם, ולרשעים היה מזון גשמי ממש, מבואר לפ"ז שנבדל בשלשה דברים המן שירד לצדיקים, מן המן שירד לרשעים, (האחד) שהרשעים מצד היותו אצלם מזון גשמי, הוצרכו ללקוט ולאספו מן המדבר, אבל הצדיקים ירד להם אל בתיהם, בלי הצטרכו לטרוח אחריו; (<i>הב'</i>) שהרשעים הוצרכו לטחנו ברחיים או דכו במדוכה ולתקנו ככל מזון גשמי הצריך תיקון, משא"כ הצדיקים שלא נתגשם אצלם, לא הוצרכו עמו לשום תיקון והכנה, כמו שלא הוצרך אדם הראשון קודם החטא לטחון ולאפות את לחמו, וכמו שיהי' לעתיד, שאמרו עתידה הארץ שתוציא גלוסקאות, מצד שיזדכך המזון, ולא יהי' בו פסולת וסיגים, וכמ"ש חז"ל ביומא (שם) כתיב לחם וכתיב וטחנו ברחיים, לצדיקים לחם, לרשעים הוצרכו לטחון; (<i>הג'</i>) מ"ש ביומא שם שהי' המן מתהפך לכמה טעמים, ומבואר במדרש פ' בשלח מפסוק לא חסרת דבר, כשהי' מתאוה לאכל דבר מיד הי' מוצאו במן, וכמו, שאמר יחזקאל, ולחמי אשר נתתי לך סולת ושמן ודבש האכלתיך, וזה בודאי הי' מצד סגולתו הרוחנית, שהרוחני יכלול כל המטעמים ויתנהג בדרך הפלא, והי' זה לצדיקים לבד, אבל לרשעים שהי' אצלם מזון גשמי ממש, לא יצויר שהי' בו סגולה זאת להתהפך כחומר חותם אל כל אשר יתאוה האוכל, ובודאי לא היו מרגישים בו רק טעמו המיוחד כמו שהוא; ובזה נבוא לביאור התכת הכתובים, <i>והאספסוף אשר בקרבו התאוו תאוה, וישובו ויבכו גם בני ישראל ויאמרו מי יאכילנו בשר, זכרנו את הדגה אשר נאכל במצרים חנם את הקשואים ואת האבטיחים וכו' ואת השומים, ועתה נפשינו יבשה אין כל בלתי אל המן עינינו</i>, כי ידוע שימצא האדם במאכלו שני מיני הנאות, (<i>א</i>) הנאת החיך, טרם ירר המאכל אל האוצטמכא, (<i>ב</i>) הנאת מילוי הכרם, במה שאכל לשבוע; ולעומת זה יתחלקו הנאת המאכלים ג"כ לשני מינים, (<i>א</i>) הנאת הערב, מן הדבש ומיני מתיקה, הגם שיזיקו לגוף כחרבות אחרי שישבע מהם מ"מ יתענג בו חוש הטעם בעת אכלם, (<i>ב</i>) הנאת המועיל, מן מאכלים המרים והרעים לחיך האוכל, אבל טובים אל האדם מצד עצמותם, או מצד מזג האדם, כמו המאכלים המרים שאוכלים לרפואה שהגם שיקוץ בהם חוש הטעם יועילו בהנאת מילוי הכרס להחלימו ולהחזיקו, ומכח זה תראה כי בברכת הנהנין שתקנו חז"ל, להודות לה' על הנאותיו מן המאכל והמשתה, שתקנו שני מיני ברכות (<i>א</i>) ברכה שלפניה על הנאת חוש הטעם, (<i>ב</i>) ברכה שלאחריה על הנאת השביעה ומילוי הכרם; הבדילו בחכמתם בנוסח ברכה שלפניה לחלק לכל הנאה ברכה מיוחדת על פרי העץ לבד, ועל פרי האדמה לבד, ולר' יהודה בברכות, צל"ב על מיני ירקות ביחוד ועל מיני דשאים ביחוד יען שהחיך ירגיש מכל מין, הנאה מיוחדת וטעם ערב פרטי, אבל בברכה שאחריה, שהוא נגד הנאת מילוי הכרס, לא הבדילו בין המינים הללו וכללו הכל בברכת בורא נפשות; כי בהנאת השביעה לא יובדל כלל מה אכל וממה שבע, ואם היה המאכל מר או מתוק, פרי העץ או האדמה, וע"כ השוו נוסח הברכה, ולא שינו רק בברכת הלחם שסועד, אז ביין, שנמצא בזה הנאה מיוחדת למילוי הכרס; והנה הכח התאוה אשר באדם יתאוה תמיד להנאת הערב, מבלי השקף כלל על המועיל והמזיק, רק שיהנה ממנו לשעתו בהנאת החיך לבד אבל הכח הבחירה אשר באדם, להתאוות אל המועיל ולברוח מן הנזק, הבא מצד הכרת השכל, יבחר יותר בדבר המועיל, הגם שיהיו מר לחיך כיון שיועיל לשמירת בריאתו אחר אכילה; והנה לפ"ז בתאוה זו שהתאוו בני ישראל אל הבשר וכבר היו ביניהם שני כתות, הכת האחד שהם הרשעים והערב רב, שהם לא הרגישו במן רק טעם אחד מיוחד לבד, ולא היה ביכלתם להנות בהנאת החיך מן הבשר; ממילא הם התאוו אל הבשר, מצד כח התאוה שלהם המתאוה אל הערב לחיך, שרצו להנות מטעם בשר ועריבתו; אבל בני ישראל הצדיקים שהם היו טועמים במן גם טעם בשר, לא יתכן שהתאוו אל הבשר מצד התאוה להנאת הערב, דהא היה טעם בשר בחכם וטעמו ערבתו אבל הם רצו בבשר מצד בחירתם וחשקם אל המועיל לפי דעתם כי הגם שהיו טועמים טעם בשר במן, מ"מ לא היה זה אלא טעמו בלבד, להנאת החיך, אבל לא אכלו בשר ממש, כי מלאו בטניהם במן לא בבשר, והם בחשבם כי הבשר מבריא את הגוף ונותן שיקוי לאיברים ומרבה את הדם, שזה לא יהיה רק אם יאכלוהו ממש, לא בשיטעמו את טעמו בחיך, ומצד זה בכו אל הבשר לא מצד התאוה, שלא היה מקום לכח התאוה אצלם כלל, כיון שמלאו חוקו בהנאת החיך, רק מצד רצון הבחיריי, הבוחר בדבר אשר יחשב שהוא לו לתועלת וז"ש, <i>והאספסוף אשר בקרבו</i>, שהוא הערב רב, הם, <i>התאוו תאוה</i>, מצד כח המתאוה שלהם להתענג מן הבשר בהנאת חוש הטעם, כי לא טעמו טעמו כלל, <i>וישובו ויבכו גם בני ישראל</i>, הצדיקים שלא חסר לתאוותם הנאת טעם הבשר, בכו, <i>לאמור מי יאכילנו בשר</i>, שאמרוהו בפה לבד מצד בחירתם השופט על טוב הבשר לתועלת ולא נלחצו בזה מכח פנימית התאווני, שירצה בזה - ועז"א הגם שמצד הנאת החיך אין אנו צריכים אל הבשר והדגים, כי בעת נרצה לטעום טעם דגים אזי נזכור את הדגה שאכלנו במצרים, והטעם שהרגשנו בו אז לחיך, נרגיש את הטעם גם עתה; אבל הלא זה רק לכח המדמה וחוש הטעם לבד, אבל בענין התועלת שיושג מאכילת הבשר בבריאות הגוף ושיקוי לעצמותם, בצד זה מה, <i>שזכרנו</i>, בעת אכילת המן, <i>את הדגה אשר נאכל במצרים</i>, לטעום טעם הדג גם עתה, <i>חנם</i>, הוא ובאין מועיל, ודומה באמת כאילו זכרנו, <i>את הקשואים ואת האבטיחים, ואת השומים</i>, שאז בודאי לא יטעמו מבשר מאומה גם בחכם, כן אם זוכרים טעם דג ובשר, הגם שיערב לפי שעה בחכם, לא יוסיף תת כח בעצמותם, שעכ"פ, <i>ועתה נפשינו יבשה</i>, כאשר יחלום הרעב בכח המדמה שלו והנה אוכל בשר, ובאמת, <i>אין כל בלתי אל המן עינינו</i>, וחוץ ממנו אין אוכלים מאומה - <i>והמן כזרע גד הוא ועינו כעין הבדולח, שטו העם ולקטו וטחנו ברחיים או דכו במדוכה ובשלו בפרור וכו' והיה טעמו כטעם לשד השמן, וישמע משה את העם בוכה למשפחותיו איש לפתח אהלו, ויחר אף ה' מאד ובעיני משה רע</i>; הנה עתה שב להודיע שני הענינים אשר היו במן, אשר בסבתו נחלקו בתאוה זו לשני כתות, באמרו, כי, <i>והמן</i>, מצד עצמו לפי תכונת המקום אשר ירד משם, <i>כזרע גד הוא</i>, שזה מורה אם על דקות חמרו היותו כזרע גד הדק מאד, ולא היה צריך לטחינה ובישול ושאר תקוני המאכל, ואם על שפע הרוחניות שנמצא בתוכו מצד צורתו הרוחניות, דרשו חז"ל כזרע גד שמושך לבו של אדם כאגדה, שמבואר שהאגדות יש בהם פנימית, וסודות נעלמים כוונו להסתירם מפני ההמון, ועל היותו מוכן להתהפך לכמה גוניים, אמר, <i>~ועונו~{ועינו} כעין הבדולח</i>, כמו שהבדולח מצד היותו גשם ספירי יתראו בו כל המראות המקבילות אליו, כן הי' המן מוכן להתראות בו כל הטעמים, אשר כוונו אוכליו לטעום ממנו; אמנם כל זה היה לצדיקים, אבל, <i>שטו העם</i>, הוא כמו שפי' חז"ל בזהר ובמדרש לשון שטות, שע"י מה ששטו העם, ולא היו מוכנים לקבל צורתו הרוחניות, כי רשעים היו, עי"כ נשתנה אצלם לגריעות בשלשה דברים, (<i>א</i>) <i>ולקטו</i>, שהוצרכו ללקטו, היפוך הצדיקים שירד אל פתח בתיהם, (<i>ב</i>) <i>וטחנו ברחיים או דכו במרוכה ובשלו בפרור</i>, שמצד שנתגשם אצלם, הוצרכו לתקנו ע"י הטחינה והדיכה והבישול, עד שיהיה ראוי לאכילה, (<i>ג</i>) <i>והיה טעמו</i>, המיוחד, כטעם <i>לשד השמן</i>, ולא התהפך אצלם לטעמים חלוקים ולא הרגישו רק טעם לשד השמן בלבד; ואחר שספר שלשה ההבדלים שהיה במן אצל הרשעים, אשר שטו מני דרך, שב לעומת ההבדל מה שאמר ולקטו, שלא זכר עוד שהצדיקים לא הוצרכו ללקוט, כי, <i>וברדת הטל על המחנה לילה ירד המן עליו</i>, באופן שלא הוצרכו לאסוף ממנו, שירד על המחנה לתוך בתיהם, והלקיטה לא היתה מוסבת רק ע"י מעשה הרשעים לבד; ועתה מסיים דבריו, כי במה שבכו הרשעים בעבור הבשר, לא היה הקצף גדול כ"כ, כי הם צדקו קצת בתלונתם, יען שלא השיגו ממנו נכבדות, והיה אצלם מאכל גשמי, שיחייב שיתאוו לטעום מן הבשר, אבל, <i>וישמע משה את העם בוכה למשפחותיו</i>, ומי היו הבוכים? אומר, <i>איש לפתח אהלו</i>, אותן האנשים שירד המן לפתח אהליהם, שאותם בכו והתרעמו על המן, <i>ויחר אף ה' מאד</i>, כי אותן האנשים שירד המן לפתח אהליהם, הם הרגישו במן טעם בשר להשקיט נפש תאותם ולמה היה להם לבכות, אין זה כי אם חפשו עלילה למרות עיני כבוד ה', מבלי טעם מספיק; ובפרט כי המרי הבאה מצד בחירת השכל, קשה יותר מן החטא הבא מצד התאוה, כמו שיבואר אח"כ, ומצד זה היה חטא הצדיקים גדול יותר, (<i>א</i>) מצד שלא מצאו עזר על חטאם מן התאוה, אך זדון לבם השיאם למרוד; וזאת שנית, כי חטאם היה מצד השכל אשר אין לו תרופה, וע"ז, <i>ובעיני משה רע</i>, כי ידע העונש שימשך מזה - אמנם הרע הדבר בעיני משה בפרטות, כי אליו נגע הדבר ביחוד כמו שיבואר. - <i>ויאמר משה אל ה' למה הרעות לעבדך ולמה לא מצאתי חן בעיניך לשום את משא כל העם הזה עלי, האנכי הריתי את העם הזה, אם אנכי ילידתהו, כי תאמר אלי שאהו בחיקך כאשר ישא האומן את היונק, על האדמה אשר נשבעת לאבותיו, מאין לי בשר לתת לכל העם הזה כי יבכו עלי לאמר תנה לנו בשר ונאכלה, לא אוכל אנכי לבדי לשאת את כל העם הזה כי כבד ממני, ואם ככה את עושה לי הרגני נא הרוג אם מצאתי חן בעיניך ואל אראה ברעתי</i>; לבאר פסוקים האלה אקדים עוד הקדמה אחת; כי מה שהמזון שירד לישראל במדבר, היה מזון אלהי רוחני לחם מן השמים, אשר לא עשה כן לכל דור, היה כן בהכרח בסבת אדון הנביאים ע"ה, אשר ירד המן בזכותו, כמ"ש שלשה פרנסים טובים עמדו לישראל משה ואהרן ומרים, והי' המן בזכות משה, והבאר בזכות מרים וענני הכבוד בזכות אהרן, שמבואר שסיפוקם בכל צרכיהם הכוללים, שהם המאכל והמשתה והכסות והדירה, הגיע להם ע"י שלשה הרועים האלה, וכשם שאלה היו אנשים סגוליים נבדלים מן הטבע ונעלים ממנו, כן היה בהכרח שהפרנסה אשר תרד בזכותם יהי' ג"כ למעלה מן הטבע ובאופן נשגב, ביחוד משה ע"ה אשר לפניו ולאחריו לא קם כמהו, והי' דבק ברוחניות, הי' מן הנמנע שיושפע על ידו ענין טבעי גשמי, עד שכבר כתבו הקדמונים טעם אחד שלא נכנס משה לארץ, הוא משום דהנהגת משה הי' כולו למעלה מן הטבע, כמו שהי' ענינו כל ימי חייו; ובכיבוש הארץ ובמלחמה הטבעיית הי' מן הנמנע להיות הדבר על ידו בענין טבעי, אשר כן הי' מצטרך בעת הזאת, כמבואר אצלינו במקום אחר; וע"כ הוצרך להעמיד לכיבוש הארץ פרנס פחות ממנו במדרגה, אשר יוציאם ואשר יביאם כדרך הטבע; ונשאתי על זה משל, מלך שכבש מדינה חדשה בקצה הישוב, ושלח לשם את בנו הבכור להנהיגם, שזה ידוע שבן המלך לא יוכל להנהיג את העם בצרכם בעבודת האדמה והנהגה שפלה, רק הוא ינהיג הנהגה המדינית, בתת להם חוקים ומשפטים ונמוסים אשר על פי הם יתנהגו, ויסדר צבא המלחמה ויתר עניני ההנהגה הכוללת, ועת יצטרכו להנהגה פחותה מזו שהוא הנהגת עבודה האדמה, ונטיעת האילנות וכדומה, בהכרח לשלוח לשם איש אחר פחות מבן המלך במדרגה שהוא יסדר להם הדברים האלה, אשר לא יוכל עליהם בן המלך, מצד שרשו ומחצבתו שגדל בעניני המלוכה, לא בעניני עבודת האדמה; ובעת יצוה המלך לבנו הבכור לאמר, רד מכסא מלכותך, וצא לסדר עניני העם בהנהגותיה' בעבודת האדמה, הלא בזה ישפיל מדרגתו ויורידנו ממעלתו; וזה הענין עצמו היה במשה, שכל עוד שהי' במעלתו הרוחניית, כאחד מבני מרום, הי' מן הנמנע שיתן להם בשר שהוא מאכל גשמי, ולא יוכל על זה רק אם ירד ממדרגת נבואתו הגדולה, אל ההנהגה הטבעיית, וזה הרע בעיניו מאד, ועז"א, <i>ובעיני משה רע</i>, כי חשש שעי"כ ירד ממדרגתו הרוחניית: ועל זה בא להתלונן על מה ששם ה' משא כל העם עליו, שהוא ישפיע להם לחם ופרנסה, שזה אינו מוטל עליו כלל; יען היותו אצלם כמדרגת המלמד אצל התלמיד; שלא הוטל עליו לפרנסו, שזה חיוב מאב על הבן, לא ממלמד אל התלמיד; וכבר דייקו חז"ל במ"ש כל המלמד את בן חברו תורה מעלה עליו הכתוב כאילו ילדו; כי ידוע שנפש האדם לה שלשה כחות, שהם טבעית חיונית ומשכלת; ושני הכחות הראשונות סבתם הם האב והאם ע"י הזרע אשר הולידו, משא"כ הנפש המשכלת שסבתה הוא המלמד המוציא כחות הנפש הזאת מהיולאניתה אל הפועל, להיות שכל בפועל, וע"ז דקדקו שכל המלמד את בן חברו תורה מעלה עליו הכתוב כאילו ילדו, כי ידוע שיציאת כח השכל אל הפועל מתחיל אחר הלידה, שכבר יתראה בילד תיכף, שיתעורר לקראת אבנים מזהירים, ושמע הקולות: אבל הטבעית והחיונית ידרכו ככב תיכף בעת יצירתו בבטן האם, ועז"א כאילו ילדו שהוצאת השכל אל הפועל יתיחס אל הלדה, לא אל יצירת האדם, שאז לא ירגיש בו עדיין הרגשת השכל; ומבואר לפ"ז, כי על המלמד לא הוטל רק לפרנס את הנפש המשכלת, אשר הוא האב אליה, ולתת לה טרף חוקה, בלמודים אמתיים, ודעות נכונות, אבל לא לפרנס את הנפש הצומחות והחיונית, בדי לחם ומזון שזה מוטל על האב והאם שהם הוציאו הכחות האלה אל הפועל, וז"ש, <i>למה הרעות לעבדך ולמה לא מצאתי חן בעיניך</i>, במה שהרעות לי, <i>לשום את משא כל העם הזה עלי</i>, שמלבד שאלמדם תורה וחוקים שזה מוטל עלי, תצוני לכלכלם במזונות ספוקם ג"כ, שזה אינו מוטל עלי כלל; כי, <i>האנכי הריתי את העם הזה</i>, הגם, <i>אם אנכי ילדתיהו</i>, ר"ל אף שאנכי ילדתיהו, כי כל המלמד את בן חברו תורה הוא כאילו ילדו, ומצד זה חויבתי ללמדם דעת ויתרון הכשר חכמה, אבל וכי אנכי הריתי אותם שאהי' כאב ואם שחייבים לכלכלם בלחם ובשר ג"כ; עד, <i>כי תאמר אלי שאהו בחיקך כאשר ישא האומן את היונק</i>, שהוא מחויב לפרנסו במזונותיו ג"כ, וזה אינו מוטל עלי; ואחר שטען שזה אינו מוטל עליו כלל לכלכלם בצורך פרנסתם, טען טענה שנית, במ"ש, <i>מאין לי בשר לתת לכל העם הזה</i>, הלא אני במדרגתי הרוחנית לא יצויר כלל שאשפיע להם בשר שהיא מזון גשמי, שבזה ארד ממדרגתי, כמו בבן המלך אם הי' מתעסק בעבודת האדמה; ואם יצויר שינתן להם שאלתם בבשר, צריך לבחור עוד מנהיג אחר תחתי אשר ינהגם בענין הטבעי, ולפי שפלת מדרגתו יהי' בכחו להשפיע להם בשר, ומה זאת, <i>כי יבכו עלי לאמר תנה לנו בשר ונאכלה</i>, שזה אין בכחי: ובצד זה שאשפיע להם מזון גשמי, <i>לא אוכל אנכי לבדי לשאת את כל העם הזה</i>, כי באופן זה צריך לבחור עוד מנהיג שפל ממני, ואם תאמר כי תשפיל מדרגתי מבמתי מעלת הרוחנית אשר אנכי בו עתה, אל ענין הטבעי, עד שיהי' ביכולתי להשפיע להם מזון גשמי, ע"ז משיב, <i>ואם ככה את עושה לי</i>, להשפיל מדרגתי, <i>הרגני נא הרוג ואל אראה ברעתי</i>, שתורידני אל עמקי הבכא והגשמיית; - <i>ויאמר ה' אל משה אספה לי שבעים איש מזקני ישראל, אשר ידעת כי הם זקני העם ושוטריו, ולקחת אותם אל אוהל מועד והתיצבו שם עמך; וירדתי ודברתי עמך שם, ואצלתי מן הרוח אשר עליך ושמתי עליהם, ונשאו אתך במשא העם ולא תשא אתה לבדך</i>, הנה הסכים ה' אל דבריו, שמן הנמנע שהוא עם מדרגתו הגדולה יוכל לערוך להם שולחן עם בשר, אך צריך להעמיד לו על זה עזר ממנהיגים הקטנים ממנו במדריגה, שהם מצד קורבתם אל הארץ יותר מאל השמים, יוכלו להנהיג את העם בצרכיהם הגשמיים; זאת לא זאת, אלא אף המנהיגים האלה אם יגדל מעלתם, בין מצד עצמם, בין מצד שפע נבואתם באופן נשגב, ג"כ ימנע זאת מכחם להנהיג בענין טבעי, בפרט להוריד להם בשר הזה אשר הי' להם לרוע, ולשפוך חמה ולנקום נקם, ומצד זה הוצרך שיהי' נבואת הזקנים האלה במדרגה חלושה מאד, מכל הצדדים; האחד מצד עצמם, שלא יהיו מן הזקנים המיוחדים בחכמה וראשי סנהדראות, רק מן הזקנים המיוחדים בהנהגת העם לבד; ועז"א, <i>אספה לי שבעים איש מזקני ישראל</i>, ולא מן הזקנים המיוחדים במעלות הנבואה, רק מן אותם הזקנים, <i>אשר ידעת כי הם זקני העם ושוטריו</i>, המיוחדים להנהגת העם לבד, וכבר אמרו חז"ל שהיו שוטרים במצרים, שיהיו ראויים להנהגה הטבעיית, (<i>ב</i>) יען כי תגדל מעלת הנביא מצד הכנתו לקראת הנבואה, בהתבודדת ימים רבים ובשמחה, כמו שהי' ענין בני הנביאים שהרגילו עצמם בנבואה; לעומת זה צוה שגם זאת לא תעשה להם רק, <i>ולקחת אותם אל אוהל מועד והתיצבו שם עמך</i>, בפתע פתאום מבלי שיכינו עצמם לזה כלל ובצד זה תגרע בודאי כח נבואתם במה שלא הכינו א"ע לקראתה; (<i>ג</i>) שאם היו מקבלים הנבואה באמצעות משה, בעת שנתיחד הדיבור עם משה לצרכו, שאז היה נבואת משה ממקום נעלה ושורש גבוה מאד, ואם היו הם מקבלים ממנו אצילות נבואתם בעת ההוא, הי' גם קבלתם ממנו באופן נשגב ומעלה גדולה מאד; לעומת זה אמר, <i>וירדתי</i>, שארד מן המקום הגבוה שאני מדבר עמך משם ~בתמידית~{בתמידות}, אל מדרגה למטה ממנו, כמ"ש הנה אנכי בא אליך בעב הענן, ובזה יקבלו גם הם ממקום נמוך; (<i>ד</i>) שאם הי' מסיב אז הדיבור אל משה בעבורם, כמו שהיתה בשעת מ"ת שיחד הדיבור אל משה בעבור ישראל, כמ"ש הנה אנכי בא אליך בעבור ישמע העם,, כבר הי' מגיע להם עי"ז שפע רב בנבואה, כיון שהי' הדיבור אליהם בעצם, לעומת זה אמר, <i>ודברתי עמך שם</i>, שעיקר הדיבור יהי' עמך בשבילך לא בשבילם; שבזה תקצר רוח נבואתם, (<i>ה</i>) אם היה מאציל עכ"פ עליהם רוח נבואה ממקור נפתח בפ"ע, הי' ענינם גדול במה שאין נתלים בכח זולתם; לעומת זה אמר, <i>ואצלתי מן הרוח אשר עליך ושמתי עליהם</i>, שממקורך ישאבון המה וידלו מיש נאמנים, ומצד כל החמשה מגרעות האלה, אשר נתן בחקם, מבואר מאד שיד נבואתם הי' כהה מאד, עד שהי' בכוחם להנהיג ההנהגה הטבעית ולתת להם בשר; וז"ש שעי"כ מה שאצמצם שפע נבואתם עד השיעור הזה, <i>ונשאו אתך במשא העם</i>, היינו בהנהגה הטבעיית המיוחסת אל העם ההמוני, ובזה מלאתי בקשתך, <i>ולא תשא אתה לבדך</i>, להשפיל כבודך בהנהגה טבעיית. -<i>ואל העם תאמר התקדשו למחר ואכלתם בשר, כי בכיתם באזני ה' לאמר מי יאכילנו בשר כי טוב לנו במצרים, ונתן ה' לכם בשר ואכלתם, לא יום אחר תאכלון ולא יומים וכו', ולא עשרים יום, עד חדש ימים עד אשר יצא מאפכם והיה לכם לזרא, יען כי מאסתם את ה' אשר בקרבכם ותבכו לפניו לאמר למה זה יצאנו ממצרים</i>; כבר בארתי כי חטא בני ישראל שהם הצדיקים, שהי' להם המן למזון רוחני, הי' כפול יותר, כי הם לא בקשו בשר מצד כח התאוה, שלא הי' להם מקום להתאוות אליו כלל, אחר שהיו טועמים במן כל הטעמים שהיו לבם חפץ, רק חטאם הי' מצד שכלם וכח בחירתם; וההבדל אשר בו יוכר בין החטא המסובב מצד התאוה, ובין החטא המסובב מצד זדון השכל, הוא אחר שישיג את תאותו וימלא נפשו ממנו, שמי שהוא שלם בשכלו ואמונתו, ויודע שזה אסור ושהוא מוזהר ממנו, רק שיצר תאותו גבר עליו, עד שטח עיניו ועבר עבירה, ממילא אחר שמלא תאותו שסר היצר והתאוה מעליו, אז יפקח ~עינו~{עיני} שכלו אשר הוטחו עד עתה בטוח טיט התאוה, ויכיר את אשר הרע ויתחרט מיד, כמ"ש, הרשעים מלאים חרטה, משא"כ מי שחוטא שלא מצד תאותו רק שמתדמה בשכלו שזה מותר, וכ"ש כופר־ ביסוד האמונה, ואינו מאמין במי שצוה והזהיר על הדבר, זה חולי שאין לו תרופה, כיון שגם בעת שמלא תאותו, לא ישים על לבו כלל שחטא אחר שנדמה לו שאין כאן חטא ועון כלל; והנה השם הודיע למשה שמה שחטאו בהתלוננם על הבשר, לא הי' בעבור תאותם, או בעבור חשקם אל תועלת הבשר, רק בעבור שמאסו את הדת מעקרו, והם מתחרטים על יציאתם ממצרים, וה"ז כבן שהוציאו אביו מקובה של זימה, והושיבו בבית חומת שן ונתן לו כל מיני מעדנים, והוא מתלונן שנפשו קצה במאכלים שאוכל עתה, שבקובה אשר הי' שם הי' אוכל מאכלים ערבים מהם, שידוע שלא בעבור המאכל הוא מתלונן, רק בעבור שמתחרט על שעזב את הענין המגונה והזימה שהי' בו תחלה, ובהפקירא ניחא לי'; וראיה לזה, כי גם אם יביאו לו מאותם המאכלים עצמם שאכל בקובת הזימה, לא יניח בעבור זה מלהתעולל עלילות בחפש מחופש בכל אשר ימצא; וכן ישראל בהתלוננם על הבשר, רק תואנה הי' מבקשים, כי התחרטו על יציאתם ממצרים והכנסם תחת מוסרת הברית וכמ"ש חז"ל שבכו על משפחות שנאסרו להם, כמו שבכה הבן בעצם כוונתו על הזימה שנאסר לו; וז"ש, <i>כי בכיתם באזני ה' לאמר מי יאכילנו בשר</i>, הנגלה מבכיתכם ואמרכם בפה הי', כי נפשיכם חשקה בבשר, אבל אין האמת כדבריכם; ובזה יתנסה הדבר שלא הי' עיקר תלונתכם בעבור תאוות הבשר, כי, <i>ונתן ה' לכם בשר ואכלתם</i>, וממילא אם הי' החטא מצד התאוה, הי' שאחר שיהי' לכם בשר, שאז תסיר התאוה מאתכם, תתחרטו על תלונתכם ותמאסו בו; אבל לא יהי' כן, רק לא זו לבד שואכלתם אותו, אבל עוד זאת, כי, <i>לא יום אחד תאכלון וכו', עד חדש ימים עד אשר יצא מאפכם</i>, שהגם שיצא מאפכם, <i>והיה לכם לזרא</i>, שבזה בודאי סרה התאוה מכל וכל, בכל זאת לא תתחרטו עוד; וזה אות נאמן, <i>כי מאסתם את ה' אשר בקרבכם</i>, והיה החטא מצד התמוטטות השכל ורוע המחשבה באמונה, ומה שבכיתם בעבור הבשר, באמת, <i>ותבכו לפניו</i>, אשר הוא היודע תעלומות לב, <i>לאמר למה זה יצאנו ממצרים</i>, כי התחרטם על העיקר, וכל יציאתכם מארץ טמאה, להכנס תחת כנפי השכינה. - <i>ויאמר משה שש מאות אלף רגלי העם אשר אנכי בקרבו, ואתה אמרת בשר אתן להם ואכלו חדש ימים, הצאן ובקר ישחט להם ומצא להם, אם את כל דגי הים יאסף להם ומצא להם</i>; הרועה הנאמן הזה כשמעו חרפת עמו בהגדיל חטאם עד תכלית המרי, שהי' כוונתם בזה למרוד בה', המוציא אותם מתחת סבלות מצרים, ולמרות עיני כבודו, אזר כגבר חלציו להמליץ עליהם, וטען שזה מן הנמנע, שיהי' לבבם פונה היום מעם ה', במרד ובמעל, בהשקף על מעלתם ושלמותם בעת ההוא משני פנים, אם מצד עצמם ואם מצד מנהיגם, כי בשני אלה יבורר מעלת עם ועם וצדקתם, (<i>א</i>) בהיותם צדיקים מצד עצמם, (<i>ב</i>) בהיות להם מושל צדיק, אשר בטוב הנהגתו יתישרו כל העם המתנהגים על ידו, אל הצדק והכשרון; כמ"ש (חולין ד' ע"ב) מדמושל מקשיב על דבר שקר כל משרתיו רשעים, מכלל דמושל מקשיב על דבר אמת כל משרתיו צדיקים; ומצד שתי בחינות אלה בא לברר שלמות ישראל באותו הדור, אם מצד עצמם, אשר מבואר שלמות אמונתם ודבקתם בה', במה שיצאו אחריו ההמון הזה הגדול מארץ מושב אל המדבר חורבה, ולא זו שלא פנו לבבם לשאול מהיכן יקחו די צרכם בארץ לא זרועה, ובטחו בצור מנהלם, עוד מבואר שהלכו כולם רגלי, ולא לקחו עמהם רכב וסוס לדרך הגדול המבהיל הזה, ועז"א, הלא, <i>שש מאות אלף רגלי העם</i>, שעם היותם שש מאות אלף הגברים לבד מטף, בכל זאת הולכים כולם רגלי, בחוזק אמונתם ורב תשוקתם אל ה'; וכמ"ש לכתך אחרי במדבר בארץ לא זרועה; זאת שנית מצד מנהיגם שהי' מבחר האנושי; וז"ש, <i>העם אשר אנכי בקרבו</i>, שאני המנהיג אותם, והמנהלם בדרכי התורה והאמונה, <i>ואתה אמרת בשר אתן להם ואכלו חדש ימים</i>, שזה יחייב להם תכלית המרד והניאוץ, אשר גם אם יתמלא תאוותם, לא ישובו מחטאם רק יתמידו באכילתם חדש ימים, הגם שיהי' להם תאוותם לזרא, לא יתנו לב להתחרט על מעשיהם, שזה דבר נמנע בחק העם הזה השלמים בתכלית השלמות, רק לא די שלא יתמידו באכילתם ירח ימים, אלא אף רק אם, <i>הצאן ובקר ישחט להם</i>, שבזה תפסק תגבורת התאווה מעט, כמי שיש לו פת בסלו שאינו מתאווה כ"כ, אז, <i>ומצא להם</i>, ולא יבצעו מרים לאכל מממו, כי כבר ~ירגישי~{ירגישו} בחטאם בעת תרף יד התאווה מהם כמעט רגע, ולא זו אם ישחט להם צאן ובקר, אלא אף <i>אם את כל דגי הים יאסף להם</i>, הגם שהדגים אינם בשר ממש רק קרובים לבשר, ג"כ; <i>ומצא להם</i>; והפליג בדבריו, כי כבר יקרה לפעמים שהמתאווה לא יאכל מן הדבר אשר התאווה אליו, בשלא ימצא ממנו רק מעט, כי מרוב תשוקתו אל הדבר, יניח אותו למועד אחר ממיעוט מציאות הדבר הזה אליו, יאצרהו וישמרהו ולא יאכלהו תיכף; ועז"א שאפילו תאסף להם כל דגי הים; ותשחוט צאן ובקר רבות, בכל זאת ישימו רסן לבולמוס תאוותם, כשיראו הבשר שחוט לפניהם ודגי הים צבורים ומונחים, ולא יאכלו בשר תאוה, אשר ירגישו שחטאו בזה נגד ה', ויספיק להם מה שהוא ברשותם, שבזה חמת התאווה שככה מעט, ויתפקחו עיני השכל להכיר את החטא: <i>ויאמר ה' אל משה היד ה' תקצר עתה תראה היקרך דברי אם לא</i>. הראה לו בחינה בענין מדרגת נביאתו בעת ההוא, שמדרגת ישראל קטנה בערכה. כי ידוע שמדרגת נבואת משה הי' לפי ערך שלמות ישראל, דבעת שלא היו ישראל במעלת השלמות, גם נבואת משה הי' קטנה בערכה; וכמ"ש לך רד מגדולתך, כלום נתתי לך גדולה אלא בשביל ישראל; ואמרו דכל אותן ארבעים שנה שהיו ישראל נזופים ממעשה העגל לא שרתה על משה; ובארתי במק"א, דאין הכוונה שלא שרתה שכינה כלל, דהא רוב התורה נתנה על ידו בימים האלה, לבד כי אמרו דבשאר נביאים אין הנבואה שורה על הנביא בתמידות בדרך קבע רק בדרך מקרה, כמ"ש ויקר אלהים אל בלעם, משא"כ על משה הי' הנבואה שורה בדרך קבע; (וכבר כתבו המפ' מ"ש ויקרא אל משה בא' זעירא, יען מענותנותו לא רצה ליחס א"ע שבאתהו הנבואה בדרך קבע, וכתב ויקר שבאתהו דרך מקרה) וכל אותם ארבעים שנה, שהי' מעלת ישראל מושפלת בעיני המקום, הי' גם נבואת משה בדרך מקרה - וזה הסימן נתן לו ה' במקום הזה, להבחין בה שאין הדור זכאים, במה שבאה אליו הנבואה בשעת אסיפת הזקנים ממקום נמוך, כמ"ש וירד ה' בענן, שהוא אספקלריא שאינה מאירה, כמ"ש בדרושי הנבואה, וז"ש, <i>היד ה' תקצר</i>, יד ה' היא כינוי לשפע הנבואה, כמ"ש היתה עלי יד ה'; ויד ה' עלי חזקה; ואמר הכי יד ה' קצרה מהשפיע שפע נבואתו ביתר שאת ויתר עז, ככל אשר יוכן שלמות המקבל לקבלה; וא"כ, <i>עתה תראה</i>, ערך ישראל בבחינה זו, <i>היקרך דברי</i>, אם תבוא לך דבר נבואתי בדרך מקרה, <i>אם לא</i>, שמזה תבחין שלמות ישראל לפי מדרגת נבואתך בעת ההיא. - ובילקוט בשם מדרש ש"ט, <i>אמר הקב"ה למשה תן בשר לבני, א"ל מאין לי בשר, א"ל צפרדעים לא היה לך במצרים, כנים לא היה לך במצרים, כ"כ היית עשיר, א"ל רבש"ע משלך היה לי, א"ל במצרים היה לי, וכאן אין לי; היד ה' תקצר</i>, נראה כוונתו לפמ"ש למעלה, שמשה טען, שלפי מדרגתו הגדולה אין בכחו להשפיע בשר שהוא מאכל גשמי, והשיב לו ה', ואיך הי' בכחך להביא במצרים כנים וצפרדעים, שמלבד שהוא דבר גשמי ומשוקץ עוד הי' לפורעניות; והשיב כי זה לא הי' מכח שלמותו ומזכותו, רק משלך מקצפך להעניש את הרשעים, וכמ"ש שלשה דברים לא נמסרו ביד שליח וכו', אף פורעניתם של רשעים שנאמר פתח ה' את אוצרו ויוצא כלי זעמו; והשיב דבר זה אוכל לעשות גם היום להשפיע בשר אשר בו מתו בקברות התאוה; מצדי, ומפרש היד ה' תקצר, להשפיע גם בלעדך; ועתה תראה יקרך דברי שיקרך עון בדבר זה שתהי' שליחות זה על ידך, או שיהי' ממני בעצמי, בלעדך; ויתר הדברים מאסיפת הזקנים, מבואר אצלי במק"א. –
<h2>תנובות הארץ דרוש ט</h2>
<i>ויצונו ה' אלהינו לעשות את כל החוקים האלה ליראה את ה' אלהינו לטוב לנו כל הימים לחיותינו כהיום הזה, וצדקה תהיה לנו כי נשמר לעשות את כל המצוה הזאת לפני ה' אלהינו כאשר צונו</i> - (דברים ו' כ"ד)
<b>עת</b> נראה, גליון גדול, כתוב משני עבריו בחרט אנוש, מעשה ידי אמן, שירים מסודרים מלאים מליצה, וחכמה ודעת, וכולם פונים אל תכלית אחד; למשל, כי ידברו נכבדות, מגדולת האל ורוממתו, או לעורר אהבת אחים, או לעורר קנאה וחימה, וכיוצא; ונשמע קול סכל מתעתע לאמור, כי החרוזים האלה; לא באצבע אדם נכתבו, לבד כי במקרה נשפך דיו על הגליון, ויצאו האותיות האלה; או כי קוף אחז עט בידו והעבירו על הנייר, ובמקרה יצאו מתחת ידו השירים האלה, מבלי כוונה; נשיב אליו להראות על פניו סכלותו משלשה טענות, (<i>א</i>) <i>מצד הריבוי</i> כי אם יקרה במקרה שיתרשם אות אחד ע"י נפילת דיו, או מלאכת הקוף, לא יצויר שיקרה כן בהמון האותיות הרבות אשר נקבצו באו על הגליון הלז? (<i>ב</i>) <i>מצד החכמה</i>, אחר שראינו השירים האלה מלאים חכמה ודעת, מן הנמנע כי נתהוו במקרה, מבלי כונת חכם אשר נפח באפם נשמת רוה התבונה? (<i>ג</i>) <i>מצד התכלית</i>, אחר שכולם מתאימים שונים אל תכלית אחד, ההכרח כי עושיהם כוון להפיק את התכלית הנרצה אליו, ולא נולדו על ברכי המקרה -שלשה הטענות האלה, כבר עמדו נס להתנוסס בפי החוקר (במאמר השני לספר השמע) לטרוף בם זרוע אפיקורס, אשר יחס מציאות העולם אל המקרה ויכחש אלוה עשהו; ואחריו יצא הרב המורה, (בחלק ב'), והתפלסף להוכיח מטענות אלה, גם החידוש ברצון, (כמו שבאר שם מפרק כ' עד פרק כ"ד); וכבר קדמם גם שניהם, הנביא ברוח קדשו במלות קצרות, (ישעיה מ', כ"ו), <i>שאו מרום עיניכם וראו מי ברא אלה, המוציא במספר צבאם, לכולם בשם יקרא, מרוב אונים ואמיץ כח איש לא נעדר</i>, אומר אל תריעו להכחיש יוצר כל, לאמור כי מבלי כוונת פועל חכם יכול, יצאו כל אלה, כי תהיו לבוז משלשה טענות; (<i>א</i>) <i>מצד הריבוי</i> אשר בכלל הבריאה אשר אין חקר לפעולותיו, ועז"א <i>שאו מרום עיניכם וראה מי ברא אלה</i>, היצורים הרבים מאד לעיני כל רואה; (<i>ב</i>) <i>מצד החכמה</i>, אומר <i>המוציא במספר צבאם</i>; שכבר מבואר בחכמת הטבע אשר אין בה דבר לבטלה, ובכל אשר נראה בה הריבוי בהפלגה עצומה כמו למשל הככבים הרבים מאד על פני רקיע השמים מבואר אחרי העיון והמחקר, כי כולם נספרו במנין מצומצם באופן שאם היה חסר אחד מהם היה חסרון בכלל הבריאה, ולא היתה הבריאה שלמה, ויהיו כולם בכלל כמו החלקים הפרטיים אשר נקבצו בכלי מראה השעות, שאם יחסר אחד מהם תופסד הכלי בכללו, וזה מורה ביחוד על חכמת הפועל אשר ספרם ותקנם במספר, לא העדיף ולא החסיר רק לפי הצורך; ועל (ה<i>ג'</i>), שהוא, <i>מצד התכלית</i>, אומר, <i>לכולם בשם יקרא</i>, כי שם כל דבר מורה על פעולתו התכליתית, כמו שיקראו מאורות, על שתכליתן להאיר וכדומה; וכן בשנשקיף בפרטי הבריא' כולם פונים אל תכלית, ועל פיו בשמותם יקראו; ואחר שערך השלשה טענות האלה בשלימות, בא להשיב על הקושי העצום אשר עוררו על החידוש לאמור שא"כ כבר יורה זה על חסרון בחוקו קודם הבריאה, או כי התוסף בו אח"כ איזה שלימות, כאשר יהיה כן בכל פועל שיושלם יותר אחר שיוציא מעשיו אל הפועל מתחלתו?, ע"ז משיב, כי לא דרכי יוצר חומר, דרכיו של יוצר הכל ית', כי כבר היתה כל הבריאה בשלמות נשגב בכחו קודם הבריאה כמו אח"כ, מבלי שיתוסף בו איזה שלימות כלל, במה שיצא אל הפועל, כאשר יהי' כן בב"ו, שאצלו יחסר הפעול כל עוד שהוא בכח, לא כן אצלו ית' שגם בעוד שהיה אצלו בכח, כבר היה כמו אחר שהיו בפועל, כמו שיהיה במלך גדול עשיר מאד, אשר יתן פרוטה לעני, שלא נוכל לומר שנתוסף בו שלימות במה שהוציא הנתינה זו אל הפועל, ממה שהיה אצלו נדיבות זה בכח, כי במה נחשב הוא לערך גדולתו?, וז"ש, <i>מרוב אונים ואמיץ כח איש לא נעדר</i>, גם קודם הבריאה כבר התיצבו ערוכים לפניו בתכלית השלימות, רק שכן רצתה חכמתו שיצא בעת ההוא אשר ראה בחכמתו, (ועי' מ"ש בזה בחבורי ארצות החיים (ס' ה' סק"ב) בביאור שם הנכבד).
<b>כאשר</b> נשקיף השקפה כללית בעיני הבחינה, על כלל התורה והמצות אשר נתן ה' לפני בני ישראל, ונחקור עליהם, על מה אדניהם הטבעו?, אם יש לכל מצוה תכלית מיוחד כללי או פרטי, ונבחרו הצויים האלה בכוונה מכוונת, כאשר ראתה חכמת המצוה ית', או שכולם באו על צד הקרי וההזדמן כאשר עלה ברצונו לבד, מבלי חפש עליהם שום טעם וכוונה?; ובעת יפסעו רעיונינו על שני הסעיפים האלה, זאת אשיב אל לבי בהשקפה השטחיית, יען אשר כל מצוה את עבדו או את בנו איזה ציוי או אזהרה, לעבוד לו איזה עבודה, או להזהר מן דבר מעשה, לא ימלט מאחד משני אלה, אם שתהיה העבודה ההוא לצורך המצוה עליה, כמצות האדון על עבדו לעבוד עבודתו, אשר הוא לתועלת האדון, או שיהיה לתועלת מי שנצטוה, כמצות האב על הבן, אשר הוא לתועלת הבן להורהו הדרך הישרה, כמו שאני מפרש מ"ש (דברים ל"ב), <i>הלה' תגמלו זאת עם נבל ולא חכם הלא הוא אביך קנך</i>; יאמר הנה הבן הבלתי שומע לקול אביו, ההוא בן לא חכם יקרא, כי היה לו להבין, אשר לא לתועלת עצמו רק לתועלתו ולנחותו הדרך הישרה, הוא מצוהו; והעבד הבלתי שומע בקול רבו, ההוא בשם נבל ואדם רע יקרא, אחר שמחויב הוא לעבוד עבודת אדונו, ועפ"ז בין שתחשבו כי נתנו המצות לצרכיכם, ולטובתכם, כמצות האב אל הבן, הלא תקראו בשם בן לא חכם; ןאם תחשבו כי נתנם לצורכו, כי יש לו צורך בעבודה זו, א"כ בשם נבל תקראו, ומכ"ש בהיותו אצלינו בשני המדרגות, במדרגת אבי כל ובמדרגת מלך מה"מ, ומצד זה, אתם עם נבל גם לא חכם; ומפרש, לא חכם, כי הוא אביך, נבל כי הוא קנך - ויען שהצד הראשון, שנאמר שהי' צורך העבודה בשבילו הוא שקר; בשכבר ידוע כי הוא ית' אינו צריך אל דבר, כי הצורך מורה על החסרון אשר הוא נמנע בחוקו ית'; וכמ"ש (איוב ל"ה) אם חטאת מה תפעל בו וכו', אם צדקת מה תתן לו, - לא נשאר לפנינו רק הצד השני, שנתן לנו אלה המצות לתועלת עצמינו, <i>וכאשר ייסר איש את בנו</i>, לתועלת הבן, <i>ה' אלהיך מייסרך</i>; ולאשר שלמות האדם נתלה בשני החלקים אשר מהם הורכב, שהוא גופו ונשמתו, לא ימלט בשיהיו המצות להקנות אותנו שלמות גופני או רוחני, ובאו האזהרות לסלק הפסד משני חלקים אלה; ויהיה לפ"ז הוא ית' המצוה במדרגת הרופא המצוה את החולה לאמור, את זה תאכל ותחיה והיית בריא מוצק, זאת זה לא תאכל פן תמות, או תסתכן; -
<b>אולם</b> גם הצד הזה ירחק מאד לציירו ציור שלם בלב המשכיל המאמין, אחר אשר נתהלך במשרים, על כל גבולות התורה הזאת סביב סביב, ונראה כי תרבה להבטיח את המקיים אותה ביעודים גשמיים, וטובות עה"ז, ותפחיד את העובר עליה בעונשים הזה המין; ולא מחכמה יעשה זאת הרופא המזהיר את החולה, בל יאכל דברים המזיקים לו, אשר יסבבו מיתתו, ויפחידנו שאם ימרה פיו, ויאכל מהם, יכנו בשבט עברתו? או שאם ישמור פקודתו יתן לו כמה דנרים למתנה? ואין סכלות גדולה מזו, שהניח מלהודיעו העונש הטבעי, מה שימצא מר המות, והגמול הטבעי, מה שיעלה ארוכה לו ויחלץ מעניו וממכאובו, ויפחידנו ויבטיחנו בעונש וגמול זמני, אשר לא ישית לבו אליהם, ויסיתנו תאוותו לעבור על דבריו?, וכן הדבר הזה, אחר שהמצות בעצמם יהיה בהם תועלת לגוף ונפש, והעברות בעצמם יהיה בהם הפסד בשני אלה, אך למותר היא מעתה, ליעד את השומר את התורה ביעודים אחרים, ולהפחידו בעונשים אחרים, מבלעדי המצות והעברות בעצמם, שכבר יהיה לו די שכרו והותר, המצוה בעצמה אשר יעשה אותה האדם וחי בהם, ע"ד שכר מצוה מצוה, היינו המצוה בעצמה; ויהיה עונשו היותר גדול העברה בעצמה; אשר תניעהו מן הטוב והתועלת אל האבדון, ע"ד שכר עבירה העברה בעצמה; ולמה יבקש ה' לו חשבונות רבים, מיעודים ועונשים חצונים, אם כבר בא השכר והעונש, אסורים בלולאות המצות והעברות בעצמם?:
<b>הטענה</b> הזאת הקשה מאד, הסוערות במורשי לבבי, הניעה את רעיוני, ותסית אותם אל מחשבה אחרת לגזור אומר כי כל המצות בכלל, אין לבקש להם שום תועלת לא גשמי ולא רוחני, ולולא כי צוה הבורא על שמירתם, לא ירעו בשנעבור עליהם, וגם היטב אין אותם עת נקיימם, וכל הטוב ההוא אשר יטיב לנו בשנשמור אותם אינו בטבע המצוות בעצמם, רק מסבת האל המצוה עליה', יען שמרנו פקודתו באור פני מלך חיים, וחמת מלך לממרה דבריו ממלאכי מות; והסבה אשר בעבורה נתן לנו זאת התורה והמצות, הוא הסבה בעצמה אשר בעבורה עלה ברצונו הפשוט, לברוא את הבריאה בכללה, אשר כבר ידענו זה כי לא ברא את העולם בכללו, למען צרכו והתוסף בו איזה שלימות, כי שלימותו יתברך תלוי בעצמו והוא עצם השלמיות, לא בזולתו, רק מחפצ' להטיב מטובו לזולתו, ולהופיע אורו הגדול על יצוריו, ע"כ בראם יצרם אף עשאם להאציל עליהם מחסדו, ומזה הסבה בעצמה נתן את המצות לעם קדושו כמש"כ ר"ח בן עקשיא רצה הקב"ה לזכות את ישראל לפיכך הרבה להם תורה ומצות, שנאמר ה' חפץ למען צדקו יגדיל תורה ויאדיר; שזה המאמר לפי פשוטו, מורה שלא היה סבת ריבוי התורה והמצות מצד עצמם, רק מצד השכר שיותן מחירם; ומזה המין נמצא ג"כ מאמר חז"ל במ"ר שכבר עמד עליו הרב המורה (חלק ג') וכי מה אכפת לו להקב"ה בין שוחט מן הצואר לבין שוחט מן העורף, הא לא נתנו המצות אלא לצרף בהם את ישראל; שטחיית המאמר יגיד שאין תועלת עצמי בהמצות, רק תועלת מקרה הדבק עמהם מצד השכר אשר הובטח מחירם:
<b>ונשאתי</b> משל ע"ז, ממלך אשר רצה להשפיע מטובו ולהטיב ביתר שאת לבני עמו ויקח אבנים יקרות ויפיצם בין החול אשר על שפת הים, ויצו לכל עמו לאמור, שיתאזרו בכל עוז לחפש את האבנים אבני נזר האלה, ולהביא' אל המלך וכל אשר ימצא אחד מאלה, יקבל שכר גדול מן המלך, - מבואר מן המעשה ההוא שלא היה חפץ המלך ותכלית כוונתו, האבנים היקרות אשר יביאו אליו, כי אלה אתו היו וישלחם ויאבדם מעל פניו, רק רצון המלך ומגמתו במציאת האבנים מבין ערימות החול, הוא מה שימצא סבה עי"ז להשפיע מטובו ולתת שכר, אשר הוא מגמתו; וזה הענין בעצמו במעשה המצוה, אשר כל מגמתו אינו המצוה בעצמה שיעשה האדם, רק השכר שיקבל האדם בעבורה, בזה ימלא רצון האל הנשגב החפץ חסד להטיב ולהשפיע; ובהעמיק בענין הזה נראה כי במה שקיים אחת מן המצות, עדן לא מלא בזה עדיין חפץ השם, כי לא חפץ בהמצוה בעצמה, רק בעת שלוקח שכר בעד המצוה, אז יצדק לומר שממלא רצון ה' וחפצו, כי זה תכלית החפץ; ולפ"ז נוסיף לאמור, אחר שהשכר אשר האדם מקבל בעד מעשה המצוה, הוא יען שעשה נחת רוח ליוצרו ומלא רצונו: וכבר אמרנו, כי בהמצוה בעצמה עוד לא נשלם רצון ה', רק בעת שלוקח שכר בעד המצוה, א"כ עיקר השכר מגיע לו בעד השכר אשר הוא לוקח כי אך בזה מלא רצון המלך, ומגיע לו שכר על שמלא רצונו שיכול לתת לו שכר; נמצא עיקר קיום המצוה, הוא השכר שלוקח מחיר המצוה; והרי השכר עיקר המצוה, ועז"א שכר מצוה מצוה, השכר שלוקח בעד המצוה הוא עצם המצוה בעצמה, וז"ש; <i>ויצונו ה' לעשות את כל החוקים האלה לטוב לנו כל הימים לחיותינו ביום הזה, וצדקה תהיה לנו כי נשמור לעשות את כל המצוה הזאת לפני ה' אלהינו כאשר צונו</i>, יאמר, הסבה אשר צונו ה' לעשות את החוקים, שהם מצות שאין להם טעם עצמי בעשייתם, היה רק על הכוונה, <i>לטוב לנו כל הימים</i>, כדי שימצא סבה לתת שכר טוב לכל עושיהם, וממילא עיקר קיום רצון הבורא הוא בהשכר שלוקחים ממנו חלף המצוה, והשכר הוא עיקר המצוה ולזה, <i>וצדקה</i>, והשכר אשר, <i>תהיה לנו</i>, בעת, <i>כי נשמור לעשות את כל המצוה הזאת</i>, השכר הזה יהיה חשוב, <i>לפני ה' אלהינו כאשר צוונו</i>, כמו המצוה בעצמה, ושכר מצוה מצוה;
<b>וזה</b> הענין בעצמו יהיה בעונשי העברות, בשנשוב אל המשל הנזכר, אם איש אחד חפש בין שפוני החול ומצא אבן יקר, ולא די שלא החזירו אל המלך, הלך עוד ואבדו במקום אשר לא ימצא שם לעולם, הלא בודאי ענש יענש, כי לא די שלא מלא רצון המלך, עוד מרה רצונו; אכן בהשקף על סבת העונש, הוא אינו מפני המרגליות עצמו שאבד, דהא לא זאת היתה כוונת המלך אשר אבדה בעצמו, רק מפני שגרם שיענשו המלך היפוך מרצונו, אשר הוא להיטב ולהתחסד; וא"כ עיקר העונש מגיע לו על העונש בעצמו וכן הענין בעונש העברה, עיקר העונש מגיע על שגרם שיענשו ה', מה שהוא היפוך מרצונו להיטב, ולא יחפוץ במות הרשע, ועז"א ושכר עברה עברה, שעיקר העברה, הוא העונש שלוקח בעבור עברה, - ונראה כי מזה הטעם באו הקללות שבמשנה תורה כפולים מן הקללות שבתו"כ כי אחר שסדר את הקללות שבתו"כ שהם מ"ט קללות, הלא גם העונשים עצמם לעברות יחשבו, וגם עבורם מגיע לו עונש, וע"ז נשנו הקללות במשנה תורה צ"ח קללות בכפל, - ולפ"ז בשוב הרשע מרשעתו כמו שצריך להתחרט על העברה בעצמה, כן צריך להתחרט על מה שגרם לבעל הרחמים שיתנהג עמו באכזריות חמה, להענישו נגד רצונו; למשל כאשר חטאו ישראל והגלה אותם ה' לארץ שוביהם, שגרמו בזה צער ליד העליונה הפתוחה להטיב, וכמ"ש חז"ל שאומר מה לו לאב שהגלה את בניו ובצרתם לו צר; כמו שצריכים לשוב על החטאים בעצמם, כן צריכים לשוב על שהכריחו למדת טובו להגלותם נגד רצונו, (וז"ש דברים ל'), <i>והיה כי יבואו עליך כל הדברים האלה הברכה והקללה אשר נתתי לפניך והשבות אל לבבך בכל הגוים אשר הדיחך ה' אלהיך שמה</i>, ר''ל בעת שיבוא עליך הקללה אשר נתתי לפניך, היינו הקללות שבמשנה תורה שנאמרו להם ע"י משה ע"ה, ותראה כי הם כפלים מן הקללות שבתו"כ ועי"ז תבין כי שכר עברה הוא ג"כ עברה, ואז, <i>והשבות אל לבבך</i>, תעשה תשובה, גם בעד דבר זה, <i>בכל הגוים אשר הדיחך ה' אלהיך שמה</i>, דהיינו על העונש שהגלה אותך בין הגוים כי גם זה לחטא יחשב, למרות רצונו החפץ להיטיב; גם ירמוז לאמור, תדעו מזה כי בכל מקום אשר הדיחך, גם ה' אלהיך הוא שמה, ושכינה עמכם, ובצרתם לו צר, שמצד זה גם העונש יחשב אף הוא מן החטא בעצמו:
<b>אמנם</b> אחר אשר נשוב אל הקוטב אשר עליו יסדנו הדרוש הזה, עין בעין נראה, כי השלשה טענות אשר ערך החוקר, להוכיח כי כלל המציאות, נברא בכוונה מכוונת מהיוצר החכם ב"ה, הן הם יכריחו ג"כ על זאת התורה אשר שם לפנינו, כי לא נפל דבר אחד ממצותיה על צד הקרי וההזדמן, רק הכל בחכמה ובכוונה מכוונת, כי ימצאו בהם ג"כ שלשה המכונות הנ"ל, שהם, <i>הריבוי, החכמה, התכלית</i>, כמ"ש (דברים ל"ב מ"ו), <i>ויאמר אליהם שימו לבבכם לכל הדברים אשר אנכי מעיד בכם היום</i> וכו' <i>כי לא דבר ריק הוא מכם, כי הוא חייכם</i>, יאמר אל תחשבו כי יצאו המצות במקרה מבלי ימצא בהם חכמה ודעת ותועלת עצמי כי יעמדו לנגד זה שלשה ראיות חזקות; אם מצד הריבוי, אומר, <i>שימו לבבכם לכל הדברים אשר אנכי מעיד בכם היום</i>, הרבים מאד בפרטיהם, כמ"ש לכל תכלה ראיתי קץ רחבה מצותך מאד; אם מצד החכמה, אומר, <i>כי לא דבר ריק הוא מכם</i>, שלא נמצא בה שום מצוה שתהי' ריק מפנימית נשגב, וחכמה נעלמת מסתתרת תחת לבושה, רק כל כלי המצות מלאים שמן תורק מסודות נעלמות, ופליאות החכמה העליונה; ואם מצד התכלית, אומר, <i>כי הוא חייכם</i>, שתכליתן הם החיים האמיתים בעולם הנצחי, <i>ובדבר הזה תאריכו ימים על האדמה</i>, בחיים הזמנים; ועפ"י שלשה עדים הללו יקום דבר, כי לא במקרה יצאו, אך כל המצות יש להם תועלת עצמי, גופני או נפשי, אשר ראה ויספרה וגם חקרה, יוצר הגויות ובורא הנפשות, וגם אם אנחנו נסכל טעמי קצת המצוות, כבר ידועים הם לפני הרופא כל בשר ורוח, ואנחנו נקחם באמונה, כאשר יקח החולה את הסמים המרפאים הגם שנעלם מאתו כח הסמים האלה וסגולתם, כבר יבטח לבו על הרופא הבקי, כי הם לתועלתו; אמנם באשר חתרנו לדעת, דא"כ אך הבל להבטיח ולהפחיד אותנו ביעודים ועונשים חצונים, אחר שכבר יהיו השכר היותר הגדול קיום המצות בעצמם, והעונש היותר גדול העברה בעצמה?.
<b>זאת</b> לא זאת, אלא כי גם אם נחליט שהמצות בעצמם, אין בהם שום תועלת עצמי, רק שכן צוה המלך, זאת עשו, וזאת לא תעשו, חוקה היא ותהי לחוקה; בכל זאת רחוק הוא אפוא שנקבל עליהם שכר, מצד השם המצווה עליהם, משני טעמים; (<i>א</i>) בהשקף על גדולת המצוה ורוממתו, דאם כבר הטביעה הטבע, תשוקת השפל לרוץ בכל עוז לעבוד את הנכבד ממנו, ובפרט אם עבודה זו אות שהמלך חפץ ביקרו, כעבודת שרי המלך הפרתמים, אשר לא ימירו את כבודם, מה שבחר בהם המלך, בעד כל סגולת כסף וזהב כמו שהשיב המן על שאלת אחשורוש, (אסתר ו) <i>מה לעשות באיש אשר המלך חפץ ביקרו, ויאמר המן אל המלך איש אשר המלך חפץ ביקרו יביאו לבוש מלכות וכו', והלבישו את האיש אשר המלך חפץ ביקרו</i>, (והרואה ירגיש, כי מה שחזר המן בדבריו, איש אשר המלך חפץ ביקרו, הם דברי מותר, בהיותו משיב אך דברי אחשורוש והו"ל יביאו לבוש מלכות), על כן אדמה, כי בזה שם קוטב תשובתו ויסודה; כי שאלת המלך מה לעשות באיש, משמע ששאל מה שכר מוהר או מתן ינתן לו, כאשר כן הי' מן הראוי באמת, שיתן למרדכי עבור שהציל נפשו ממות, עושר ומתנות כיד המלך, ומה הועיל לו מה שהרכבוהו על הסוס בכבוד שאין בו ממש? והמן שחשב כי לו יהי' כל הכבוד הזה, השיב כי מן הנמנע לתת מוהר ומתן בעבור שהמלך חפץ ביקרו, דהלא זה בעצמו מה שהמלך חפץ ביקרו הוא סגולה יקרה, ומתן היותר יקר מכל? רק שיפרסם זה לעיני כל העם; וז"ש מה שאתה שואל מה לעשות באיש אשר המלך חפץ ביקרו, התשובה בזה הוא, <i>איש אשר המלך חפץ ביקרו!</i> זה בעצמו הוא השכר היותר גדול מה שחפץ בו המלך, רק יביאו לבוש מלכות, והרכבוהו ברחוב העיר, לפרסם זה, - ואיך יגדל עתה זאת התורה המצוה והחוקים אשר שם ה' לפני בני ישראל; שמלבד שכבר יחויב, התשוקה הטבעיית והשכליית, משפל השפלים, אל גבוה על גבוהים, עוד כולם אות וטוטפת. כי חפץ ה' בנו, וקרבנו לעבודתו, אשר לא יערך לזה יקר שמים וארץ וכל המציאות:
<b>זאת</b> שנית, הגמול אנחנו משלמים המוטל עלינו אל אדון כל הארץ; ובכל הודאה אשר נודה לשמו, ובכל עבודה אשר נעבוד אליו, כבר קדמנו בטובתו בה, וכמ"ש (מיכה ו) <i>במה אקדם ה' אכף לאלהי מרום</i>, מה יש במציאות אשר אכף בו לה' ואהיה אני המקדם בו לה', כי אם אמרתי, <i>אקדמנו בעולות</i>, הלא יהי' זה, <i>בעגלים בני שנה</i>, וכבר קדמני בטובתו שנתן לי העגלים, וכמ"ש חז"ל; ובשגם כי בכל אשר נעמול לעבוד עבודתו, לא נשיג לשלם אחת מאלף מתגמלוהי עלינו, כמו שבאר זה בחובה"ל (שער העבודה), בויכוח אשר שם בין הנפש והשכל, ויאמר השכל, דע כי טובות הבורא, שני מינים, כלליות ופרטיות, מה שמטיב לכלל מין המדבר, ומה שמטיב לעם מבלתי עם אחר, ולמשפחה מבלעדי משפחה אחרת, כמו משפחת בית אהרן, משפחת בית דוד, שהעניקם השם טובותיו ביתר שאת ויתר עז, ולכל אחד חייב עבודה והודאה מיוחדת, בערך הטובות שמקבל מהבורא; כמו שהוסיף לישראל תר"ו מצות, על הז' מצות שהי' ביד בני נח; לבית דוד, דינו לבוקר משפט, ומצות המלך ביחוד; לבית אהרן, כ"ד מצות כהונה נגד כ"ד מתנות כהונה; ומצות הכ"ג ביחוד, - השיבה הנפש; כבר הבינותי מה שזכרת, ואיני מוצאה א"ע יכולה לשלם טובותיו הכוללים כל המדברים, כ"ש מה שיחד אותי בו מהם, משני טעמים, (<i>א</i>) מצד ריבוי הטובות, (<i>ב</i>) כי בעת שארצה להודות לה' חסדו על העבר, קודמות מיד במחשבתי תוחלת טובה שיטיב עמדי מכאן ולהבא, ודברי פי דברי מודה וכוונתי כוונת מבקש, וא"כ נמנע הוא שאשלם על טובותיו הכלליים כ"ש הפרטים, - וכדברים האלה התנצל דהע"ה (תהלים קט"ז) <i>מה אשיב לה' כל תגמולוהי עלי, כוס ישועות אשא ובשם ה' אקרא, נדרי לה' אשלם נגדה נא לכל עמו</i>, יאמר מה יש בכחי, ואם אדדה כל שנותי לעבוד את ה', אשר אוכל להשיב לו כל תגמלוהי עלי בפרטות, כי רבו מאד?; זאת שנית כי בעת אשר, <i>כוס ישועות אשא</i>, וצריך אני להודות על העבר; בעת ההיא בעצמו, <i>ובשם ה' אקרא</i>, וכוונתי כוונת מבקש על העתיד, וא"כ הלואי אשר, <i>נדרי לה' אשלם נגדה נא לכל עמו</i> היינו נגד טובותיו הכוללות אותי בתוך כל עמו, שהם טובות הכלליות שג"כ מן הנמנע להשיב לו בזה עבודה עפ"י מדותיו, וא"כ איך יעיז פנים, מי שחייב לחברו אלף דנרי זהב, ולא השיגה ידו לשלם רק פרוטה אחת, ויבקש שיתן לו המלוה שכר מאה דנרין בעד הפרוטה אשר שלם?, -
<b>אךְ</b> עם האמת, שאלות האלהישארו מעל, עת נכונן לקראתם הדברים אשר הנחנו ליסוד מוסד (בדרוש ב') שהציורים הבאים אל האדם מן הכח המתעורר והמדמה, קודמים בטבע אל הציורים הבאים אליו מן כח השכל, וע"כ יחשוק את הערב והמועיל, יותר מאת הטוב והאושר, והתאוה מולכת בכחות נפשו, לדכא כח השכל תחת עצתה; וע"כ התחכם אלהי הרוחות, לספח אל המצות גם הערב והמועיל, בשכר ועונש הגשמי, אשר יעד לשומרי מצותיו, ועי"ז יפחדו וישיבו את צוארם במוסרת הברית הכחות התאוה גם המה, בתקותם להשיג מזה משאלות לבם, לחמם ושקוים ותאותם יביא להם, ובפחדם מן העונש הגשמי, אימות מות וחבלי עוני; ומתוך כך ילמדו לאט לאט לאהבה את התורה והמצות, וישיגו את הנועם העליון והעדן המופלא אור אלקי, המאיר תחת לבושם אור שבעתים, ואחרי ה' ילכו באהבה עצומה לבקש את הטוב האמתי בלבד; כאשר נשא משלו ע"ז הרמב"ם ז"ל, מהאב המחנך את בנו אל הלימוד בדבש ומיני מתיקה, או שמונע אותו מדברי הבל בשבט ורצועה שזה בעבור מיעוט הכרתו עד שיגדל ויכיר הטוב והרע מצד עצמם; ולא עוד אלא שמצד זה, היה מהשגחת ה' על עמו, בל יאחר לחוטאים את עונשם, ולהענישם תיכף ומיד, כמ"ש שהקב"ה נפרע מישראל כפיד של תרנגולת, שמלבד מה שהוא לפי פשוטו, להקל את עונשם, עוד היה זה אזהרה גדולה בל ישובו לכסלה, שאם יניח מלענשם תיכף, ישכחו פחד העונש ורעתו כי כבר יתעלם האדם מההיזק הבא לאחר זמן בעבור הערב לפי שעה, כי התאוה תשים מסוה על עין השכל, בל יראה את הנולד וכמו שהעיד בם אדון הנביאים לפני מותו (דברים ל"א כ"ז), <i>כי אנכי ידעתי את מריך ואת ערפך הקשה הן בעודני חי עמכם היום ממרים הייתם עם ה' ואף כי אחרי מותי הקהילו אלי כל זקני שבטיכם ושוטריכם, ואדברה באזניהם את הדברים האלה ואעידה בם את השמים ואת הארץ, כי ידעתי אחרי מותי כי השחת תשחיתון וסרתם מן הדרך אשר צויתי אתכם, וקראת אתכם הרעה באחרית הימים, כי תעשו את הרע בעיני ה' להכעיסו במעשה ידיכם</i>, הנה הודיע להם, כי העמיד להם עדים השמים והארץ, אשר בהמרותם את פי ה' יד העדים תהיה בם בראשונה להענישם תיכף ומיד, ועצר את השמים ולא יהיה מטר, והאדמה לא תוסיף תת כחה להם, והסבה לזה שממהר להענישם תכף, ולא ימתין להם אולי יחזרו מדרכם ולא יצטרך להענישם, באר זה כי זה מצד החמלה וההשגחה עליהם בל יאבדו בעונם, כי כבר בחן את לבבם, הנוטה מן הטוב האמתי, אל התאוה והמרי, יען שכבר הוסיפו לחטא בחייו, עם שראו מעשה ה' ונפלאותיו אשר הראה על ידו, ותפס המשל ע"ז, לאדם שהיה לו ארבעה בנים, והזהירם לבל ישתו יין כל ימיהם, והוא הלך למדינה אחרת ומת שם ובן האחד קיים מצות אביו כל עוד שידע שאביו עודנו חי ואחרי מות אביו הפר מצותו; והשני קיים מצותו בעוד שאביו היה במדינתו, ואחר שיצא למדינה אחרת שגה ביין; והשלישי, עבר פי אביו אחר כמה ימים, בעוד שהיה במחיצתו; והרביעי עבר תיכף ומיד, הנה נאמר להבן הרביעי, ראה עד כמה הכית בחוליי התאוה, כי לא די שלא המתנת עד אחרי מות אביך, כאשר עשה הראשון אלא אף לא המתנת עד שיצא עכ"פ אל ארץ אחרת כאשר עשה השני, ולא המתנת כמה ימים כמו השלישי, רק בעוד אביך חי עמך בבית, וגם בזה היום בעצמו מרית את פיו למרות עיני כבודו, ז"ש, <i>הן בעודני חי</i>, וגם בעודני, <i>עמכם</i> וגם, <i>היום</i>, ר"ל שלא המתנתם אחה ימים מיום הציוי עד החטא, רק תיכף ביום הציוי <i>ממרים הייתם עם ה'</i> ואיך יהיה זה אחרי מותי?, וע"כ בזאת היטב אטיב עמכם מה שאעידה בכם השמים והארץ זרועות הטבע שיעמדו עליכם על המשמר, להכותכם בשבט עברתם כל עת שתסורו מן הדרך, ובאר הטעם <i>כי ידעתי אחרי מותי</i>, שלא אהיה עמכם להוכיח אתכם במוסר ותוכחה; ואז בעת, <i>כי השחת תשחיתון</i>, (כי זה משמש בלשון אם) אם תשתיתון קצת, וסרתם מעט מן הדרך, ולא תענשו תיכף ומיד, רק, <i>וקראת אתכם הרעה באחרית הימים</i>, אז בודאי לא תשימו לב מעצמכם לשוב, רק תלכו מדחי אל דחי, עד <i>כי תעשו את הרע בעיני ה' להכעיסו במעשה ידיכם</i>, שתמורת מה שחטאתם לתיאבון תתחילו לחטא להכעיס;
<b>מן</b> מוצא דבר תדע, כי לא בעבור שיעד ה' והפחיד לצדיקים ולרשעים, בטובות ורעות זמנים, יסירו את לבבם משמור התורה והמצוה לשם ה' המצוה בלבד, כי אדרבה השכר והעונש הזמני, הוא מדרגה אשר יעלם אל הטוב והאושר האמתי, כי התוחלת יביאם אל שער החצר, עד יזכו לבוא להיכל המלך פנימה, כי יראת העונש ואהבת הגמול הם שני סולמית אשר בהם יעלו השלמים, אל יראת הרוממת והאהבת הרוממת, אל פחד ה' והדר גאונו, אבל אם יפקדו הסולמות האלה, מי יעש לו כנפים, כנשר ידאה השמים? באין מדרגות ושליבות מי יעלה בהר ה', להשיג יראתו ואהבתו האמיתית?, וכמ"ש (בילקוט ירמי'), <i>אמר לו הקב"ה לירמיה, אתה קורא אותי מלך הגוים, שנאמר מי לא יראך מלך הגוים, ומלכיהון דישראל לית אנא? א"ל כשם שאמרת לי, כך אני אומר לך, אתה קורא אותי נביא לגוים שנאמר נביא לגוים נתתיך, אף אני קורא אותך מלך הגוים</i>; והמאמר משולל הבנה; ונראה, כי כשאומר מי לא יראך מלך הגוים, תלה סבת היראה יען שהוא מלך הגוים, מבואר שמדבר ביראת העונש, כי בעבור שהוא מלך על כל הגוים, יכול להעניש עוברי רצונו, ע"י מושליהם וצבאיהם, כמ"ש הוי אשור שבט אפי: כוס זהב בבל ביד ה' וכו'; אבל אם היה אומר, מי לא יראך מלך ישראל, הי' תולה סבה היראה בעבור שהוא מלך ישראל, שע"י אבותיהם נודע גדולתו ורוממתו, אשר הוא אדוני האדונים, והי' מדבר מיראת הרוממת, כי אין השם מעניש ע"י ישראל וזה שהוכיחו השם על שמלמד לישראל יראת העונש, והי' לו ללמד דעת את העם שיראו יראת הרוממת, וז"ש ומלכיהון דישראל לית אנא?, והשיב לו תשובה, כי זה היה נכון אם כבר הי' בידם יראת העונש, שבקל יוכל להעלותם בסולם הזה אל רום שמים ביראת אל ועזוזו ורוממתו, אבל אתה קראת אותי נביא לגוים, ועדיין אין יראים יראת העונש, ואיך אדלג שור ללמדם יראת הרוממת; וכן הוא במדת האהבת הרוממת, צריך להקדים לה אהבת הגמול, ואח"כ יוכל לבא למדרגה לעשות המצות בעבור טוב עצמותם, ובעבור אהבת המצוה עליהם, אשר זה כל פרי המצות בעצמם, אשרי המחכה ויגיע; וכמ"ש והי' עקב תשמעון, היינו עיקר השכר יהיו מה שושמרתם ועשיתם אותם מצד עצמם, ואומר, ראה אנכי נותן לפניכם היום ברכה וקללה, ומהו עיקר הברכה והקללה? מפרש את הברכה אשר תשמעו, זה בעצמו הברכה, והקללה הוא אם לא תשמעו, זה בעצמו הקללה.
<b>ובאלה</b> הדברים יתבארו הכתובים אשר הבאנו בפתח הדרוש, בדרך אחר, שאמר, <i>ויצונו ה' לעשות את כל החוקים האלה, לטוב לנו כל הימים</i>, ר"ל מה שצוה לנו לעשות את המצות, על הכוונה שיטיב לנו בעוה"ז, ופירש בהמצות מתן שכרם בצידם? לא הי' עיקר הכוונה שנעשה המצות ע"מ לקבל פרס, רק הי' מוכרח לעשות כן, כדי, <i>לחיותינו כיום הזה</i>, בעוד לא פשטנו בגדי החול, ללבוש מחלצות, לראות בנועם יקר המצות ובאורן הגדול, אבל בכל זאת, תראו לבל תשארו בזאת המדרגה השפלה, לעשות המצות, בעבור טובות הזמנים, רק, <i>וצדקה תהיה לנו</i>, בעת, <i>כי נשמור לעשות כל המצוה הזאת לפני ה' אלהינו כאשר צונו</i>, רק בעבור גדולת המצוה בלבד, ויען שטוב המצות מצד עצמם, הם משלשה פנים, א' טוב המצוה בעצמה, כי יש בה סוד נעלם בעצמותה כי רב הוא; ועז"א, <i>את כל המצה הזאת</i>, ב' מצד שבזה אנו מתקרבים אל המלך הגדול לעבוד עבודתו, ולהיות מבני היכלו, ועז"א, <i>לפני ה' אלהינו</i>, ג' מצד שכן צוונו המלך הנורא ב"ה, ואפי' לא הי' בהם שום תועלת, כבר נמצא בזה הטוב היותר גדול לעשות נחת רוח לפניו שאמר ונעשה רצונו, ועז"א <i>כאשר צונו</i>. -
<h2>אל עין הקורא</h2>
<b>זאת</b> אודיע לכל קורא בזאת המחברת, כי ראשית כל דרוש המצוין לבדו באותיות מרובעות, אין לו שום חיבור וקישור עם גוף הדרוש, ולא כתבתיו רק ליפות את הדרוש, להיטיב את ראשו לפני אוהבי המליצה למשוך את לבבם במאמר הגיוני בלשון מתפלסף, או בלשון חדה, או בדיבור מליציי; וכל איש אשר לא נסה בלשונות האלה, להבין חדותיהם או אשר לא ירצה להשתאה עליהם, בחפזו לראות את גוף הדרוש, יוכל לדלג את המאמרים האלה, ויתחיל לקרות מגוף הדרוש ויעזוב את חדתו בהקדמתו; כי גוף הדרושים (זולת מעטים כמו דרוש השלישי) כתבתים בלשון קל, אשר ירוץ קורא בם, ישוטטו בהם רבים ותרבה הדעת. -
