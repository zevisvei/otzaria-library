<h1>קרית ספר על משנה תורה, הלכות תעניות</h1>
משה מטראני
<h2>פרק א</h2>
<h3>הלכה א</h3>
<b>מצוה מו </b> לזעוק ולהריע בחצוצרות על כל צרה שתהיה על הציבור שנאמר על הצר הצורר אתכם ותקעתם בחצוצרות כלומר דבר שיצר לכם כגון בצורת ודבר וארבה וכיוצא בהן זעקו עליהן והריעו. ודבר זה מדרכי התשובה שידעו שבגלל מעשיהם הורע להם וזה יגרום להסיר צרתם מעליהם אבל אם לא יזעקו ויריעו אלא יחשבו כי במקרה בא להם אז תוסיף הצרה צרות אחרות הוא שכתוב בתורה והלכתם עמי בקרי והלכתי אף אני בחמת קרי. וכשצועקים לפני ה' מריעים בחצוצרות בלבד כדכתיב והרעותם בחצוצרות ואם היו במקדש מריעים בחצוצרות ובשופר השופר מקצר והחצוצרות מאריכות שמצות היום בחצוצרות כדכתיב והרעותם בחצוצרות ואין תוקעים בחצוצרות ושופר אלא במקדש שנאמר בחצוצרות וקול שופר הריעו לפני המלך ה':
<h2>פרק ב</h2>
<h3>הלכה א</h3>
<b>אלו </b> הן הצרות שמתריעין עליה על הצרת שונאי ישראל לישראל ועל החרב ועל הדבר ועל חיה רעה ועל הארבה ועל החסיל ועל השידפון ועל הירקון ועל המפולת ועל החולאים ועל המזונות ועל המטר כל אלו הם בכלל פסוק על הצר הצורר אתכם דאין צר גדול מאלו ולכך מתריעים על כל אחד מהם כמו שהן מפורשות בזה הפרק. וכל שאר הלכות אלו הם דרבנן סמוכים אלאו דלא תסור מכל אשר יגידו לך ימין ושמאל:
