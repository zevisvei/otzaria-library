<h1>השגות הראב"ד על משנה תורה, הלכות נערה בתולה</h1>
<h2>פרק א</h2>
<h3>הלכה ב</h3>
אהרוג אותך: כתב הראב"ד ז"ל חיי ראשי חזקה זו איני יודע מה תועלת יש בה אם יש שם עדים יבואו ויעידו ואם אין שם עדים קנס אין שם. ואם לענין ג' דברים אם יש טענה ביניהם זה כלל גדול בדין המוציא מחבירו עליו הראיה והעיר והשדה שוות הם עכ"ל:
<h3>הלכה ט</h3>
*והאילונית. כתב הראב"ד ז"ל גם זה טעות שהאילונית לדברי חכמים יש לה קנס עד שתהיה בת עשרים שמקטנותה יצאה לבגרות עכ"ל:
*והשוטה והחרשת: כתב הראב"ד ז"ל אף זו טעות דלהדיא לרבנן יש לה קנס ופיתוי עכ"ל:
<h2>פרק ב</h2>
<h3>הלכה יג</h3>
אמרה לו אנסת וכו': כתב הראב"ד ז"ל אין כאן שבועה לפי שאין כאן תובע שהתשלומין אינן שלה וכמו מנה לאבי בידך הוא ואם טען אביה אפשר שיהיה זה הדין ובדרישה איך תדע שיהיה זה אונס עכ"ל:
<h3>הלכה טו</h3>
*שלא תבעה וכו': כתב הראב"ד ז"ל הג' במפותה אם מת האב למה שלה וכי יורשת אביה היא עכ"ל:
<h3>הלכה יז</h3>
*לא תהיה קדשה וכו': כתב הראב"ד ז"ל אין דעתי מסכמת לזה שאין קדשה אלא שעומדת בקובה של זונות וכן אמרו בספרי לא תהיה קדשה אזהרה למזנה כענין שנאמר לא היתה בזה קדשה ושם נאמר איה הקדשה היא בעינים על הדרך עכ"ל:
* ואין קונסין אותו: כתב הראב"ד ז"ל ועוד שגם הוא מפותה ומדעתו עושה עכ"ל:
