<h1>אוצר המלך</h1>
ר' צדוק הכהן מלובלין
הלכות עבדים
<h2>פרק א</h2>
<h3>הלכה א</h3>
<b>עבד</b> עברי האמור בתורה זה ישראלי, שמכרו אותו בי"ד על כרחו, או המוכר עצמו לרצונו וכו'. ואין אדם רשאי למכור את עצמו, עד שלא ישאר לו כלום, ואפילו כסות לא תשאר לו, ואח"כ ימכור עצמו. הנה ראיתי להרב חות יאיר [סימן ק"מ] נשאל בענין שנתקשר באיסור ושבועה עם בני עיר אחת להיות אצלם חזן. אם יוכל לחזור באמצע משום עבדי הם ולא עבדים לעבדים וכדין פועל. והשיב וזה לשונו, ועוד דידוע שהחזנים אינם על הרוב בעלי משא ומתן ובעלי יכולת ומוכרחים להשכיר עצמם לש"ץ, וא"כ אפי' להתקשר לזמן מרובה שרי, וכן כתב הש"ך [סי' של"ג ס"ק ט"ז] עכ"ל, ובמחילת כבודו לא דק בש"ך שם ובדברי רבינו כאן שמשם מוצא דברי הש"ך, דמבואר להדיא דאין רשאי אלא א"כ לא נשאר לו כלום ואפי' כסות, ומה דמות נערוך לזה ענין של מתקשר להיות חזן, שבודאי יש לו קצת ועכ"פ כסות ודאי יש לו, וא"כ אין רשאי ועדיין הוא עבדי וכו':
<b>ועיין</b> להרב לוית חן [פרשת משפטים] כתב ליישב הא דאין רוצעין מוכר עצמו תיכף בעת המכירה מטעם אוזן ששמע על הר סיני עבדי וכו'. וכתב די"ל בתחלה מכר עצמו בשביל עניות אך אח"כ הא מעניקים אותו ושיעור הענקה נ' סלעים והיינו ר' זהובים. ואמרינן [בשלהי פאה] דכל שיש לו ר' זוז אינו עני לכך רוצעים. אלה תוכן דבריו. והנה הטריח עצמו כ"כ לחשוב שיהיה ר' זוז ולא יהיה עני, וזה רק לחד מאן דאמר דהא ר' מאיר אומר שיעור הענקה ט"ו סלעים ורבי יהודה אומר שלשים וקיי"ל כוותיה. אבל בחנם הטריח עצמו ונעלם ממנו דברי רבינו, גם לא דקדק בלשון הש"ך דמבואר להדיא דכל שיש לו אף קצת אסור למכור עצמו וצריך להמתין עד שתכלה פרוטה מן הכיס. ואין שיעורו ר' זוז כבצדקה בסוף פאה. דשם אין מחשבים כסותו וכאן כתב דלא יהיה לו אף כסות ופשוט הוא:
<b>אך</b> צ"ע לפענ"ד מניין לרבינו כן, ולכאורה נראה דבערכין [דף כ"ג ע"ב] אמרינן בדיני ערכין דמניחין לו מזון ל' יום וכסות י"ב חודש. ויליף לה מדכתיב אם מך הוא מערכך. מבואר דלשון מך הוא כשאין לו מזון ל' יום וכסות י"ב חודש וכן בב"מ [דף קי"ד ע"א] ילפינן בעל חוב דכתיב כי ימוך וכו' מיכה מיכה מערכין עיין שם. וא"כ דיליף רשות למכור עצמו מדכתיב כי ימוך אחיך עמך ונמכר לך. נימא נמי כל שאין לו מזון ל' יום וכסות י"ב חודש יקרא מך מותר למכור עצמו וצ"ע. [וי"ל דהתם גז"ש היא דגמיר, ולא מלישנא, והכא לא קיבל לדרוש מגז"ש. אך למה שכתבו תוס' דסוכה דקיי"ל רק התיבות לדרוש וכל מקום שמצינו אותם תיבות יש לדרוש. עיין לקמן [פרק ב' הלכה ז'] מה שכתבתי שם. א"כ הכי נמי כאן]:
<b>נראה</b> לי לפשוט דרשאי להפקיר נכסיו ולמכור עצמו לעבד עברי. כיון דאז הוא עני [ונראה דאחר המכירה יכול לזכות בעצמן מן ההפקר כמו בנדרים דף פ"ד ע"ב עיין שם], דאשכחן כהאי גונא בפרק ג' שאכלו [דף מ"ז ע"א] לענין דמאי ובפ"ק דב"מ [דף ט' ע"ב] לענין פאה דאי בעי מפקיר לנכסי חזי ליה הכי נמי דכוותיה. ועוד ראיה ברורה מסוף פ' האומר [דף ס"ט ע"א] בעובדא דר' שמלאי דאמר ליה זיל גנוב וזבין נפשך לעבד עברי. עיין שם בתוס' שהקשו איך יעצו לגנוב ולעשות איסור. ותירצו דמ"מ הוי מצי לומר שימכור עצמו וכרבי אליעזר דרבו מוסר לו שפחה כנענית עכ"ד. וקשה דהא משמע שם דלא היה עני כל כך וא"כ איך יוכל למכור עצמו, ועל כרחך דייעצו להפקיר נכסיו. ועיין בפ"ק דב"ב [דף י"ג ע"א] הקשו התוס' אהא דחציו עבד וחציו בן חורין לישא שפחה אינו יכול. דימכור עצמו בעבד עברי ורבו מוסר לו שפחה כנענית. ותירצו דאסור למכור עצמו לעבד עברי דעבדי הם וכו' ע"כ. וקשה הא עני שאין לו לאכול רשאי דרק אחר שש רוצעים אותו. וא"כ יוכל להפקיר נכסיו. ומשמע מזה דאף זה אינו רשאי וצ"ע. וגם נראה דחזרו מדבריהם שבקדושין בההוא דר' שמלאי דהוי אמר לו למכור עצמו ועיין בפ"ק דקדושין [דף ט"ו ע"א] תוס' ד"ה ואידך. ותו קשה דאף דנימא דיעבור על עשה דעבדי הם מ"מ הא גם עכשיו דנכוף לשחרר יעבור הרב על עשה דלעולם בהם תעבודו וא"כ טפי יעבור העבד עצמו אעשה מדיעבור רבו, שוב מצאתי לשאר בשרי הרב טורי אבן בחידושיו לריש חגיגה [דף ב' ע"א] הביא דברי התוס' הנ"ל. והקשה מההיא דר' שמלאי הנ"ל ש"מ דלצורך שרי לעבור, עיין שם דלא זכר מהפקר נכסיו:
<b>כתבו</b> התוס' פ"ק דב"מ [דף י' ע"א] מותר לאדם להשכיר עצמו, דדוקא עבד עברי שאין יכול לחזור בו ואינו יוצא קודם זמנו אלא בשטר שיחרור עובר משום עבדי הם, משא"כ פועל דחוזר באמצע היום ע"כ דבריהם. ועיין בחו"מ [סימן של"ג סעיף ג'] ובש"ך שם הביא זה במסקנת דבריו עיין שם. ונראה לי דאם שכרו בשבועה דודאי השבועה חלה ולא יוכל לחזור באמצע היום וכן כתב בספר קצות החושן שם דבשבועה אין יכול לחזור. וכתב אסור להשכיר עצמו בשבועה משום עבדי הם. וצ"ע שאין העולם נזהרים בזה וכותבים בכל שטרי מעמדות של פועלים בחרם חמור. מיהו י"ל דהוי שבועה בכתב עיין מה שכתבתי מזה במקומו. אמנם כן יש לעיין דלא יועיל שבועה כלל דאסור להיות עבד מן התורה כפי הנראה. ולא אדע מה עלה על דעת הקצות החושן לומר דהשכירות על ג' שנים מדרבנן. והרי לדעת האוסר הוא מטעם עבדי וכו' הוא איסור מן התורה לפענ"ד וצ"ע. שוב ראיתי להגדול בעל חות יאיר [סימן ק"מ] כתב ג"כ בפשיטות בשבועה אינו חוזר לכולי עלמא. אף להש"ך דחולק על הריטב"א בקנין מ"מ מודה בתקיעת כף עיין שם שלא כתב שום טעם וראיה לזה, ואנכי תם ולא אדע דעתו ואין לומר דדעתו כדעת התוס' דלא שייך בשכירות עבדות, זה אינו דא"כ למה חוזר באמצע היום משום עבדי וכו' על כרחך משום דאם לא יוכל לחזור שייך עבדי וכו'. וא"כ הכי נמי בשבועה אם לא יוכל לחזור שייך עבדי וכו' וא"כ מדוע יחול השבועה וצל"ע בזה:
<h3>הלכה ב</h3>
<b>כבר</b> ביארנו שאין האשה נמכרת בגניבתה, וכן אינה מוכרת את עצמה ואינה קונה לא עבד עברי ולא עבד כנעני מפני החשד. בב"מ [דף ע"א ע"א] אמרינן לר' שמעון בן גמליאל עבד כנעני מותר דפרוץ לה ומרתתא שיגלה, וכתב הכסף משנה דרבינו פוסק כתנא קמא לגבי דרשב"ג ע"כ. וצ"ע מדוע הא קיי"ל כל מקום ששנה רשב"ג הלכה כמותו. ואף על גב דכתב הכסף משנה [רפ"ה מהלכות שכנים הל' א'] דרבינו לית לי' הך כללא דהלכה כרשב"ג [דאמוראי] נינהו אליבא דר' יוחנן עיין שם. כבר כתבנו בס"ד במקום אחר ממקומות רבות מאוד שכתבו הרב כסף משנה בעצמו והרב המגיד דאית ליה האי כללא לרבינו עיין שם באורך, ונראה כמו שכתב המהרש"א בכתובות [דף כ"ז ע"א] דאין הלכה כרשב"ג בברייתא ורק במשנה נאמר האי כללא עיין שם, וכן כתב הכסף משנה [בפ"ז מהל' פרה אדומה הל' י"א] יעיין שם ועיין עוד [בפ"ט מהל' טומאת מת הל' ה] ובמשנה למלך שם. ועיין בש"ך חו"מ [סימן קע"א ס"ק ט]. ולפי זה אתי שפיר דהכא הוא בברייתא. אך מ"מ צ"ע דבגמרא שם משמע דהלכתא בהא מדפריך לימא דלא כרשב"ג וכו', (וכן מדפריך לימא דלא כרשב"ג וכו') וכן מדפריך והתני רב יוסף ארמלתא לא תרבי וכו' עיין שם, משמע דהלכה כרשב"ג. וצ"ע מדוע לא פסק רבינו כן. ועיין בטור ושו"ע אה"ע [סימן כ"ב]:
<b>וראיתי</b> להרא"ה ז"ל בספר החינוך דברים סותרים זה את זה בענין זה. שבפרשת משפטים [מצוה מ"ב] לדון דין עבד עברי. כתב ונוהגת מצוה זו בזכרים אבל לא בנקיבות שאין האשה קונה עבד עברי ע"כ, ובפרשת בהר [מצוה שד"מ] שלא לעבוד עבודת עבד. כתב ונוהגת בזכרים ובנקיבות ואף על פי שאין ראוי לאשה שתקנה עבד מפני החשד בכלל המצוה היא בכל מקום עיין שם. וצ"ע שדבריו סותרין זה את זה. ועיין שם עוד [מצוה שמ"ה שמ"ו] שכתב ג"כ נוהגת בזכרים ובנקיבות עיין שם וצע"ג. ודע דעוד כתב שם הרא"ה [במצות שד"מ מ"ה מ"ו] דאין לוקין על לאוין דלא תעבוד בו עבודת עבד ולא ימכרו ממכרת עבד ולא תעבוד בו בפרך, משום דכל לאו שאפשר לעברו בלא מעשה אף על פי שעשה מעשה אין לחייבו מלקות דלאו שאין בו מעשה מקרי ע"כ. והנה הרב המגיד [בפי"ג מהל' שכירות מהל' ב'] כתב להיפך בדברי רבינו דחסימה כיון שעשה במעשה גמור אף הדבור קרוי מעשה עיין שם, ועיין בלחם משנה שם ובמשנה למלך [פי"ד מהל' מלוה הל' ד'] שהאריך בזה, ובשבועות [דף כ"א ע"א] שבועה שלא אוכל ואכל לאו שאין בו מעשה וכו' מוכח דלא כהרא"ה. ועיין להרב משנת חכמים [סי' א'] ובסימן י"א [אות ד'] וסי' כ' [אות א'] וריש [סימן ל"ט]. עיין שם ולהרב שושנת העמקים [כלל י"ח] וריש [כלל י"ט] מה שכתבו בענין זה עיין שם ובמקומו יתבאר בסייעתא דשמיא ואין כאן מקומו:
<b>והנה</b> יותר תימה על החינוך ז"ל ששם סמוך ונראה [במצוה שמ"ז] לעולם בהם תעבודו כתב וזה לשונו, ונוהגת בזכרים ובנקיבות אף על פי שהנקיבות אסורות לקנות עבדים מפני החשד, מכל מקום אם קנו אותם אסור להם להשתחרר אלא ימכרו אותו עכ"ל, נראה מבואר מדבריו דאף בדיעבד אין קנייתם מועיל כלל. א"כ איך כתב במצות [שמ"ב מ"ה מ"ו] דמ"מ גם היא בכלל מצות עבד עברי, ואפשר דעתו דזה דהאשה לא תקנה עבדים אינו אלא מדרבנן [וכן משמע לפענ"ד דהא אמרינן באיזהו נשך [דף ע"א ע"א] גמירי דמיקני קנו דלא מיקני לא קני עיין שם. משמע דגם זה גמיר דכל דמיקני קני. וא"כ נשים כיון דמיקני [עיין מה שכתבתי לעיל לדעת רבינו זו ליתא למעיין בדברי רבינו] גם הם קנו מן התורה] וס"ל דגם בדרבנן אי עביד לא מהני וכדאמרינן בפרק האשה שנפלו [דף פ"א ע"ב]. יעיין שם ובשו"ת ברית אברהם חלק אה"ע [סימן קכ"א] באריכות רב מזה עיין שם. ובזה יש לכוין דעתו והבן:
<b>ועדיין</b> צ"ע אצלי דמשום חשדא לא יועיל אף דיעבד אם עברה וקנתה. ועיין בחולין בענין שחיטת בן פקועה דהוא ג"כ משום דהרואה יסבור דהוא בהמה גמורה ואוכל נבילה. ועיין בט"ז יו"ד [סימן י"ג ס"ק ד'] דבדיעבד מותר ובנקודת הכסף שם חולק עליו וסובר דבדיעבד אסור עיין שם, שוב ראיתי להמשנה למלך בהגהותיו לחינוך [מצוה מ"ב] שהביא מה שכתב בסימן שמ"ז וכתב ואני מסתפק בעבד עברי היכי לדיינו למוכרו אינו רשאי דכתיב לעם נכרי והוא הדין לעבד ואולי כופין אותו לשחררו והדבר צריך תלמוד עכ"ל. ולפענ"ד בעניותי נראה לי הדבר פשוט לדעת החינוך דבעבד עברי כופין לשחררו. שהרי בביאור אמר דשייך בה מצות עשה דלעולם בהם תעבודו שלא תשתחרר אם עברה וקנתה אלא תמכור לאחר. משמע הא בעבד עברי דליכא עשה דלעולם בהם וכו' תשתחרר כן נראה פשוט, ועכ"פ דברי החינוך מקושיא הראשונה שנתבאר צע"ג, ופלא מהמשנה למלך ז"ל אחרי דנחית לעיין פרשת בהר מדוע לא העיר בזה:
<b>ודע</b> יש לי לחקור לדעת רבינו דאין אשה מוכרת עצמה, אם עברה ומכרה אי הוי מכירה ונראה לי לכאורה דזה תלוי ועומד בפלוגתת אביי ורבא. ויש ליישב בזה דקדוק לשון רבינו שכתב תחלה באשה אין מוכרת וכו', ואח"כ כתב בגר אין הגר נקנה וכו' ולא כתב כמו שכתב באשה גם לא כיילינהו בהדדי. ולפי מה שכתבתי י"ל לפי מה שכתב הלחם משנה [פ"ו מבכורות הל' ח'] וכן בנודע ביהודא חלק אה"ע [סי' קכ"ט] דדעת רבינו כאביי עיין שם. וא"כ י"ל בנשים אם עברה ומכרה בעצמה הוי מכירה וזה בנשים. אכן בגרים דטעם שאין מוכרין משום דבסוף לא יקיים ושב אל משפחתו. ומשום הכי אין רשאי למכור עצמו תחלה, וא"כ אף שכבר מכר עצמו מ"מ הא לא יתקיים ושב אל משפחתו בסוף. וגם עתה שכבר נמכר יוצא מאותו טעם שאינו נמכר לכתחילה דעדיין לא עבר על ושב וכו', והבן כי זו סברא נכונה לפענ"ד:
<b>ובזה</b> יובן ליישב מה דהקשה המהרי"ט בחידושיו [מהדורא בתרא לסוגיא דעבד עברי] על דברי רבינו, וכן הקשה במשנה למלך מהא דפרק איזהו נשך [דף ע"א ע"א] דקאמר בגר טעמא דלא קני משום דלא מקני ולא קאמר כן באשה. עיין שם בדבריהם שהניחו זה בקושיא, ולפי מה שכתבתי לא קשה מידי דבאשה כיון דאם עברה ומכרה עצמה הוי מכירה. א"כ מקרי זה בידה למכור עצמה, וכדאמרינן בשבת [דף מ"ג] טבל מוכן שאם עבר ותקנו מתוקן. וא"כ שפיר הוא דמקני וקני משא"כ בגר דאפי' עבר ומכר עצמו אינה מכירה כנ"ל, ואתי שפיר:
<b>עוד</b> יש ליישב בדרך אחר קושיית המשנה למלך והמהרי"ט. על פי גמרא דעבודה זרה [דף כ"ז ע"א] דר' יוחנן אומר מילה בעכו"ם פסולה דכתיב המול ימול. ור"ל מי שהוא נמול ימול ורב אמר טעמא אחרינא עיין שם. וקאמר מאי בינייהו איכא בינייהו אשה. וגירסת הרי"ף בשבת [סו"פ רבי אליעזר דמילה] לרב וכו' לר' יוחנן דאמר המול ימול כיון דישראל הוא אפי' ערל כמהול דמי איתתא נמי בכלל ישראל ומהלה ע"כ. [ועיין מה שכתבתי שם בגליון בסייעתא דשמיא. ודע דיש לי מקום עיון לכאורה מהא דפרק במה אשה [דף ס"ב ע"א] נשים עם בפני עצמן הם עיין שם. ועיין מה שכתבתי בסייעתא דשמיא בחידושי להל' דיעות [פרק ו' הל' ז'] בהך עניינא דנשים עם בפני עצמן עיין שם] ושמעינן מהא דנשים מיקרי איתנייהו במילת עצמם ובני מילה הם הואיל ואנשים בני מילה והיא נמי בכלל ישראל. לאפוקי עכו"ם אינו בכלל ישראל והכי נמי הכא אשה בת מקניא הואיל וישראל בר מקני והיא בכלל ישראל, לאפוקי גר דאינו מקרב אחיך והוא קהל בפני עצמו והוא לאו בר מקני להכי לא קני. ואתי שפיר לפענ"ד:
<b>ומה</b> שכתבתי לעיל בענין אשה מוכרת עצמה. מצאתי להדיא כדברי רבינו דעת הראב"ד והרשב"א בחידושיו פ"ק דקדושין [דף י"א סע"ב] ד"ה אין הכתוב מדבר אלא בנרצע, דהקשה הראב"ד אכתי מאיש מאי משמע, הא י"ל דקאי אמכרוהו ב"ד וג"כ לא שייך באשה דממעטה מונמכר בגניבתו. ותירץ דאי איש קדייק כל מדות שבאיש ולא באשה דהיינו מכרוהו בי"ד ורציעה, אבל במכרוהו בי"ד בלבד ואי נמי במוכר עצמו, חדא דאיכא שישנו באיש ואין באשה ע"כ דבריו. מבואר להדיא מדבריהם דגם מוכר עצמו ישנו באיש ואינו באשה:
<h3>הלכה ה</h3>
<b>אחד</b> המוכר את עצמו או שמכרוהו בי"ד, אינו נמכר בפרהסיא על אבן המקח ולא בסימטא, כדרך שהעבדים נמכרין, שנאמר לא ימכרו ממכרת עבד אינו נמכר אלא בצנעה ובדרך כבוד. יש להסתפק אם הלה אמר איני רוצה אלא להמכר בפרהסיא וכן רצונו אם שאינו כפי כבודו, אם שומעין לו ומהני מחילתו. והנה מצינו בפ"ק דב"ק [דף ח' ע"ב] אמרינן מאי טעמא אמור רבנן אין נפרעים וכו' משום תקנתא דידי אנא בהאי תקנתא לא ניחא לי כדרבא וכו' עיין שם. ויש לומר הוא הדין הכא מצי אמר איני רוצה בתקנתי. אך יש לומר דלא אמרינן כן אלא בתקנת חכמים לא בדבר המפורש בתורה [ואפשר לתלות הענין במחלוקת ר' שמעון ורבנן אי דרשינן טעמא דקרא, ועיין מה שכתבתי במקום אחר בסייעתא דשמיא איך דברי רבינו להלכה אם כר' שמעון]. ועוד י"ל דהכא שאני שהרי אנו רואים דאינו רשאי למכור עצמו מחפצו ורצונו. והכי נמי להיות עבד אין רשאי ברצונו להמכר ממכרת עבד. והכי מסתברא:
<b>אבל</b> יש לי לחקור עוד, לפי מה שנתבאר [בפ"י מהל' גניבה] דאם שוה יותר ממחיר הגניבה אין מוכרין אותו. א"כ הרי שאלו מכרוהו על האבן הלקח היה נמכר יותר מהגניבה ונמצא שלא היו מוכרים אותו כלל. ועכשיו שנמכר בצנעא לכבודו יתנו פחות וכמחיר הגניבה ונמצא שימכר בכגון דא אפשר טפי למוכרו בשוק. ודומה זה למה דאמרו במנחות [דף צ"ט ריש ע"ב] פעמים ביטולה של תורה זהו קיומה וכו' עיין שם הכי נמי דכותיה בזיונו זהו כבודו. ונראה דדבר זה תלוי ועומד במחלוקת הפוסקים [בהל' ספר תורה] למחוק השם על מנת לתקנו אם שפיר דמי עיין שם ובחידושי להל' יסודי התורה [פרק ו'] שהארכתי בזה בסייעתא דשמיא, והביאנו סוגיות רבות מגמרא לדמות לזה, יעיין הקורא שם וקחם הנה דכפי הנראה הוא הדין הכא:
<b>עוד</b> יש להסתפק ולשאול אף אם תאמר בספק הנ"ל דכיון שימנע מהמכירה כל עיקר עדיף למוכרו בשוק. עדיין י"ל אם הגניבה שוה הרבה וימכר בשוק ביותר דמים עד שלא נשאר חוב עליו. ועתה שימכרוהו בצנעא יהיה נשאר חוב עוד בכגון דא אם עדיף למוכרו בפרהסיא או בצנעא. ולכאורה היה נראה דבפרק נגמר הדין [דף מ"ד סוף ע"א] ר' יהודה אומר אשה נסקלת ערומה וחכמים אומרים אין האשה נסקלת ערומה. ואסקינן שם [דף מ"ה ע"א] דהכא בהא קמפלגי מר סבר בזיונא דאינש עדיפא ליה מנייחא דגופא ומר סבר נייחא דגופיה עדיפא. ולמאי דקיי"ל שם כחכמים בזיונא עדיפא. ובפ"ק דע"ז [דף י"ב ע"א] מבואר דצערא עדיפא מפסידא עיין שם. וא"כ כש"כ דעדיף בזיונא מפסידא וא"כ לא יתבזה בשביל שיהיה לו ממון יותר שלא יהיה בעל חוב, אך הנה כבר כתבתי במקום אחר והעלתי דאין כל הבזיונות שוים, ואפשר בזיון דהכי לא דמי להתם:
<b>אך</b> נראה לכאורה דדמי להא דתנן בריש פרק כל פסולי המוקדשים בבכורות [דף ל"א ע"א] כל פסולי המוקדשין הנאתן להקדש נמכרים באיטליז ונשחטים באיטליז ונשקלים בליטרא חוץ מן הבכור וכו' שהנייתן לבעלים וכו' עיין שם. ושם [דף ל"ג ע"ב] מפרשינן טעמא דכיון דאיכא רוחא להקדש לא איכפת לן בזיון הקדש יעויין שם. וא"כ יש לומר הוא הדין הכא לא איכפת לן בזיונו בשביל רוחא דידיה והוא ממש בזיון אחד, וא"כ הוא בדומה ממש, ועיין בזבחים [דף ע"ה ע"ב] מיבעיא לן בהקדש בכור מהו למוכרו באיטליז וכו'. יעויין שם היטב במה דמפליג בין תרי קדושות ותרי גופי עיין שם היטב, ועיין מה שכתבתי בס"ד בקונטרס שותא דינוקא [סי' ח'] עיין שם:
<h3>הלכה ז</h3>
<b>כל</b> עבד עברי, אסור לישראל שקנהו להעבידו בדברים בוזים שהם מיוחדים לעשות העבדים. כגון שיוליך אחריו כליו לבית המרחץ או יחלוץ לו מנעליו. שנאמר לא תעבוד בו עבודת עבד. אינו נוהג בו אלא כשכיר. שנאמר כשכיר כתושב יהיה עמך וכו'. יש להסתפק אם מחל העבד ורוצה להוליכם. אם מוחים בידו או מניחים אותו. ולכאורה הוא כאותו הספק שנסתפקנו לעיל [הלכה ה'] בענין המכירה בפרהסיא כשמוחל על זה עיין שם, ואחר הישוב קצת נראה דיש לדמות זה למאי דמצינו באו"ח [ס"ס קכ"ח] דכתב הרמ"א דאסור להשתמש עם כהן מיהו אם מחל מותר. ועיין שם בטו"ז [ס"ק ל"ט] דהקשה הא אמרינן וקדשתו בעל כרחו עיין שם. ותירץ הרב חמד משה בחידושיו [שם אות י"ד] שהרי מותר לעשות עבודה לצרכו ולפיכך יכול למחול. וכתב דכן משמע במכרוהו בי"ד עיין שם. ונראה דהוא הדין הכא דמאי שנא קדושתו של כהן לכל מיני שירות מקדושת ישראל לענין הולכת כלים לבית המרחץ. והכי נמי כיון דיכול להוליך כלי עצמו למרחץ כן יכול למחול על זה ולהוליך כלי רבו. ולא דמי להאי דלעיל בענין למוכרו בפרהסיא. כן נראה לפענ"ד:
<h2>פרק ב</h2>
<h3>הלכה א</h3>
<b>עבד</b> עברי וכו' נקנה בכסף ובשטר וכו'. ובענין קנין חליפין, עיין למהרי"ט בחידושי קדושין בריש מהדורא ב' לסוגיית עבד עברי, ועיין במל"מ. ועיין להרב פני יהושע בחידושיו לפ"ק דקדושין [דף י"ד ע"א] ובקונטרס אחרון [סימן ל'] עיין שם מ"ש על זה:
<h3>הלכה ג</h3>
<b>המוכר</b> עצמו יש לו למכור עצמו ליתר על שש וכו'. ובענין פחות משש. הנה הריטב"א בחידושיו פ"ק דקדושין [דף י"ב ע"ב] כתב וזה לשונו והוא הדין לפחות משש דהא לא אשכחן דרשא דקרא שיהא סתמא לשש וכו' ע"כ. אך המהרי"ט ז"ל במהדורא בתרא האריך להשיב עליו ודעתו דכל פחות משש כשכיר הוא עיין שם. ויפה השיב עליו בעל משנה למלך דשכיר אינו מקנה גופו. משא"כ עבד הוא שמקנה גופו וזה תורת עבד עליו אף בפחות משש. ולפענ"ד קצת ראיה להריטב"א מהחולץ [דף מ"ו ע"א] בהני דבי פפא בר אבא דיהבי זוזי לאינשי לכרגייהו ומשתעבדי בהו אסקינן דכי נפקי צריכי גיטא דחרותא עיין שם. והרי הם לא היו משתעבדים בהם אלא בדמי כרגא, עיין בפרק איזהו נשך [דף ע"ג ע"ב] חזי מר הני רבנן וכו' עיין שם. ועיין מה שכתבתי לעיל [פרק א' הלכה ח'] בס"ד. ובודאי לא היה דמי הכרגא מאותו שנה עולה מחיר השתעבדות ו' שנים. ואפי' הכי היו נקראים עבדים וצריכי גיטא דחירותא ש"מ דגם בפחות משש נקראים עבדים. דלפירוש הרשב"א והנימוקי יוסף וכן נראה מהריטב"א [פ"ק דקדושין]. היו אותם עבדים ישראלים לא כפירש"י דעכו"ם היו עיין שם. ועיין מה שכתבתי לעיל [פ"א ה"ח]:
<h3>הלכה ה</h3>
<b>חלה</b> בין שחלה שנה אחר שנה וכו'. אם הכל פחות מד' שנים עולין למנין (שנים) [שש]. אבל אם חלה ד' שנים חייב להשלים כל ימי החולי שנאמר כשכיר כתושב וכו'. זו דעת רבינו, אבל דעת רש"י והתוס' בקדושין דדוקא ג' שנים חייב להשלים. זהו בנמכר לשש, אבל במוכר עצמו דיכול למכור עצמו יתר על ו' או פחות כמו שנתבאר לעיל. וחלה כמה שיעורו לא נתבאר. ולכאורה היה נראה לי ליתן עילה וטעם דאמרו ג' שנים על פי דברי רבינו תם בב"מ [דף נ"ז ע"א] בתוס' ד"ה אמר רב נחמן דאף לקרקעות [ועבדים] דאין להם אונאה היינו עד פלגא אבל מפלגא ואילך יש להם עיין שם. והכי נמי כיון דחלה הרי הוא כנתאנה ואדעתא דהכי לא קנוהו רק עד פלגא אין אונאה בקרקעות ולהכי רק מפלגא ואילך דהיינו יותר מג' שנים חייב להשלים, ולפי זה בהשכיר עצמו בפחות או יותר מג' שנים שיעורו בפלגא. ועיין בהריטב"א לקדושין הסביר הטעם והסברא כעין מה שכתבתי עיין שם, שוב ראיתי דליתא דאין הדבר תלוי בשיטת רבינו תם, דהא לרבינו תם גם בפלגא הוי ביטול מקח [וגם הוי ביטול מקח ויכול לחזור על המכירה וכאן רק חייב להשלים] והכא רק יותר מפלגא:
<b>ושוב</b> ראיתי ג"כ דדבר זה תלוי ברבוותא. דלפי מה שכתבו התוס' בקדושין [דף י"ז ע"א] ד"ה חלה דבמלמד חלה צריך להשלים, וכתבו הטעם דג' שנים משום דג' שנים הוא ימי שכיר, וכל שהוא עבדו ג' שנים כימי שכיר אין חייב להשלים משא"כ כשלא עבדו ג' שנים עיין שם. א"כ במוכר עצמו לפחות או ליותר לא אכפת לן בפלגא רק כל דנשאר ג' שנים כשני שכיר. אין צריך להשלים בין בפחות מו' שנים או יותר מו' שנים. אך למאי דכתב בתשובות מיימוני [סימן ל'] דגם במלמד לחצי שנה תלוי בחלה במיעוט הזמן או ברוב עיין שם, הוא הדין במכר עצמו פחות מו' שנים או יותר מו' שנים. ובהא פלוגתא תליא שאילתין, כן נראה לפענ"ד:
<h3>הלכה ז</h3>
<b>הנמכר</b> לעכו"ם. אם לא השיגה ידו לגאול קרוביו פודין אותו וקרוב קרוב קודם שנאמר דודו או בן דודו יגאלנו וכו'. יש לי לחקור אם יש לו ב' קרובים לפדות והאחד יש לו קרוב אחד עוד שיפדנו. הנה הא פשיטא לי דאם הוא קרוב לשניהם בשוה דפודה לזה שאין לו קרוב אחר שיפדנו, דלהאחר הרי יש לו קרוב בלתו לפדותו. ומצינו במועד קטן [דף ט' ע"ב] דמצוה שאי אפשר על ידי אחרים מבטלים תלמוד תורה בשבילה משא"כ מצוה שאפשר על ידי אחרים עיין שם, דחזינן דהא עדיפא והכי נמי זהו מצוה שאפשר על ידי אחרים, אך הא מספקא לי היכא דזה קרוב אליו יותר מזה שאין לו שום קרוב אחר איזה קודם. בכגון דא אם זה שאפשר על ידי אחרים או זה הקרוב יותר:
<b>ונראה</b> לי להוכיח גם זה ממאי דקאמר [שם סוף ע"א] אקרא דפלס מעגל רגליך וכתיב אורח חיים פן תפלס כאן במצוה שאפשר על ידי אחרים כאן במצוה שאי אפשר על ידי אחרים. פירש"י כשיש מצוה קטנה וגדולה כשאפשר המצוה הקטנה על ידי אחרים תעשה אתה הגדולה וחבריך יעשו הקטנה. וכשאי אפשר על ידי אחרים אז איזה שתרצה תעשה קודם, ויש לפרש דכונת רש"י כמו שכתב הרי"ף בעין יעקב [ודו"ק שם בדבריו ותבין דלא קשה מידי קושית הרי"ף שזכרנו מלבד מה שכתבתי לעיל משום דלישנא דפלס וכו' ואורח חיים פן תפלס וכו' משמע לפלס לעשות הגדולה עיין שם. ומעתה לא קשה מידי] דכשאי אפשר על ידי אחרים אז עשה הראשונה הבאה לידך על דרך שאמרו אין מעבירין על המצות עיין שם בשם הערוך, ועל כרחך זהו כונת רש"י. ולא קשה קושיית המהרש"א בחדושי אגדות שם עיין שם. וא"כ חזינן דאף דקטנה קודמת ובאת ראשונה לידו. מ"מ דחאה מלעשות בשביל האחרת שאי אפשר על ידי אחרים. והכי נמי לנידון דידן אף דהקרוב קודם מ"מ דחאהו בשביל האחר שהוא אי אפשר על ידי אחרים. משא"כ זה שאפשר על ידי אחרים. מיהו י"ל זה דשאני התם שהאחרת היא נמי מצוה גדולה וזו קטנה, אבל משא"כ הכא דהדדי נינהו. מיהו מ"מ לפירוש המהרש"א שם בחדושי אגדות עיין שם דמפרש אדרבא דהגדולה אפשר על ידי אחרים וכגון מת מצוה ופסח דמת מצוה קודם במה דברים אמורים כשאין לו קוברין. אבל אם יש לו קוברין אז הוי אפשר על ידי אחרים ופסח קודם. ואף דמ"מ גדולה עיין שם. ונפשוט לכאורה גם לנידון דידן דהוא לכאורה דומה ממש ודו"ק והבן:
<b>שם</b> ויש לו ללוות ולגאול את עצמו מן העכו"ם וגואל לחצאין וכו'. עיין בכסף משנה כתב שלא מצא הכרח אחר לדברי רבינו דפוסק דלא כמפורש בדברי רב ששת בפשיטותו לרב הונא בר חיננא בקדושין [דף כ' ע"ב] רק ממאי דאמר אביי שם אם תימצי לומר נגאל לחצאים משכחת לה לקולא ולחומרא וכו' אלמא דאביי לית ליה דרב ששת ע"כ. והנה באמת אין משמעות כלל מדברי אביי דודאי דברי אביי מתפרשים כפשטם וכמו שכתוב בחידושי הרשב"א והריטב"א שם ובשאר מפרשים. דאביי לסיועי לרב ששת או לפרש דברי הבעיין הוא דאתי. וראיתי בלחם משנה הקשה דא"כ אביי חולק על הבעיין ועל רב ששת דהא גם הבעיין לא ביקש אלא לאמור דלקולא שמענו לחומרא לא שמענו עכ"ד. ובמחילת כבודו נעלם ממנו דברי הרשב"א ז"ל בחידושיו שם בשם הראב"ד דמפרש בעייתו דר"ל דבבכורות דילפינן גאולתו גאולת שדה אחוזה מהכא לענין הכסף לקולא הוא דאמרינן אבל לחומרא לא אמרינן כלל הך גז"ש כגון הכא דעל ידי זה הוא חומרא דאינו נגאל דלא גמיר הך גז"ש כלל ע"כ הרי דלהבעיין נמי אי ליתא הך גז"ש ליתא בין לקולא בין לחומרא ובאמת מוכרח דהא ודאי אין גז"ש למחצה. ומאן דכתבו התוס' דאין זו גז"ש גמורה דחוק מאוד. וגם עדיין קשה אכתי מדוע לא קאמר כאן דליכא לכולה גז"ש כדקאמר בבעיא דבית עיר חומה, ומאי דתירץ הריטב"א דפשיטא ליה הא גז"ש מדדרשינן לה בערכין שדה אחוזה מהכא לענין הכסף ולכך ליכא למימר דלא אמרינן כלל הך גזירה שוה עיין שם, צע"ג לפי ענ"ד דהא מבואר להדיא בפרק כל שעה [דף כ"ח ע"ב] דפליגי ר' יהודה ור' שמעון היכי דרשינן גזירה שוה אי מצה לחמץ או חמץ למצה עיין שם. וא"כ אף דלא אמרינן גז"ש משם לעבד עברי מנא ליה לומר איפכא. ועיין ברש"י כריתות [דף כ' ע"ב] כתב להדיא דלא אמרינן בכגון זה אין גז"ש למחצה. ועיין בתוס' סוכה [דף ל"א ע"א] ובתוס' קדושין [דף ל"ו ע"א] ד"ה תפילין. ומה שכתבתי בקונטרס שותא דינוקא [סי' יו"ד] ובהשמטות אחר [סי' י"ג ובסי' י"ד] עיין שם:
<b>וביותר</b> צ"ע דאזיל בתר איפכא דמפרש שם אהא דקאמר או דילמא לקולא וכו' כפשוטו, וגם לא כתב כתוס' דאין זה גז"ש גמורה עיין שם, וצ"ע כלפי לאיי, זה דלא נדרוש כלל הוא גז"ש למחצה משום דדרשינן להיפך, וזה דנדרוש לקולא לחוד אינו גז"ש למחצה וצ"ע, אבל דברי הרשב"א נכונים מאוד דבאמת אבעיית הגמרא הוא דלא נדרוש כלל הך גז"ש דלא נדרוש אותה רק התם. [והוסיף עוד דהתם לקולא וכמו שכתב הרשב"א הטעם עיין שם. והוא לתוספת בעלמא דיש לנו לומר כן טעם וסברא לזה. אבל בלאו הכי נמי הוי ליה אף בלא טעם וכנתבאר] לא הכא. וזה דעת רבינו ג"כ:
<b>גם</b> מאי דהקשה הלחם משנה עוד דהא לענין בית בבתי ערי חומה פסק רבינו כרבנן דדרשינן גאולתו גאולתו ואין גואל לחצאין. ומאי שנא הכא דלא דרשינן ע"כ דבריו, זו בודאי תמוה לדמות בגז"ש. והלא אין אדם דן גז"ש אלא א"כ קיבלה מרבו ואיך ידמה לומר דאם דנין גז"ש זו בבית עיר חומה ידונו ג"כ בעבד עברי. ואולי דעתו כדעת התוס' סוכה דגמירי התיבות שבהם נדרש הגז"ש ובכל מקום שנמצא אותם תיבות יש לנו לדורשם עיין שם. אך משום זה אין לו להקשות על דברי רבינו. אם ס"ל כדעת רבים וכן שלמים החולקים על התוס', וגם אם יסבור כתוס' מ"מ אין הכרח למדרש בכל המקומות, וגדולה מזו הא דפרק כל שעה. ואין להאריך בזה כאן דמ"מ דברי רבינו נכונים אך מה דהקשיתי לעיל קשה:
<b>ולכן</b> נראה דרבינו לאו מדברי אביי הוכיח כן. דשם בקדושין [דף כ"א ע"א] בעי רב הונא בר חיננא מרב ששת בתי ערי חומה נגאל לקרובים דגמר גאולתו משדה אחוזה או דילמא כי אתא גאולתו לחצאין לא לענין קרובים משום דכי כתיב גאולתו גבי חצאין כתיב. ואמר ליה רב ששת אינו נגאל. ופריך מדתנא בכל גאולה תתנו לרבות בתים ועבד עברי. עיין שם דאסיק מאי בכל קשיא. וידוע דברי רשב"ם בפרק חזקת הבתים [דף נ"ב ע"ב] דכשאומר תיובתא נדחו דברי האמורא לגמרי. אבל כשאומר קשיא לא נדחו דבריו לגמרי מהלכה דלכל קושיא יש תירוץ עיין שם. וכן רבינו [בפרק י"ב מהלכות שמיטה] פסק כרב ששת דאינו נגאל ועיין בלחם משנה כאן. והריטב"א [פרק ב' דבבא בתרא] כתב ששמע מאחד מחכמי פריבונציא שהיה מתרץ בכל מה שעלה בגמרא בקושיא, גם גדול הדור סמוך לזמנינו ה"ה מהר"י ברלין ז"ל חיבר ספר בקוראו שמו קשות מיושב ליישב כל קושיא. אולם עינינו לא ראו הספר הנ"ל בדפוס. ואמינא נחזה אנן ליישב הך קשיא דהכא. גם ליתן טעם אם באמת יש תירוץ ואין דברי רב ששת נדחים מהלכה. מדוע לא משני לה תלמודא האי תירוץ:
<b>ואמרתי</b> בסייעתא דשמיא. דהתוס' הקשו מאי פריך אימר אתי בכל לרבות עבד עברי ועיין שם דתירוצם דחוק. ולפענ"ד דלא הוי מצי לומר כן דהא האבעיא הוא רק אם נאמר דגאולתו מדסמיך לחצאין לא קאי רק לחצאין, וזה בבתי ערי חומה אבל בעבד עברי הא אמר ר' שמעון דנמכר משמע כולו ולא חציו, וא"כ לאו מגאולתו נפקא ליה חצאין א"כ שפיר ניליף מגאולתו קרובים. וגם לקובעו חובה ניליף משדה אחוזה דהא ר"ש על כרחך ס"ל גז"ש דגאולתו בעבד עברי לשדה אחוזה. דהא לדברי רבינו גם הא דלוה וגואל הוא רק מגז"ש דשדה אחוזה. ולכך למאי דלית ליה גז"ש ס"ל דלוה וגואל עיין בלחם משנה, והרי ר"ש על כרחך פשיט ג"כ דאין לוה וגואל. וכדקאמר מר רבינא למר זוטרא עבד עברי יוכיח שיפה כחו וכו' ואין לוה וגואל וגואל לחצאין. והיינו לר"ש וכדכתב הרב עצמות יוסף בחידושיו שם לפי דעת רבינו יעוין שם באורך. והא דקאמר ר"ש ונמכר הוא רק כדי לגלות לו דגם לחומרא אמרו בעבד עברי דלא נימא דלא באת תורה אלא להקל עליו. וממילא ידעינן דעתו דאמרינן הגז"ש גם לענין דאין לוה וגואל. ואף דלאו בקולא תליא כמו שנתבאר מ"מ לפי מה דשאל השיב והבן. וא"כ דלר"ש לא כתיב הגז"ש לענין חצאין רק לענין דאין לוה וגואל. ובזה גם קרובים שוה דלא לגבי לוה וגואל כתיב גאולתו. ובודאי ניליף גאולתו גם לענין קרובים ולקבעו חובה. ולמה לי בכל לרבות עבד עברי לקובעו חובה ושפיר פריך תלמודא, אך זה רק לרב ששת לטעמיה. אולם לדידן לא ס"ל כרב ששת למילף מונמכר ונשאר אבעיית רב הונא בר חיננא בענין לחצאין בתוקפה. וא"כ שפיר י"ל דבכל אצטריך לעבד עברי לקובעו חובה דלא נפקא לן מגאולתו ממ"נ. דאי גמרינן גז"ש לענין חצאים א"כ י"ל לענין חצאים גמר גז"ש דגביה כתיב כדקאמר בבתי ערי חומה, ואי לא גמיר כלל הגז"ש א"כ גם לענין קרובים לא גמיר. דכבר כתבנו דאף בלאו האי דקאמר כי אמרינן גז"ש לקולא לחומרא לא אמרינן, הוי מצי למימר שפיר דאין לדרוש ורק לטעם נקטיה וכמו שנתבאר. וא"כ שפיר יש לומר דרב ששת, ולכך אסיק בקושיא והיינו לרב ששת לטעמיה אבל לא בתיובתא דמ"מ לא נדחו דבריו מהלכה לדידן וכנ"ל ואתי שפיר:
<b>ומעתה</b> גם דברי רבינו נכונים מקושיא הנ"ל. וגם מאי דקשה ליה עוד במה דכתב בעבד עברי הנמכר לישראל דאין לוה וגואל ואין גואל לחצאין. וזו תמיה לי לדברי הכסף משנה זו מנין לו לחלק בין עבד עברי הנמכר לישראל לנמכר לעכו"ם. ובהריטב"א שם [דף כ' ע"א] כתב ואם איתא דנמכר לעכו"ם נגאל לחצאין הוא הדין נמכר לישראל, או משום דילפינן שכיר שכיר או משום דוא"ו מוסיף על ענין ראשון וכו' עכ"ל. וקשה מנא ליה לרבינו לחלק ועיין בכסף משנה לא הראה מקום מוצאו:
<b>אבל</b> לפי מה שכתבתי יובן דרבינו לטעמיה דפסק [בהלכות שמיטה] בבעל חוב דאינו גואל וכו'. ואף דנשאר בקושיא והיינו כהנ"ל. דיש לומר דבכל איצטריך לעבד עברי ולא נפשטא האיבעיא אי לוה וגואל וגואל לחצאין בעבד עברי וכנ"ל. ועל כרחך פסק בנמכר לעכו"ם להקל דלוה וגואל וגואל לחצאין [וכמו שנתבאר בשם הרשב"א דיש לנו לילך אחר העיקר דהעיקר הוא קולא ואף דיוצא מזה חומרא אין לנו לחוש לזה. וכהאי גונא כתבו התוס' להדיא ריש קדושין [דף ב' ע"א] דכי אתשיל לענין בית שמאי לקולא אתשיל עיין שם. וכן הוא בגמרא דחולין [דף נ"ב ע"ב] ובדוכתי טובא שם נסמן עיין שם. וכן בכל הסוגיא בפרכת הק"ו קורא זה דלוה וגואל וגואל לחצאין קולא ועיין שם. ואין לנו לחוש מה דיבא מזה חומרא כיון דרוב פעמים הוא קולא] וכמו שכתב הרשב"א בשם הראב"ד הנ"ל דיש לנו להקל להעבד עברי ולא להעכו"ם עיין שם, וזהו בנמכר לעכו"ם. אבל בנמכר לישראל אדרבא יש להקל לישראל המוכר ולא להנמכר העבד שהוא גרוע ורשע ודאי כדאיתא בפ"ק דקדושין [דף כ' ע"א] יעיין שם בסוגיא, ואתי שפיר דברי רבינו ודו"ק:
<b>והגם</b> דטרחתי הרבה ליישב דברי רבינו מ"מ נראה העיקר להלכה כדברי הסמ"ג דאין לוה וגואל ואין גואל לחצאין, וכן הוא להדיא דעת הריטב"א בחידושיו וכן הוא דעת הרשב"א והראב"ד עיין שם. ועוד דהך דלוה וגואל באמת אין לו הבנה כלל וכמו שכתב בלחם משנה, דהא מבואר בערכין [דף ל' ע"ב] דהא דבשדה אחוזה אין לוה וגואל ילפינן מדכתיב והשיגה ידו. וא"כ בעבד עברי הא כתיב נמי והשיגה ידו ומדוע לוה וגואל:
<b>ודע</b> דמבואר ביבמות [דף נ"ד ע"ב] אהך קרא דאו דודו או בן דודו יגאלנו. דהיינו מן האב ולא מן האם דכתיב ממשפחתו משפחת אב קרויה משפחה וכו' עיין שם. וצע"ג על רבינו מדוע השמיט זה, ועיין מה שכתבתי בחידושי [לפרק א' דרוצח] בסייעתא דשמיא ליישב, ועיין בירושלמי [פרק ז' דשבת] חידש נמי דהך קרא דודו או בן דודו היינו מאביו עיין שם. והמפרש בקרבן עדה שם כתב וזה לשונו באחי אביו מאביו הכתוב מדבר דהוא הוי קרוב לענין גאולה יותר מקרובי האם אף כאן וכו' עכ"ל. והנה כתב יותר מקרובי האם ונעלם ממנו במחילת כבודו גמרא דפרק הבא על יבמתו הנ"ל דמפורש דרק קרובי האב גואלין מקרא דממשפחתו כנ"ל:
<b>ונשוב</b> למה שכתבתי לעיל ליישב דברי רבינו דאין להקשות א"כ איך פסק לקמן דיש בדבר הזה להקל ולהחמיר ועיין שם. כיון דלפי מה שכתבתי אינו אלא משום ספיקא ומקילינן אעבד עברי אבל להחמיר מדוע נחמיר לעבד עברי. יש לומר דכיון דלהקל אעבד עברי אמרינן דיוכל לגאול עצמו לחצאין א"כ בשעה שנתן המאה זהובים הרי היה יכול לגאול עצמו בהם דהרי ספק מקלינן עליה. וא"כ נתנם לשם גאולה ושפיר אח"כ מחמירין עליו. ומצינו סברא זו בב"ב [דף פ"א ע"א] דפריך אהא דב' אילנות מביא ואינו קורא מספיקא דלמא ביכורים נינהו ובעי קרייה ומשני קרייה לא מעכבא, ופריך והאמר ר' זירא כל הראוי לבילה אין בילה מעכבת וכו' עיין שם מה דמשני ועיין בשאגת אריה [סי' ל"ז], הרי דאע"ג דאם ביכורים נינהו ובעי קרייה הרי באמת ראוי לקרייה. רק כיון דאנו אומרים דמשום ספק לא יקרא אף אם נתפוס הודאי שהם ביכורים מ"מ מיקרי אינו ראוי לבילה שהרי בשביל הספק להקל שלא לקרות, והכי נמי דכותיה דכיון דמשום הספק אמרו לגאול א"כ אף כשיהיה להיפך אח"כ ונרצה לתפוס אז לאידך גיסא להקל, שאין יכול לגאול כדי שיהיה המאה זהובים פקדון לא בתורת גאולה, ג"כ לא נוכל. דאפי' יהיה הודאי כן מ"מ הוא נתנם בתורת גאולה, דהא מספק אמרינן דיכול לגאול ומקרי יכול לגאול אף לענין צד ההיפוך ודו"ק:
<b>ועוד</b> מבואר כיוצא בזה בשו"ת הר"ן [סי' נ"א] והובא בבית יוסף ביו"ד [סימן רכ"ח] במי שנדר שלא יהיה שבת בעיר. שהעלה דאי ספיקא דאורייתא מדאורייתא וא"כ הוא צריך לצאת מן העיר קודם שבת. ממילא הוה חל הנדר ומתירים לו קודם שבת עיין שם. ואף דאיך נקל והרי אינו אלא מספק ושמא אין צריך לצאת קודם שבת והוראה זו שאנו מורים לו לצאת אינו אלא בטעות. וא"כ לא חל עדיין הנדר. ואיך נוכל להתיר לו מ"מ כיון דמספק אנו אוסרים לו הוי חלות הנדר. והוא ממש דומה לנידון דידן והבן. ודברי רבינו נכונים:
<b>ומה</b> דכתב רבינו עוד בענין לוה וגואל, וקשאי בה לעיל דהא הכא כתיב והשיגה ידו כמו בשדה אחוזה. וכן הקשה בלחם משנה עיין שם, נראה לפענ"ד לומר דודאי והשיגה ידו משמע ידו ממש לא שילוה. דכיון שהוא לוה הרי זה כאלו האחר גואל ולא הוא. אך זהו בשדה אחוזה דאחר אין רשאי לגאול ואינו קודם לשום אדם לגאול רק ימכרנו. אך קרוביו או הוא בלבד יכולים לגאול, וא"כ כשילוה כיון דאינו בכלל והשיגה ידו וגם בכלל גאולת קרובים אינו. לכן לא יוכל לגאול רק כל הקונה השדה שוה לו. וזהו בשדה אחוזה. אכן כאן בעבד עברי דהא מצוה על כל ישראל לפדותו וכדכתב רבינו. וילפינן מקרא דונגאל בתורת כהנים והובא בילקוט [בהר רמז תרס"ח], א"כ מאי איכפת לן מה דהוא לוה וגואל. ואף שאין בכלל והשיגה ידו מ"מ מדוע יגרע אלו אחר המלוה לו רוצה בעצמו לגאל הרי ג"כ יוכל לגאול ופשיטא דיוכל ללות ולגאול. רק דמ"מ אי ילפינן גז"ש גאולתו משדה אחוזה שפיר הוה אמינא דאין לוה וגואל גם כאן דהכי גלי הגז"ש. וזה אי איכא להגז"ש, אך לרבינו ז"ל דס"ל כהנ"ל גם לוה וגואל. כן נראה לפענ"ד ברור. ואדרבא דברי רש"י שהביא הלחם משנה צריכים לי עיון. ובענין מה שכתב דדוקא קרובי האב גואלים, מצאתי בתורת כהנים והובא בילקוט [בהר רמז תרס"ח]. וזה לשונו ומנין שאחיו מאביו קודם לאחיו מאמו תלמוד לומר אחד מאחיו יגאלנו, וצל"ע מגמרא פרק הבא על יבמתו הנ"ל. גם הדרשא אינו מובן, ואי דסבירא ליה דאחד המיוחד א"כ אימר דוקא ולא קודם:
<h3>הלכה ח</h3>
<b>אחד</b> המוכר עצמו, בין לישראל בין לעכו"ם ואחד שמכרוהו בי"ד הרי זה מגרע מפדיונו ויוצא וכו', וכן הנמכר לעכו"ם מחשב הדמים לפי השנים הנשארות עד שנת היובל שנאמר וחשב עם קונהו משנת המכרו לו עד שנת היובל כיצד וכו', וגורע הדמים ומשיב השאר כסף לא תבואה ולא כלים שנאמר כסף ממכרו בכסף הוא נגאל מיד העכו"ם ואינו נגאל בשוה כסף. כתב הרב כסף משנה דמקורו בירושלמי קדושין דקאמר דלהכי שינה עליו הכתוב לומר דוקא כסף. וראיתי להרב עצמות יוסף בחידושיו לפרק קמא דקדושין [דף ח' ע"א] תמה על דברי רבינו דסמך עצמו על הירושלמי נגד גמרא דילן דבגמרא דילן אסקינן דבלא בתבואה וכלים דקאמר היינו בפחות משוה פרוטה וקמ"ל אפי' כלים דמקרבא הנייתה אבל בשוה פרוטה ודאי דנמכר לעכו"ם שוה כסף ככסף, והתימא הגדולה על מה שכתב הרב כסף משנה [לעיל הלכה א'] ובכל מקום שוה כסף ככסף דילפינן מנזקין, ועבד עברי דכתיב בהו ישיב ואיך יתכן זה לדעת רבינו, אלה דבריו ז"ל והניח בצ"ע:
<b>ולפענ"ד</b> אין כאן תימה כלל. דהתימה הגדול שכתב אין כאן התחלת תימה כלל. דאטו רבינו לא דריש ישיב לרבות שוה כסף, רק דאיהו סובר דישיב לא בא אלא לעבד עברי הנמכר לישראל. אבל בנמכר לעכו"ם כסף ממכרו מיעט שוה כסף, [ועיין בלחם משנה מה דהקשה מנא ליה לרבינו דישיב היינו בנמכר לישראל עיין שם. ופשוט דהוכיח כן מירושלמי איך יפרנס קרא דישיב על כרחך בנמכר לישראל וזה פשוט] וא"כ ודאי נפקא לן מזה דבכל מקום שוה כסף ככסף, ואף דבנמכר לעכו"ם אין שוה כסף ככסף. הא התם בנמכר לעברי עסקינן, וכדכתב הרב עצמות יוסף עצמו דלרבינו בנמכר לעכו"ם אין נקנה ג"כ בשוה כסף והיינו כדמשמע מגמרא [דף ח' ע"א] עיין שם. וגם בכל מקום יש ליליף מעבד עברי ומנזקין כדכתבו התוס'. ובנמכר לעכו"ם הוא דגלי קרא דלא נילוף מנייהו. וזה פשוט:
<b>ומה</b> דהקשה על דברי רבינו וכן הקשה בעל הלחם משנה בתימה. ותמיהתם דמנא ליה לעשות פלוגתא בין הירושלמי לבבלי לחנם, לא דקדק הרב עצמות יוסף דרבינו והירושלמי זכרו קרא דכסף ממכרו ולא קרא דבגמרא. דודאי גם אינהו ס"ל דקרא דכסף מקנתו דמייתי בגמרא אתי לדרשא דמייתי בגמרא. וקאי ג"כ אעבד עברי ולא מיירי בנמכר לעכו"ם כלל. והא דפריך בפשיטות אי דלא מקני בשוה כסף והכתיב ישיב וכו'. ולא משני דמכסף מקנתו איירי בנמכר לעברי. משום דאכתי תקשה בנמכר לעברי למה לי קרא הא מכסף מקנתו נפקא. ועוד דהא תיכף בתר ישיב כתיב ובודאי אחד גונא קאי. משא"כ כסף ממכרו דכתיב בפסוק מקודם. ולכך הוצרך גמרא לומר דאף דקאי בנמכר לעברי. מ"מ צריך לרבוי לכלים דבעינן פרוטה [ולא כתב רבינו זה משום דרבינו לא זכר כלל דבעי פרוטה במכירה]. אבל בנמכר לעכו"ם מנא ליה דפליג תלמודין אירושלמי:
<b>ונראה</b> לי עוד דרבינו היה ליה להכרח דמיירי בנמכר לעברי. דבגמרא ריש פרק ב' דבכורות [דף י"ג ע"א] אמרינן קנה מיד עמיתך מיד עמיתך במשיכה אבל מיד עכו"ם בכסף ואימא מיד עכו"ם כלל לא. לא ס"ד גופו קונה ממונו לא כש"כ. והקשה התוס' ד"ה אימא דלמא בחליפין דהוא מקני ממונו כדאמר בפ"ק דקדושין מכסף מקנתו בכסף הוא נקנה ואינו נקנה בתבואה וכלים, ואסקינן דהיינו בחליפין ובנמכר לעכו"ם מיירי קרא וכו' עיין שם שדחקו לתרץ זה. וי"ל דהוקשה זה גם לרבינו. ועל כן פירש דקרא דכסף מקנתו היינו בנמכר לעברי דבהכי איירי קרא דישיב הסמוך לו. ועלה קאי גמרא דפ"ק דקדושין וכנ"ל וא"כ לא קשה מידי קושיית התוס' כן נראה לפענ"ד דעת רבינו. מיהו דעת הסמ"ג דאף בנמכר לעכו"ם נגאל בשוה כסף רק דבעינן שוה פרוטה וכתלמודין דס"ל דקאי אף בנמכר לעכו"ם. וכן הוא דעת התוס' דבכורות שהבאתי. וכן הוא עוד דעתם בריש קדושין [דף ב' ע"א] ד"ה בפרוטה שכתבו. דאי כתיב בעבד לבד ישיב לרבות שוה כסף הוה אמינא דוקא עבד שלא יטמא בין העכו"ם עיין שם. וכן משמע עוד ממה שכתבו שם [דף י"ד ע"ב] ד"ה הואיל וד"ה מוכר עצמו וכו' מכסף מקנתו גבי עכו"ם וכו' דאצטריך לכדדרשינן בכסף נקנה ואין נקנה בתבואה וכו' עיין שם, דמבואר להדיא דמפרשי קרא דכסף מקנתו וסוגיא דגמרא הנ"ל הכל בנמכר לעכו"ם וכדעת הסמ"ג לא כרבינו:
<h3>הלכה יב</h3>
<b>אדון</b> שמת אם הניח בן זכר, הרי העבד עובד הבן עד סוף השש, וכו' אבל אם לא הניח בן זכר הרי זה יצא לחירות, ואינו עובד לא את הבן ולא את הבת ולא את האח וכו'. נראה לי פשוט דטומטום ואנדרוגניס אין נוחלין אותו כבירושה כשיש בנים. ואם נקרע ונמצא זכר נראה דנוחל. דרק בבכור גלי קרא והיה הבכור. ובממזר פשוט דנוחל כדתנן בפרק ב' דיבמות [דף כ"ב ע"ב] ובנו הוא לכל דבר וכו' עיין שם. ועיין ביומא [דף ס"ו ע"ב] ממזר מהו לירש וכו' עיין שם:
<h2>פרק ג</h2>
<h3>הלכה א</h3>
<b>כל</b> עבד עברי, הרי האדון חייב במזונות אשתו הנשואה לו וכו', והוא שתהיה מותרת לו, אבל אם היתה מאיסורי לאוין אפילו שנייה אינו חייב במזונותיה שנאמר אשתו עמו. אשה הראויה לעמוד עמו וכו'. עיין בהרב כסף משנה הקשה מנא ליה אפי' שנייה דהא לא הזכירו בברייתא אלא חייבי לאוין דאורייתא ולא שנייה דרבנן. ועיין במשנה למלך כתב הא לא קשיא דכיון שהזכיר חליצה בכהן הדיוט הוא הדין נמי שנייה דמאי שנא הא כולהו דרבנן ע"כ. ואני אומר משום הא לא אריא, דהא בריש פ' אלו הן הלוקין [דף י"ג ע"א] חשיב גרושה וחליצה לכהן הדיוט וכו'. וכתבו התוס' דאגב גרושה נקט לחליצה וכן בסוטה [דף י"ד ע"א] תנן ר"י אומר אלמנה לכהן גדול גרושה וחליצה לכהן הדיוט וכו' הירא והרך וכו'. ובגמרא שם אמרינן דלר"י אעבירות דרבנן אין חוזר. ועל כרחך אגב גרושה נקטה. וכן כתב הר"ן במגילה [פרק בני העיר] גבי הא דלרחוב מתקבצים בתעניות ובמעמדות דמעמדות אשיגרת לישן הוא כמו חליצה בדוכתי טובי אגב גרושה עיין שם. וכן כתב הרשב"א במשמרת הבית [הלכות שחיטה דף ז' ע"ב] בדבריו שם בענין אשיגרת לישן, וזה לשונו וכעין מה ששנינו בפרק הבא על יבמתו הבא על אחת מכל העריות וכו' גרושה וחליצה לכהן הדיוט, הנה שהזכיר בין איסורי ערוה דאורייתא חליצה אף על פי שחליצה אינו אלא דרבנן וכו' ובכל המקומות יזכיר חליצה בכלל האסורות מן התורה וכו' ע"כ. וכן כתב הרב בית יוסף באה"ע [סי' קי"ז] אמתניתין דפרק יש מותרות גרושה וחליצה לכהן הדיוט יש להם כתובה עיין שם וכהנה רבות. וא"כ הכי נמי בברייתא אין ראיה כלל מחליצה לשנייה, די"ל נמי דחליצה נמי אגב גרושה הזכירו וכהנ"ל. אך תירוץ הכסף משנה נכון:
<b>שם</b> וכן חייב במזונות בניו ובנותיו וכו'. כתב הרב כסף משנה צ"ע אם חייב במזונות בניו יותר משש או לא ע"כ. והנה הרמב"ן [פרשת משפטים] כתב שהבנים אין חייב לזונם אלא בקטנם בזמן שהאב מצווה או נוהג לזון אותם ע"כ. ועיין במשנה למלך שהביא הרא"מ [פרשת בהר] דהיינו עד בן שש, איהו ז"ל מפרש דהיינו עד בן י"ב עיין שם. ולפי ענ"ד לא כדברי זה ולא כדברי זה. דמלשון הרמב"ן שכתב או נוהג, יש לומר דנתכוון למה שכתב הריטב"א בחידושיו [דף כ"ב ע"א] וזה לשונו וכי תימא כיון שהוא אינו חייב במזונותיהם מן התורה מאי טעמא חייביה רחמנא לאדון זה מה דאין העבד חייב ואיכא למימר כיון דסתמא דמלתא כל אדם זן ומפרנס אשתו ובניו וציותה תורה שלא יפסידו מפני מכירתו ושיזונם הרב דקים ליה רחמנא שאלו לא נמכר היה הוא זנם ע"כ. וזהו כונת הרמב"ן שכתב או נוהג. היינו אף שאין מצוה לזונם רק שנוהג לזונם, רצתה תורה שלא יפסידו מפני מכירתו. וא"כ ודאי דאין לתת לזה שיעור ו' שנים או י"ב שנים רק כל זמן שהוא נוהג לזונם ואף על פי שאין מצוה מדרבנן כלל, ומה שכתב הרמב"ן בקוטנן היינו דאז היה נוהג לזונם, כן נראה לפי ענ"ד. ונראה דזהו ג"כ דעת רבינו, ועיין במשנה למלך ואין מחלוקת מעתה:
<h3>הלכה ב</h3>
<b>אף</b> על פי שהאדון חייב במזונות אשתו ובניו, אין לו במעשה ידיהם כלום אלא הרי מעשה האשה ומציאתה לבעלה וכל שזוכה הבעל באשתו זוכה זה אף על פי שהוא עבד עברי. הוא מבואר במכילתא שהביא הרב כסף משנה [הלכה א']. וראיתי להריטב"א שכתב ומסתברא דמעשה ידיהן ומציאתן שלו תוך זמן זה כמו שהיה של אביהם דהא קאי בחריקיה ע"כ. וצ"ע מהמכילתא הנ"ל. ונראה דס"ל דהמכילתא דדריש הא דמחויב לזונם מקרא דאם בעל אשה הוא מה הוא חייב לזונו וכו' שפיר נפיק בתר הכי לענין מעשה ידיהם. הוא מעשה ידיו לרבו ואין מעשה ידי בניו ובנותיו לרבו. אכן תלמודא דידן דמפיק הא דחייב לזונם מקרא ויצאה אשתו עמו ולא מבעל אשה הוא. לא דרשינן כלל תיבת הוא למעט מעשה ידי אשתו ובניו כן נראה:
<b>ובזה</b> יובן דברי הכסף משנה שכתב על דברי רבינו דלמד כן מהברייתא. דקאמר הוא נמכר אשתו ובניו מי נמכרו, משמע דאין משעבדים לו כלל ע"כ, והקשה עליו המשנה למלך מי דחקו להוכיח מהברייתא ולא זכר מהמפורש במכילתא עיין שם שהאריך בלשונו ונשאר בתימה. ולפענ"ד נתכוון דלא נימא כמו שכתוב בדברי הריטב"א כנ"ל. לזה הוכיח גם מלישנא דברייתא שבגמרא דע"כ אין משועבדים לו כלל, והיינו לפי דברי רבינו דאין חילוק בין נותן להם מזונות לאין נותן להם. דאלו הוי מחלק בהכי גם מדברי המכילתא אין ראיה, דהא י"ל כמו שכתב הרמב"ן דהמכילתא איירי באין נותן מזונות. ועל כרחך דס"ל לרבינו דזו ודאי אין סברא דבשביל המזונות יתחייב מעשה ידיהם, וא"כ שפיר כתב ליישב דברי רבינו דאף למה דהוא הביא קרא דויצאה אשתו עמו כבתלמודין ולא מבעל אשה הוא, אפי' הכי דרשינן למעט מעשה ידיהן מלשון דתלמודין הוא נמכר כנ"ל. ואף דהתם קאמר למאי דלא ידעינן דחייב במזונות הא נתבאר דלרבינו אין חילוק כן נראה לפענ"ד:
<h3>הלכה ג</h3>
<b>מי</b> שמכרוהו בי"ד יש לרבו ליתן לו שפחה כנענית, בין האדון בין בנו של אדון אם מת אביו הרי זה נותן לו שפחה, וכופהו על זה כדי שיוליד ממנה עבדים, והרי היא מותרת לו כל ימי עבדותו שנאמר אם אדוניו יתן לו אשה וגו'. במכילתא איתא אם אדוניו יתן לו אשה רשות או אמרת אלא חובה תלמוד לומר אם בגפו יבא בגפו יצא רשות ולא חובה ע"כ. ולפי זה לר' אליעזר בן יעקב דדריש קרא דבגפו יבא לענין דאם אין לו אשה ובנים אין רבו מוסר לו שפחה כנענית, ליכא הוכחה מהאי קרא, ושפיר י"ל דהוא חובה. והקשה הלחם משנה בשם הרא"מ על רבינו דפסק לקמן [הלכה ד'] כראב"י דבאין לו אשה ובנים אין רבו מוסר לו שפחה כנענית ומנא ליה לפסוק הא דרשות, ועיין שם מה שדחק בזה. ועיין במשנה למלך מה שכתב בזה ורוב דבריו קדמו הלחם משנה. והנה כל דבריו דחוקים מאוד למעיין. וביחוד מה דכתב המשנה למלך דס"ד למסור לו שפחה כנענית כדי לקיים לעולם בהם תעבודו עיין שם, לא הבינותי הא לעולם בהם תעבודו היינו בעבדים כנענים. ואם כונתו דיהיה לו בנים שהולכים אחריו והם יהיו כעכו"ם. עדיין קשה דהא ר' ישמעאל בעצמו ס"ל לעולם בהם תעבודו רשות ואיך יאמר דמשום הכי סלקא דעתין לומר חובה וצ"ע:
<b>ומאי</b> דנראה לי בישוב דברי רבינו, דבאמת לא הבינותי מאי דס"ד דר' ישמעאל לומר דחובה היא. דאף דנימא כמו שכתבו הלחם משנה והמשנה למלך דאין זה בכלל אם שבתורה דודאי רשות. מ"מ קשה דהא בפ"ק דסוטה [דף ג' ע"א] פליגי ר' ישמעאל ור' עקיבא בקינוי ובלה יטמא ובלעולם בהם תעבודו אי רשות או חובה. ופריך ר' ישמעאל ורע"ק בכל התורה כולה לפלגו ומשני הכא בקראי פליגי ר' ישמעאל סבר כלפי שאמרה תורה לא תשנא וכו' יכול כגון זה תלמוד לומר וקינא לה בעלה, כלפי שאמרה תורה לא יטמא וכו' תלמוד לומר לה יטמא. כלפי שאמרה תורה וכו'. ור"ע סבר קראי יתירי כתיבי להורות דחובה ור' ישמעאל סבר כל פרשה שנאמרה ונשנית וכו' עיין שם. וכן הוא מבואר להדיא בזבחים [דף ס"ו ע"א] ובתוס' ד"ה אלא לענין לאוין עיין שם היטב, ועכ"פ שמעינן דלתרווייהו כיון דבלאו קרא היה לנו סברא דאסור לעשות כן שפיר אמרינן דקרא אינו אלא רשות ור' ישמעאל בעצמו ס"ל כן, ורע"ק דס"ל חובה משום דהוי ליה קרא מיותר לחובה. א"כ הכי נמי הא שפחה אסורה לישראל [ואף לדעת רבינו לפי דעת הרשד"ם דמותרת מן התורה, הא כתב המשנה למלך דמהיתרא לעבד עברי הוא דשמעינן לה הא בלאו הכי הוי ס"ד דאסורה]. וס"ד דגם לעבד עברי אסורה, וא"כ צריך קרא להתירה ומהיכי תיתי נימא דחוב הוא אדרבה הא בכהאי גונא צריך קרא לחובה ולא דיצטרך קרא לרשות. ומה דצ"ל דר' ישמעאל לטעמיה דס"ל בקינוי ולה יטמא ולעולם בהם תעבודו רשות והקשו התוס' וכי לית ליה לר' ישמעאל תרי"ג מצות נאמרו למשה בסיני ויחסרו לדידיה מהמנין או יהא מיותר לר"ע. ותירצו דיש מצות שמנאם ר' ישמעאל ולא מנאם ר' עקיבא עיין שם. וא"כ י"ל דס"ד דר' ישמעאל כיון דתרי"ג מצות הלכה למשה מסיני ונחסרו מהמנין, ס"ד דזו בודאי להשלים המנין וזו הראיה שהיא חובה. [ואי דמאי אולמא דהנך מהאי, עכ"פ מידי ספיקא לא נפקא] ולהכי הוצרך קרא דהוא רשות. וא"כ זהו ר' ישמעאל לטעמיה אכן לדידן דקיי"ל בכל הנך דסוטה כר' עקיבא דלהדיא רבי קרא דחובה נינהו, א"כ שפיר אין צריך כלל קרא דחוב נינהו. ושפיר אף דפסק רבינו כר' אליעזר בן יעקב ס"ל נמי דרשות הוא דאין צריך כלל קרא לזה וכנ"ל ואתי שפיר:
<b>ובזה</b> יובן לתרץ מאי דפסק רבינו כחכמים דהמוכר עצמו אסור בשפחה כנענית. והתוס' [דף ט"ו ע"א] הביאו בשם רבינו תם דפסק כחכמים משום דר' אליעזר שמותי הוא, ודחו דבריו דבכל הספרים כתיב ר' אלעזר בלא יו"ד עיין שם. וא"כ מנא ליה לרבינו לפסוק כחכמים. אבל לפי מה שכתבתי יובן, דהנה המשנה למלך הקשה לפי מה שכתב הרשד"ם לדעת רבינו דשפחה כנענית מותרת מן התורה. א"כ איך קאמר בגמרא דחכמים ילפי לו ולא למוכר עצמו ור"א ס"ל לו לרבות בעל כרחו, למה לי קרא לבעל כורחו, הא בלאו הכי נדע דאי מדעתו א"כ בגפו יבא בגפו יצא מיעט דבאין לו אשה ובנים אף מדעתו אין רבו מוסר לו שפחה כנענית, קשה מדוע לא כיון דשפחה כנענית מותרת מן התורה עיין שם שהניח בקושיא, ולא קשה מידי די"ל דר"א [וכן חכמים דעמיה דהוצרך לומר אליבייהו קרא דכי משנה וכו' עיין שם, היינו ג"כ אף אי ס"ל כר"א בהא] דריש בגפו יבוא לענין דרשות. ואפילו לא דריש הכי רק כר' אליעזר בן יעקב, מ"מ כיון דס"ל כר' ישמעאל דצריך קרא לרשות א"כ אי דריש בגפו כראב"י על כרחך אם אדוניו חובה. א"כ שפיר י"ל דבגפו בא למעט דאם אין לו אשה ובנים אין רבו חייב למסור לו שפחה כנענית [ורק ר' אליעזר ביו"ד חבירו של ר"י ס"ל דוקינא ולעולם בהם תעבודו חובה]. ולפי זה אתי שפיר דרבינו לטעמיה דס"ל כר' עקיבא ואין צריך כלל דרשות דאף בלאו בגפו יבוא הוא רשות ובגפו יבוא מרבה דבאין לו אשה ובנים אין מוסר לו. ועל כרחך היינו אפי' בעל כרחו. וא"כ אין צריך קרא דאי לבעל כרחו יפרש קרא דלו למעט מוכר עצמו. ויפה פסק רבינו דמוכר עצמו אין מוסרין ואתי שפיר:
<b>איברא</b> בגוף הענין לא אדע מנא ליה להלחם משנה ולהמשנה למלך, דדעת רבינו דהוא רשות. דמלשון רבינו שכתב יש לרבו ליתן לו שפחה כנענית, משמע חיובא הוא על רבו וצ"ע:
<b>ודע</b> דמהרי"ט ז"ל במהדורא שניה לסוגיית עבד עברי, חקר באם אין הרב רוצה למסור לו שפחה כנענית אם יוכל העבד בעצמו ליקח משום הואיל ואשתרי אשתרי עיין שם. ולפענ"ד דרשאי הוא כיון דהותרה אצלו שפחה כנענית והרי היא לו כנשים דעלמא. וקצת ראיה מסו"פ האומר [דף ס"ט ע"א] בעובדא דר' שמלאי דאמר ליה אי אקדמתך טהרתינהו לבנך דאמר ליה זיל גנוב ואיזדבן בעבד עברי וכו', עיין שם ובתוס' רי"ד דאף לעשות איסור התירו לו כדי לטהר לזרעו. וקשה איך התירו לו לעשות איסור ופן אח"כ לא ירצה הרב למסור לו שפחה כנענית, ונמצא יעשה איסור באין תועלת ופן לא יהיה להרב שפחה, ושפחה של איש אחר ודאי לא יאבה לתת לו להיות הבנים לפלוני, ומדוע לא נחוש פן לסיבת מה לא יאבה לתת לו ואיך נתיר לו לעשות איסור בשביל זה. אלא ודאי דאף אם לא יתן לו הרב יוכל ליקח בעצמו כן נראה:
<b>ודע</b> עוד דראיתי להרב יד אליהו [סימן צ"ו] הקשה על דברי רבינו מתמורה [דף ל"א ע"א], בהא דתלין שפחתך אצל עבדי רבי אומר אין זה אתנן וחכמים אומרים אתנן, ואסיק דאיירי באין לו אשה ובנים ופליגי בדר' אליעזר בן יעקב. וקשה מאי טעמא לא קאמר דאיירי במוכר עצמו וחכמים דהתם כתנא קמא דהכא דאסור בשפחה כנענית ורבי כר"א, ועל כרחך דלא בעי לאוקמי כחכמים דלא כהלכתא דהלכה כר"א כדכתבו התוס'. וקשה איך פסק רבינו כתנא קמא דהכא, עיין שם שלא העלה לזה תירוץ מספיק. ולפענ"ד דהנה בגמרא פריך מאן האי תנא דלא יליף שכיר שכיר ובעי למימר תנא קמא דר"א, ודחי דאפי' ילפי שכיר שכיר מ"מ פליגי אר"א, והדר בעי לומר רבי הוא דתניא באלה וכו' ודחי עיין שם. וקשה באמת אלא מאן הך מאן דאמר. ועיין בריטב"א שכתב דלמסקנא דלא אשכחנא מאן דאמר אחר על כרחך תנא קמא דר"א הוא אותו המאן דאמר ולא מהני קראי נפקא ליה עיין שם. והנה מהתוס' ד"ה ואף לא משמע כן, וכן במהרי"ט בחידושיו לבבא בתרא ועיין במשנה למלך [פרק ה']. וצ"ל לדעתם דלמסקנא באמת רבי הוא המאן דאמר דלית ליה שכיר שכיר ולאו מקראי דיגאלנו נפקא ליה וא"כ כיון דלית ליה לרבי שכיר שכיר, על כרחך דס"ל כחכמים דר"א דרק מכרוהו בי"ד מותר בשפחה דאף אי ס"ל לו מדעתו, מ"מ מנא ליה להתיר השפחה במוכר עצמו כיון דלית ליה שכיר שכיר. וא"כ לא מצי תלמודא למימר דפליגי בדר"א משום דגם רבי על כרחך לית ליה דר"א. וא"כ תקשי מאי טעמא רבי אומר הרי זה אתנן, ועל כרחך הוצרך לומר דפליגי בדר"א בן יעקב, ופשוט:
<h3>הלכה ד</h3>
<b>אין</b> עבד עברי מותר בשפחה כנענית עד שתהיה לו אשה ישראלית ובנים אבל אם אין לו אשה ובנים, אין רבו מוסר לו שפחה כנענית. הרב יד אליהו [סי' צ"ב] הביא בשם הרב ט"ז בספר דברי דוד [פרשת משפטים] שכתב דמ"מ אם נתרצה העבד מותר ורק בעל כרחו אסור, וראיה מהאומר [דף ס"ט ע"א] בעובדא דרבי שמלאי, וכתבו התוס' דהוא הדין דהוי מצי למימר למוכר עצמו וכר' אליעזר. וקשה הא לא הוי ליה אשה ובנים ועל כרחך דברצונו מותר ע"כ. ונעלם ממנו תוס' ב"ב [דף י"ג ע"א] ד"ה כופין דהקשו דימכור עצמו לעבד עברי לר"א דמוכר עצמו מוסר לו שפחה כנענית. וכמאן דאמר דאף באין לו אשה ובנים מוסר לו שפחה כנענית עיין שם. מבואר דוקא להך מאן דאמר הא לאידך לא. ופשוט דכונת התוס' דקדושין ג"כ להך מאן דאמר וכן כתב היד אליהו. ובאמת קשה לפי דבריהם בתוס' קדושין דרצונו מועיל א"כ למה הוצרכו לומר במוכר עצמו וכר"א דאף לרבנן יועיל רצונו. דכיון דרצונו מועיל באין לו אשה ובנים הוא הדין דיועיל במוכר עצמו. ועיין בריטב"א בחידושיו לפרק קמא דקדושין [דף י"ד] כתב דמוכר עצמו מועיל רצונו ודחה ראיית החולקים מהך דר' שמלאי עיין שם היטב, ובאין לו אשה ובנים כתב ג"כ דמועיל רצונו עיין שם, ונעלם מהרב ט"ז והיד אליהו דברי הריטב"א הנ"ל. שוב מצאתי במל"מ שהביא דברי הריטב"א:
<h2>פרק ט</h2>
<h3>הלכה ג</h3>
<b>אחד</b> מן האומות שבא על שפחה כנענית שלנו. הרי הבן עבד כנעני וכו'. עיין בהשגת הראב"ד שכתב שזה נגד הגמ' [קדושין ס"ח ע"ב] וכו' עיין שם. [אמנם רבינו המחבר הכהן הגדול זי"ע ציין שם. ירושלמי פ"ג דקדושין הלכה י"ג]: