<h1>אוצר המלך</h1>
ר' צדוק הכהן מלובלין
הלכות עבודה זרה
<h2>פרק ב</h2>
<h3>הלכה ב</h3>
<b>ספרים</b> רבים חברו העכו"ם וכו'. צונו הקדוש ברוך הוא שלא לקרות בהם כלל ולא נהרהר בה וכו'. [נ"ב] עי' תו"כ [ריש קדושים פסקא יו"ד] ובקונטרס אחרון שם בשם הרא"מ:
<b>ואפילו</b> להסתכל בדמות הצורה אסור שנאמר אל תפנו אל האלילים וכו'. בפרק שואל בשבת [דף קמ"ט ע"א] תנו רבנן אסור וכו' ודיוקנא עצמה אפי' בחול אסור משום שנאמר אל תפנו אל האלילים, מאי גמרא אמר רבי חנין אל תפנו אל מדעתכם ע"כ. ופירש"י ז"ל דיוקנא צורה מציורת שמציירים בכותל וכו'. והתוס' פירשו דהיינו צורה הנעשית לעבודה זרה. משום דהוקשה להם לשיטת רש"י מדאמרינן בעכו"ם [דף נ' ע"א] רבי מנחם ברבי סמאי בנן של קדושים דלא אסתכל בצורתא דזוזי. משמע הא שאר כל אדם שרי להסתכל אף דהוא דיוקנא. ועיין בתוס' בעכו"ם שם שדחקו ליישב זה:
<b>ולענ"ד</b> דלא קשה מידי. דמצינו כהאי גונא בחולין [דף ל"ז ע"ב] בהא דאמר יחזקאל אהה ד' והנה נפשי לא מטומאה וכו' שלא הרהרתי ביום ובאתי לידי טומאה בלילה, והקשו התוס' ד"ה שלא. דמאי רבותיה דיחזקאל הלא גם לכל אדם אסור. ותירצו דאפי' הכי חשיב ליה רבותיה משום דאין כל אדם ניצול מהם עיין שם, וכהאי גונא מצינו בפרק ד' דמגילה [דף כ"ח ע"א] בהאי דאמר מימי לא נסתכלתי בדמות אדם רשע. וכתב הרב טורי אבן בחידושיו לשם דאע"פ שאסור להסתכל בדמות אדם רשע. מ"מ נקטיה לרבותא הואיל ואין שום אדם נזהר מזה עיין שם. וכהאי גונא בפרק כל כתבי [דף קכ"ח ע"ב] אמרו ליה לרבי מאי טעמא קרי לך רבינו הקדוש. אמר להם מימי וכו' לא הכנסתי ידי תחת אבנטי עי' שם. ואף על גב דאשכחן בפרק כל היד [דף י"ג ע"ב] (אר"י) [אמר רבי טרפון] כל המכניס ידו מטבורו ולמטה תקצץ. ואין סברא דלמטה מאבנטו הוא טפי מלמטה מטבורו. אבל לפי שכל בני אדם לא היו זהירים בדבר הוא רבותא דידיה וע"כ קראוהו קדוש, ועיין בט"ז ביו"ד [סי' קפ"ב סק"ג] עיין שם:
<b>ונראה</b> לי דכהאי גונא יש ליישב ולדחות ראיית רבינו תם בריש בכורות [דף ב' ע"ב] תוס' ד"ה שמא, שכתב להוכיח דמותר לקבל שבועה מהעכו"ם, מדאמרינן במגילה [פרק בתרא] אבוה בר איהי אמר תיתי לי דלא עבידנא שותפות עם עכו"ם ואי אסור מאי רבותיה דאבוה עיין שם. ולפי מה שכתבתי אין ראיה דאע"ג דאיכא איסורא. מ"מ הואיל ואין זהירים בו יחשב לזהירות. לזה הזהיר בו וכנ"ל. והכי נמי דכוותיה אף דנימא דלכל אדם אסור להסתכל בצורתא דזוזי. מ"מ הואיל ואין כל אדם זריזים בדבר זה דאי אפשר להם ליזהר. והוא החמיר על עצמו ונזהר קרו ליה בנן של קדושים, וכמו ברבינו הקדוש הנזכר כן נראה:
<b>והנה</b> דעת רבינו נראה דהוא כדעת התוס'. דרק בצורה לעכו"ם אסור אבל לא לצורה דעלמא. והקשה הרב כסף משנה דא"כ איך יפרנס לנו לשון הגמרא. דפריך מאי גמרא וכי מאי חסר לו מגמרא זו עד שהוצרך לומר אל תפנו אל מדעתכם. ונראה לי דלא קשה מידי דהנה במשנה בעכו"ם [דף מ"ה ע"א] נפקא לן מקרא דאלהיהם על ההרים ולא ההרים אלהיהם. דרק עבודה זרה שיש בה תפיסת ידי אדם אסורה בהנאה אבל שאין בה תפיסת ידי אדם מותרת בהנאה עיין שם. והנה זהו התם לענין איסור הנאה דגלי קרא דאלהיהם על ההרים. אבל הכא לענין לפנות אל האלילים לא גלי קרא לחלק כלל. ומשמע בכל גווני אסור בין שיש בו תפיסת ידי אדם בין שאין בו. וקשה א"כ איך ס"ד למידרש לא תפנו אל האלילים על ראיית העינים. והרי מצינו שאמר לו ד' לאברהם [בפרשת לך] בברית בין הבתרים הבט נא השמימה וספור הכוכבים וכו'. והרי אז כל גויי הארצות היו עובדים לכוכבים ומזלות. ומצינו שקיים אברהם כל התורה כולה עד שלא ניתנה. ואיך ציוהו ד' להביט אל הכוכבים. והרי אסור להסתכל אל האלילים, ועל כרחך דלא תפנו אל האלילים לאו לאיסור הסתכלות באלילים. ומאי גמרא לע"ז. ומשני אל תפנו אל מדעתכם. וכפרש"י שרק מה שאתם עושים מדעתכם ומחלל לבכם לזה אל תפנו, אבל לא מה שאין תפיסת יד אדם שלא נעשה מדעתו כהרים וגבעות וכוכבים ומזלות, וא"כ שפיר גמרא גמירי לן מהאי קרא דאל תפנו היינו אף להסתכל. ולא קשה מאברהם אבינו ע"ה דלראות בכוכבים שאין בו תפיסת יד [אדם] שפיר דמי כן נראה לי:
<b>אך</b> קשה לכאורה למה ליה למימר מקרא דאל תפנו ודנימא דקאי אף להסתכל. תיפוק ליה בלאו הכי. הא אמרינן ר"פ כל שעה [דף כ"ו ע"א] קול מראה וריח אין בהם משום מעילה. מעילה היא דליכא הא איסורא איכא וכו' עיין שם. וא"כ הכי נמי הכא במראה עינים אסור משום נהנה מן העכו"ם. וכן כתב בשלטי גבורים [פרק כל שעה] בשם ריא"ז וזה לשונו. וכן אם היה רואה נויי עכו"ם או שומע וכו' ואם היה מתכוין ליהנות שאף הקול והמראה אף על פי שאין בהם ממש אסור ליהנות בהם עכ"ל. ושמא י"ל דבעי לאוקמא בלאו דאל תפנו. אי נמי י"ל דבעי למימר אפי' כשאינו נהנה בראייתו כלל וליכא איסור הנאת עכו"ם כלל אפ"ה אסור משום אל תפנו, והשלטי גבורים שהוצרך לטעמא דהנאת עכו"ם ולא סגי ליה בטעמא דאל תפנו אל האלילים דהיינו אף הסתכלות. צ"ל דמיירי בנויי עכו"ם ולא בעכו"ם עצמם. ואל תפנו לא שייך אלא באלילים עצמם לא בנויים. ובאלילים עצמם באמת אף היכא דלא נהנה אסור משום אל תפנו רק בנויי עכו"ם דלא שייך אל תפנו, כתב דמ"מ אסור כשנהנה משום הנאת עכו"ם. וכן צריך לפרש לשון השו"ע [סוף סי' קמ"ב סט"ו] שכתב אסור לשמוע וכו' או להסתכל בנויי אלילים כיון שנהנה בראייתם ע"כ. שכתב כיון שנהנה. משמע הא אי לא נהנה ליכא איסור מיירי נמי בנויי עכו"ם. דליכא איסור דאל תפנו רק משום הנאת עכו"ם. והגאון מורנו יהושע בועז בעין משפט [בפרק שואל שם] רשם הך דין דדיוקנא עצמה אפי' בחול אסור משום אל תפנו לשו"ע [סוף סי' קמ"ב] וליתא במחילת כבודו דשם, לא מיירי כלל מאיסור אל תפנו כלל רק מאיסור הנאת עכו"ם שלא כתב רק הטעם הואיל ונהנה ומיירי בגונא דלא שייך אל תפנו וכנ"ל. מיהו צ"ע קצת על בעל השו"ע שלא זכר כלל דין ההסתכלות בעצמה של עכו"ם. דאפי' כשאינו נהנה ממנה אסור משום לאו דאל תפנו אל האלילים ולא ביארו כלל. ומסתימת הדברים אפשר לטעות ולומר דדין עכו"ם עצמה כדין נויה. דרק כיון שנהנה בה אסור ולא בלאו הכי. ובאמת עכו"ם עצמה בכל גווני אסור משום אל תפנו:
<b>עוד</b> שם (א) בדמות הצורה. ודעת רש"י פרק שואל [דף קמ"ט ע"א] שבכל דיוקנא אפי' אינה של עבודת אלילים אסור. וצ"ל לדעתו דצורתא דזוזי הואיל ורגיל בה לראותה לא שייך הפנאה ושרי. ורק משום מידת חסידות יש לאסור, כן כתבו התוס' בע"ז [דף נ' ע"א] ד"ה הכי גרסינן ועי' בתפארת צב"י דאין צורך לזה. אבל התוס' [בפרק שואל שם] כתבו דרק בדשוויא לשם עכו"ם אבל לנוי שרי. והוא כדעת רבינו וכן הסכמת הפוסקים דרק בצורה לשם עכו"ם אסור. וכתב הרא"ש שם דאי עשאה לשם עכו"ם אפי' לא עבדה ג"כ אסור, ובספר משנת חכמים [סימן י"א אות ג'] כתב דבזה אין אסור אלא מדרבנן ואינו מוכרח, ועיין בתפארת צב"י כתבתי דלהסתכל בגוף העכו"ם אסור אפי' אינו נהנה בראייתה אבל להסתכל בנוייה אינו אסור אלא א"כ נהנה בראייתה, גם כתבתי דלא אסרו לראות אלא דבר שיש בו תפיסת ידי אדם, אבל לא הרים וגבעות ימים ונהרות וכוכבים ומזלות הנעבדים וכדין ההנאה:
<b>(ב)</b> ואפילו להסתכל. דוקא מסתכל בכונת ראיה אבל שלא בכונה קיי"ל בכל מקום דבר שאין מתכוין מותר. כן כתב הרמ"א ביו"ד [סוף סי' קמ"ב סט"ו], וכתב הש"ך דבמתכוין אפי' אי אפשר לו לילך במקום אחר אסור, ודוקא שאפשר לו לעמץ עיניו שלא לראות כלל אז מותר כשאינו מתכוין דלא הוה פסיק רישא. הא לאו הכי אסור ע"כ, ועיין בתפארת צב"י כתבתי דנראה לי דרק להסתכל ביותר אסור. אבל לראות ראיה מועטת לית לן בה, ואז יברך כמאמר רז"ל ברוך שנתן ארך אפים וכו':
<h2>פרק י</h2>
<h3>הלכה ד</h3>
<b>ומפני</b> מה אין מוכרין להן. שנאמר ולא תחנם לא תתן להם חנייה בקרקע שאם לא יהיה להם קרקע ישיבתן ישיבת עראי היא וכו' ואסור ליתן להם מתנות חנם וכו' ונכרי במכירה ולא בנתינה. עיין ע"ז [דף כ' ע"א] ובתוס' ד"ה רבי יהודה אומר דקשה לרבי יהודה למה לי מכור לנכרי תיפוק ליה מלא תחנם ונהי דלא תחנם אצטריך ללאו האי קרא למה לי עיין שם בתוס' שדחקו. ונראה לי דגם רבי מאיר דריש לא תחנם דבחולין [דף מ"ה ריש ע"א] ר' זירא כי הוי מזמני ליה הוי אזיל אמר אתיקורי הוא דמתיקרי בי ולא חש לשונא מתנות יחיה עיין שם וברש"י דהאי לאו מתנה שהרי הנותן מתכבד ונהנה ממנו. ובנדרים [דף כ"ד ע"א] קונם שאיני נהנה וכו' כלום אמרת אלא בשביל כבודי זהו כבודי וכו' יעו"ש ובהר"ן דרבי מאיר פליג בהא. ומפרש בירושלמי דפליגי בסתם מתנה דרבי מאיר סבר נעשה כזה אומר מפני כבודי וזה אומר מפני כבודך עיין שם היטיב. ולפי זה קשה לרבי מאיר דסתם מתנה גם בשביל כבוד הנותן הוא, א"כ מאי טעמא אסור לקבל שום מתנה. וכן מאי טעמא אסור ליתן מתנה לעכו"ם הא הוי כמו אתיקורי וכו'. רק מאן ס"ל הכא בעכו"ם אסור רבי יהודה ולטעמיה אזיל. דנודע חכמים דרבי מאיר רבי יהודה, וא"כ לטעמיה סבירא ליה דבסתם נעשה כזה אומר מפני כבודך, אכן רבי מאיר לטעמיה שפיר דריש לא תחנם רק היינו מתנת חנם שאין הנותן נהנה כלום. והיינו כשהנותן מפרש מפני כבודך דבזו אף רבי מאיר מודה כמו שכתב הר"ן שם. אכן קרא או מכור לנכרי י"ל אף נתון לנכרי שרי דהא לא כתיבא ביה מתנת חנם רק נתון. והיינו סתם נתינה דגם הנותן מתכבד. ולפי זה שפיר אצטריך לר"י קרא דאו מכור לנכרי דאף סתם נתינה אסור. ודו"ק היטב: