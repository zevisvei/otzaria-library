<h1>אוצר המלך</h1>
ר' צדוק הכהן מלובלין
הלכות יסודי התורה
<h2>פרק א</h2>
<h3>הלכה א</h3>
<b>ממציא</b> כל נמצא. [נ"ב] עיין הרדב"ז חלק ב' [לשונות סימן רנ"א]:
<h3>הלכה ה</h3>
<b>הוא</b> אלקי עולם אדון כל הארץ והוא המנהיג הגלגל וכו'. הרדב"ז ז"ל בתשובה [חלק ו' סי' ב"א קט"ז] נשאל על לשון זה, וזה לשונו כיון שהוא אלקי עולם מה צורך עוד וכו' ותו מה יחוס אלקות לעולם ואדנות לארץ והנהגה לגלגל, ותו שינה הסדר שהגלגל נברא תחלה לארץ וכן מדבר הוא ז"ל בפרקים שאחר זה עכ"ל. והנה מה שכתב הגלגל נברא תחלה, אשתמטתיה דברי הבראשית רבה [ספ"א] דהוא מחלוקת בית שמאי ובית הלל וב"ש אומרים שמים נבראו תחלה וב"ה אומרים הארץ נבראת תחלה ואח"כ שמים. והנה בכל מקום דברי בית הלל עיקר במקום ב"ש, ואמנם שם אסיק אח"כ רבי שמעון בן יוחאי אמר תמה אני האיך נחלקו אבות העולם על בריאת שמים וארץ שאני אומר שניהם לא נבראו אלא כאלפס וכסויה. פירוש בבת אחת וכן אמר ר' אלעזר ברבי שמעון שם דלכך מזכיר לפעמים ארץ קודם ולפעמים שמים קודם להורות דשניהם שקולים ובבת אחת נבראו. והתימה על הרב המשיב ז"ל שג"כ לא אהדר ליה דברי הב"ר האמורים:
<b>והנה</b> השיב לו שם שדברי המפרש אין מספיקים ליישב והעתיק שם פירוש כתב יד על דברי רבינו מר"י בן תבון וג"כ אין מספיק וגם לא נתחוור בעיניו. ועיין שם מה שכתב הוא לפרש. ובעיני לא נתחוור יפה פירושו ז"ל. כי אלקים פירוש שופט ומושל ואיך אמר שלכך כתב אדון כל הארץ לבל נחשוב היותו בלתי מושל בתחתונים ועיין שם דסבר הוראת מלת אלקי העולם באה על זה וכאמור, אבל כונת הרב ז"ל מבוארת כי מיסודי התורה שיש מצוי וצריך שנדע עוד שהמצוי הזה הוא אלקי שופט העולם מעניש לעושי העול ומטיב למטיבי לכת שגם זהו יסוד התורה. והנה בכופרים שני מינים, מהם האומרים שהעונשים והטובות הבאים לאדם הם על צד הקרי וההזדמן והם המתפלספים בעם. ומהם האומרים שהכל תלוי במזל וכהוראת הגלגלים והם כתות ההוברים וחוזי כוכבים. ולפי שהרב זכר היותו ג"כ השופט מעניש ומטיב. אמר אח"כ להוציא מלב אותם ב' הדיעות. נגד הראשונה אמר שהוא אדון כל הארץ מנהיג הארץ כאדון בעבדו שכל פעולות העבד אינם מקרים אבל ברצון וציווי האדון כן כל הנעשה בארץ מתחת. וכלפי השניה אמר שהוא הסובב הגלגל וכל השינוים והפעולות הבאים מכח הגלגל והמזלות הכל מכחו הם והוא יתברך עילתם ולכן הוא שופט צדק בנתינת השכר ועונש. או להיות עונשי האדם וכן טובותיו בעוה"ז מב' ענינים מעצמו אם באבדון ממונו ואם בעשותו ענינים בלתי ראויים עד שיחלה על ידם או יתייסר. וכן במדה טובה ואם מזולתו שיאבדו ממונו או ייסרוהו וכיוצא וכן אם יטיבו לו. וכלפי אותם שמזולתו אמר אל תחשוב שהם מבחירת הזולת, אבל הוא יתברך אדון כל הארץ ומשמש בו על דרך האדון המשמש בעבדו. והוא על דרך הוי אשור שבט אפי ועל אותם שמעצמו שאין לתלותם אלא בקושי המזל וטובו, כלפי זה אמר והוא המנהיג הגלגל וכאמור, ואמר על ארץ אדון ועל גלגל מנהיג, כי הגלגל מנהיגו בפועל בכחו כמי שמנהיג דבר. אבל בארץ אינו ניכר שהוא מנהיג רק הוא כמו העבד העושה פעולה שאין האדון מנהיגו בפעולתו. אבל אינו עושה בלעדי ציווי ורצון האדון. ואיחר מן הגלגל למה שרצה להסמיך לזה מה שכתב בכח שאין לו קץ וכו' ואי אפשר שיסוב וכו'. ולא רצה להפסיק בינתיים לכן אחרו במש"ל. ודברי רבינו ז"ל הן הם דברי הכתוב [ישעיהו מ'] אלקי עולם ד' בורא קצות הארץ לא ייעף ולא ייגע. שמה שכתב לא ייעף וגו' ר"ל על סיבובו הגלגל בכח ולא ייעף וכו' ועיי"ש ברד"ק:
<h3>הלכה ו</h3>
<b>וידיעת</b> דבר זה מצות עשה שנאמר אנכי ה' אלהיך וכל המעלה על דעתו שיש שם אלוה אחר חוץ מזה עובר בלא תעשה שנאמר לא יהיה לך אלהים אחרים על פני וכופר בעיקר שזהו העיקר הגדול שהכל תלוי בו. מבואר מדברי רבינו דהמחשב בעבודה זרה ומעלה על דעתו שיש אלקים אחרים עובר בלא תעשה דלא יהיה לך וכו'. וקשה לי טובא. חדא מהא דסופ"ק דקדושין [דף ל"ט ע"ב] בהא דהרי שאמר לו אביו וכו' עלה לבירה וכו' ונפל ומת וכו' היכן אריכות ימיו וכו' עיין שם דפריך עלה ודלמא מהרהר בע"ז הוה ואף על המחשבה נענש דכתיב למען תפוש בני ישראל בלבם עיין שם. והשתא לדעת רבינו דמהרהר בע"ז עובר בלאו דלא יהיה וכו' והוא דיבור שני לעשרת הדברות וחמיר טובא א"כ למה הוצרך הגמרא להביא עצות מרחוק דמהרהר בע"ז נענש מקרא דיחזקאל למען תפוש וכו' תיפוק ליה דעובר בלאו דלא יהיה וכו' ועל כרחך דלא יהיה לא קאי אמחשב בלבו. הא חדא:
<b>ועוד</b> קשה לי מפרק מי שהחשיך בשבת [דף קנ"ג ע"ב] דאמר רמי בר חמא המחמר אחר בהמתו בשבת בשוגג חייב חטאת מזיד חייב סקילה ובתר הכי ואמר רבא שתי תשובות בדבר חדא דכתיב תורה אחת יהיה לכם לעושה בשגגה הוקשה כל התורה לעכו"ם מה עכו"ם דעביד מעשה בגופיה הכי נמי עד דעביד מעשה בגופיה וכו' ע"כ. והנה בפרק קמא דהוריות [דף ח' ע"א] לענין קרבן נשיא ומשיח יליף נמי מהאי קרא דתורה אחת דהוקשה כל התורה לעכו"ם וכו' עיין שם ופירש"י דקרא דתורה אחת בעכו"ם מדבר כדתניא בספרי רבי שמעון אומר בעכו"ם הכתוב מדבר שנאמר כי דבר ד' בזה שבזה על דבור ראשון שנאמר בו אנכי ולא יהיה וכו' ע"כ. ובאמת כן הוא בגמרא שם להדיא דפריך בתר הכי שם דכולי עלמא מיהת קראי בעכו"ם הוא דכתיבי מאי משמע וכו' דבי רבי תנא אמר קרא אשר דבר ד' אל משה וכו' איזהו מצוה שהיא בדיבורו וכו' זו עכו"ם דתנא דבי רבי ישמעאל אנכי ולא יהיה לך מפי הגבורה שמענום עיין שם. [ועיין שם דקאמר תלמודא עוד דרשות עיין שם. וצע"ג על רש"י ז"ל שהביא בשם הספרי והלא מפורש בגמרא להלן וצ"ע. וכיוצא בו נפלאתי על התוס' פ"ק דיבמות [דף ט' ע"א] ד"ה בעכו"ם שכתבו הא דלא קאמר יליף מצות מצות משום דכל מצות דכתיב בעכו"ם אצטריך לכדדריש בספרי כל מצות זו עכו"ם ששקולה כנגד כל המצות ע"כ. ופלא דהא דבר זה מבואר בהוריות דרבי יהושע בן לוי אמר מהכא מוכח דקרא דתורה אחת בעכו"ם דאיזה מצוה ששקולה כנגד כל המצות וכו' עיין שם וצ"ע]. והשתא לדעת רבינו דלא יהיה לך קאי אמחשבה וא"כ גם קרא דתורה אחת ג"כ היינו ששגגו וסברו שמותר לעבוד במחשבה וביזה דבר ד' שאמר לא יהיה לך אפי' במחשבה וא"כ הוקשה כל התורה לעובד עכו"ם במחשבה. והשתא מאי פריך רבא אדרמי בר חמא דמחייב במחמר מהא דהוקשה כל התורה לעכו"ם מה עכו"ם במעשה אף הכי נמי במעשה משא"כ מחמר דלא עביד מעשה אלא דבור בעלמא שמנהיג בקול [כדפירש"י שם]. הא גם עכו"ם דהאי קרא דתורה אחת היינו במחשבה בלבד ולא עביד מעשה. וע"כ דלא כדעת רבינו אלא לא יהיה לך נמי קאי אעביד מעשה וכן קרא דתורה אחת דכתיב ביה אשר דבר ד' בזה דקאי אלא יהיה לך נמי בדעביד מעשה והוקשה כל התורה לעכו"ם דעביד מעשה ושפיר השיב רבא ארמי בר חמא:
<b>ותו</b> קשה לי מפרק ו' דיומא [דף ס"ו ע"ב] דשאלה אשה חכמה את רבי אליעזר מאחר שמעשה עגל שוין מפני מה אין מיתתן שוה וכו' רב ולוי חד אמר זיבח וקיטר בסייף גיפף ונישק במיתה שמח בלבו בהדרוקן וחד אמר וכו'. ועיין שם ברש"י דזיבח וקיטר חייב סקילה וכאן בסייף דלא נתנו עדיין ד' מיתות ונדונו בדין בני נח וגיפוף ונישוק אין בהם אלא (וב"נ אין מצווה) מיתה בידי שמים וכו' עיין שם. ולדעת רבינו קשה הא בפרק ד' מיתות [דף נ"ו ע"ב] אהא דז' מצות נצטוו בני נח קאמר מנא הני מילי אמר רבי יוחנן דאמר קרא ויצו ד' אלקים וכו' אלהים זו עכו"ם וכן הוא אומר לא יהיה וכו'. והנה שם בתר הכי דיליף עכו"ם מויצו וכן הוא אומר סרו מהר מן הדרך אשר צויתים עשו להם וכו' קאמר דבעשייה בעלמא מחייב עכו"ם דהא כתיב עשו להם עיין שם. הרי דחיוב הבני נח בעכו"ם הוא מדכתיב בקרא דילפינן מיניה לישנא. וא"כ לר"י דיליף עכו"ם מאלהים דכתיב לא יהיה לך אלהים אחרים אף במחשבה בלבו לעכו"ם בן נח חייב לדעת רבינו דלא יהיה קאי אמחשבה. וא"כ כיון דאז בעגל לא נתנו עדיין ד' מיתות ונידון בדיני בני נח גם בשמח בלבו היה להם לידון בסייף דהרי בן נח חייב גם אמחשבה. ודוחק לומר דבאמת ההוא מאן דאמר דקאמר שמח בלבו בהדרוקן נפקא ליה איסור עכו"ם בבני נח מויצו לא מאלהים. זה אינו דהא רב קאמר התם בסנהדרין אלהים אני לא תמירוני אלהים אני לא תקללוני וכו' ופירש"י שנאמר לאדם הראשון לא תמירוני כדכתיב לא יהיה לך אלהים אחרים על פני ע"כ:
<b>והשתא</b> תפשוט מיניה דלוי הוא דאמר הא דזיבח וקיטר וכו' במיתה וכו' דאלו לרב אף שמח בלבו בסייף כיון דנפקא ליה מאלהים דכתיב בבני נח לא תמירוני כמו לא יהיה לך אלהים אחרים ולא יהיה היינו במחשבה [ומאי שנא חד אמר וכו' וחד אמר וכו' כאלו לא נדע מי הוא האומר]. ואפי' תימא דלא החמירו עליהם כדין בני נח רק הקילו להיות בסייף. אכתי אף אם דינם כישראל קשה היה ראוי להיות דינם במיתה כמו גיפף ונישק. דהא בריש פרק קמא דכריתות בפרש"י נפקא לן כרת בעכו"ם מקרא דדבר ד' בזה וכו' הכרת תכרת והיינו אנכי ולא יהיה לך דהוא דבר ד' דמפי הגבורה שמענום. ולדעת רבינו דלא יהיה היינו במחשבה בע"ז ענוש כרת אף על המחשבה וא"כ שמח בלבו אף בדיני ישראל היה ראוי להיות במיתה כמו גיפוף ונישוק דהא ענוש כרת. ועל כרחך דלא יהיה לאו היינו מחשבה אלא מעשה ומחשבה בע"ז ליכא בה איסור לאו בתורה וע"כ הוצרך לאתויי בקדושין קרא דלמען תפוש בני ישראל בלבם וכן שמח בלבו על העגל היה רק בהדרוקן וקשה לדעת רבינו וצ"ע:
<b>ובאמת</b> רש"י בפירוש החומש [פרשת יתרו] כתב דלא יהיה לך אלהים אחרים היינו לקיים אליל בביתו עיין שם והוא מהמכילתא. וכן כתב הסמ"ג דכן עיקר. ועיין בביאורי מהרש"ל ועיין במזרחי על רש"י ועיין בהרמב"ן בהשגות לספר המצות. ולהיות כי אין החיבורים הנ"ל לפני קצרתי. ועיין בקדושין [מ"ט ע"ב] על מנת שאני רשע גמור שמא הרהר ע"ז בלבו עיין שם. משמע דהוא איסור לאו עיין ברמב"ם [פרק י' מעדות הלכה ב] דרשע נקרא חייבי לאוין שיש בהם מלקות. מיהו עיין יבמות [כ"א א'] דאף העובר על איסור דרבנן שרי למקרי רשע וכן הוא בנדה [י"ג א] ובשבת [דף מ' סע"א] דשרי למקריא עבריינא ועיין כתובות [ב' סוף ע"א] תוס' ד"ה ותנשא. וצל"ע ממה שכתב הרמב"ם [ריש פרק ב' מהלכות תשובה] דמחצה עונות בינוני ועיין בספר התניא מהגאון החסיד רבי זלמן מלאדי ז"ל וצל"ע:
<b>וידיעת</b> דבר זה מצות עשה וכו'. הרמב"ן בספר המצות חולק על זה. ועי' מה שכתבתי בזה בדף מיוחד, ושם כתבתי על דברי בעל חובת הלבבות שער היחוד שכתב שצריך לזה ידיעה בדרך המופת עי' שם וקחם הנה. ובפירוש הרב דוד ערמה פירש כן לשון הרמב"ם וידיעת דבר זה ר"ל דרך החקירה עיין שם:
<b>וכל</b> המעלה על דעתו וכו' עובר בל"ת וכו'. גם בזה יש חולקים. ועיין בספר משנת חכמים באורך מזה. ועיין מה שכתבתי על זה בקונטרסים אוצר המלך וקחם הנה:
<h3>הלכה ז</h3>
<b>שהרי</b> הגלגל סובב וכו'. הנה ראיה זו היתה מכרחת אלו ידענו שהגלגל בסבובו אין לו קץ וסוף. אבל אחרי שהשמים חדשים ולא סבבו עדיין אלא זמן מוגבל. א"כ מה ראיה על שאין לכחו קץ וסוף. וראיתי להמפרש ספר העקרים בענפים [מאמר ב' פרק ה'] העיר בזה וכתב כי כבר הרמב"ם ז"ל הליץ בעד עצמו בהמורה [חלק א' פע"ג] במה שחברתי על הגמרא כשיזדמן לי זכרון יסודי הדת לדבר בקיום מציאותו אקיימנה בדברים הנוטים אל הקדמות לא שאני מאמין בקדמות אמנם אני רוצה שאקיים מציאותו יתברך באמונתו בדרך מופתים שאין מחלוקת בו בשום פנים ע"כ. אמנם אני לא אחשוב שיהיה גם החבור זה מכלל אותם המקומות שיהיה דברו נוטה אל קדמות הגלגלים. כי הספר הזה קראו משנה התורה יסד בו כל הדברים הראויים ונכונים ובלי הצטרכות וסמיכה על שום ספר וחבור אחר ואיך יכתוב כדברים האלה. ובהלכות יסודי התורה. וכפלם זה פעמיים כאן ובהלכה ה':
<b>והרב</b> יעב"ץ ז"ל במגדול שלו [אוצר הטוב מוסד א' אות ו'] כתב לו ידעו הרבנים התלמודיים בפלסופיא לא היו שותקים לו בכאן ע"כ, ואמנם אין צורך בזה לקבל פני פלסיפוס חברינו והכל יודעים עד היכן הדברים מגיעים, וכבר אותם העוררים על ספר המורה להרב ז"ל עוררו גם על ספר המדע. ואפשר כי אין כונתו להביא הכל מדרך המופת אבל מצד שנודע אלינו כי הארץ לעולם עומדת וכן הגלגלים ועם היות חד חרוב, קבלו רז"ל שעתיד הקדוש ברוך הוא לחדש עולמו ועוד יהיו שמים חדשים וארץ החדשה, [ובלאו הכי דעת רבינו בפרק ב' לא נראה כן יעו"ש היטב שסובר דהם תמידים עי' שם ובהגה]. והנה הגלגל סובב הולך עד אין קץ מעת שנתחדש, ולכן גם לכחו ית' נמשך זה שנודע אלינו שאין קץ וכו' ואין ראייתו על שאין לו תחלה כלל. ומצאתי לר' יעב"ץ ז"ל [שם אות י'] כתב ג"כ להליץ בעדו. וכתב אף על פי שהוא רחוק כונתו על פי דברי המדרש שהיה בונה עולמות ומחריבן וכו' ועי' שם שהאריך בלשונו הצחה. ולא ידעתי מה הוא סח כלל ובמה נתיישבו דבריו. ואם היה בורא עולמות גם קודם זה. מ"מ אין ענין זה קדמון אצל מחודש ומעת ההתחדשות עד עכשיו זמן מוגבל שיש לו קץ וסוף. ובמה איפוא התפאר כי מצא להוציא הלעז מדברי רבינו. ואמנם מה שכתבתי קצת המלצה בעדו כנ"ל:
<h3>הלכה י</h3>
<b>מהו</b> זה שביקש וכו'. הרדב"ז חלק ב' [לשונות הרמב"ם סימן רנ"ב] הביא הגהת אחד מגדולי הדור שכתב שבספר ישן מדויק מצא כתוב וזהו שביקש וכו' [והרד"ע כתב שגירסא וזהו שביקש יותר מבואר עיין שם] והרב ז"ל השיב כי נוסחת ספרים שלנו מדוייקים עיין שם. ועי' שם במקצת על דרך הסוד. ועיין בסוד פנים ואחור בשו"ת באר שבע [סימן ע"ד] עי' שם:
<h3>הלכה יא</h3>
<b>כך</b> אמרו חכמים אין למעלה לא ישיבה ולא עמידה. הוא בפרק אין דורשין [דף ט"ו ע"א]. וכתב רש"י ז"ל דלא גרסינן ולא עמידה. משום דקאי התם אמט"ט דמלאך הוה דנקראים עומדים, רק דאין להם ישיבה כדאיתא בירושלמי [רפ"ק דברכות] המלאכים אין להם קפיצין ומאי טעמא קרבת אל חד מן קמיא קימיא, וצל"ע בזה בשמות רבה [ר"פ כ"ה] רצה עושה אותם יושבים שנאמר וישב תחת האלה, ובאמת בגמרא משמע נמי רק למעלה אין להם ישיבה אבל למטה יש להם ישיבה כהך דוישב תחת האלה, אבל הירושלמי דקאמר אין להם קפיצין קשה, ואמנם רבינו ז"ל שפיר גרס לה וסובר דקושטא דאין להם עמידה והא דנקראו עומדים על דרך משל, [ומט"ט עיין ברלב"ג ריש משלי שהוא שכל הפועל הנודע לפלסופים שממנו הנבואה, כי מט"ט בלשון יון אם וכן הכתוב קראו אם. כענין בעטרה שעטרה לו אמו וכן שמע בני מוסר אביך ואל תטוש תורת אמך יאמר אביך על ה' ואמך על שכל הפועל יעו"ש]. ולפרש דברי הגמרא הנזכרת בזה אין כאן מקומו:
<h2>פרק ב</h2>
<h3>הלכה ג</h3>
<b>צורתן</b> קבועה לעולם. הנה רז"ל [בפרק חלק] אמרו שית אלפי שני הוי עלמא וחד חרוב דאח"כ העולם מתמוטט. וכן הוא בכתוב [ישעיהו נ"א] כי שמים כעשן נמלחו והארץ כבגד תבלה, ופירש"י דבר אחר וכו' וראו כמה הם חזקים ובריאים ואעפ"כ יבלו וכו' עיין שם. אמנם הרד"ק הקשה על זה כי אם העולם אובד איך תהיה ישועה וצדקה אם אין נברא, ואיך מסיים הכתוב וישועתי לעולם תהיה, ומביא בשם אביו שפירש שהוא על דרך הפלגה כלומר קודם אחריב העולם משאבטל ישועתי, וכמו שאלו קיימים כן תהיה ישועתו קיימת. עיין שם עוד פירושים והוא נסמך בדעת רבינו פה. אמנם דעת רש"י ז"ל לפרש המקרא כפשוטו הוא דעת רז"ל. ועיין במהר"י אברבנאל שפירש הכתוב כי לפי שהעולם יפסד באחרית אלף הששי והארץ כבגד תבלה. א"כ מוכרח שישועתי לעולם תהיה ר"ל לעולם מיושב ובהכרח שיושיעם אלו תוכן דבריו. והנה נתכוון בזה ליישב דברי רז"ל כי העולם יחרב מקושיית הרד"ק והודה לו כי כשיחרב העולם לא יהיה שייך צדקה וישועה אבל הונח לו בהוצאת מלת לעולם ממשמעה. אבל אין זה במשמע. ולא אדע לדעתי איך נעלם מהם ענין עולם הבא המפורסם בדברי רז"ל, והוא מפינות האמונה וזהו באמת תכלית הישועה והצדקה. ואמרו באבות העולם הזה כפרוזדור וכו' כי הוא יחרב ויבש, והיכן אריכות ימיו לעולם שכולו ארוך כדאיתא בקדושין. שאין בו לא אכילה וכו' כדאיתא בברכות. כי אינו על ענין וסדר העולם הזה כלל. ועל זה תקנו לומר מן העולם ועד העולם כדאיתא [בפרק הרואה] שלא יאמרו אין עולם אלא אחד. והן הם השמים החדשים שזכר הכתוב [ישעיהו ס"ו] כפי פירוש רז"ל [עי' שם ברד"ק לפי שיטתו כי אין כל חדש]. וכן אמרו שם [בפרק חלק] שעתיד הקדוש ברוך הוא לחדש עולמו ושבאותם אלף שנה עושה להם הקדוש ברוך הוא כנפים וכו' עי' שם, ושפיר מלת לעולם כפשטיה אף כשיבלו שמים וארץ אלו ויקומו אחרים הנה תהיה ישועתי וצדקתי, [וזהו שאמרו רז"ל בספרי על פסוק דור הולך ודור בא דאיפכא הול"ל ארץ הולכת וארץ באה והדור לעולם עומד ועי' שם]. וכפי זה הם הגלגולים הנם ככל הגופות שהוים ונפסדים תמיד:
<b>ומצאתי</b> בספרי [פרשת עקב] על פסוק כימי השמים על הארץ קל וחומר ומה שמים וארץ שלא נבראו אלא לכבודן של ישראל חיים וקיימים לעולם ולעולמי עולמים ק"ו לצדיקים וכו' עי' שם. והנה זהו כדברי רבינו, ואפשר דכונתו על השמים החדשים שאמרנו וכדאייתי התם קרא דכי כאשר השמים החדשים וכו' עי' שם, ואורו עיני וראיתי כן בתנחומא דשאלה מטרונא אחת כתיב למען ירבו ימיכם אין אתם קיימים אלא כל זמן ששמים וארץ קיימים ועתידים שמים וארץ להתבלות שנאמר שמים כעשן וגו' א"ל מאותו נביא אני משיבך שנאמר כי כאשר השמים החדשים וכו' ע"כ, ומייתי לה בילקוט ישעיהו [רמז שע"ג] אחר שהביא דברי הספרי הנ"ל. והן הן דברי ספרי, ולזו נתכוון בודאי על השמים החדשים שר"ל שם שמים וארץ קיימים לעולם כנ"ל שזה נפסד וזה הוה. ודברי תורה עשירים במקום אחר. ודברי רבינו בזה צל"ע:
<h3>הלכה ד</h3>
<b>ובעל</b> כנפים הכל במראה וכו'. ועי' במפרש ביאור בעל כנפים. והרב לב שלם הביא בשם מורו הרב חזון נחום, שהקשה ממה שכתב הרב עצמו בספר המורה [פרק מ"ד] שכל כנף הבא במלאכים עניינו הסתר כמו ולא יכנף עוד מוריך ע"כ. ואין זה קושיא כי הרבה פנים לתורה וכי החליט בספר המורה שם כי אין לו פירוש אחר אלא זה. וכבר אמרו ז"ל שבעים פנים לתורה וכאן נקט מה שהוא יותר קרוב לפי הפשט. והיה סתירה אלו היה שם אומר היפך מה שאומר כאן. אבל אם שם אומר פירוש אחר וכאן פירוש אחר אינו סתירה כלל והרבה יש כאלה:
<b>עושה</b> מלאכיו רוחות. ועיין במפרש מה שכתב וזה שנאמר עושה מלאכיו רוחות אין ענין הדברים וכו' עיין שם, יראה מלשונו כי בא להשיב על רבינו ז"ל כי פסוק מלאכיו רוחות אין מהכרח לפרש שיהיה המכוון שהמלאכים רוח ולפרשו בדרך משל. אלא יש לפרש שעושה הרוחות למלאכים ושלוחים וכו'. ולפיכך בחנם כתב עליו הרד"ע ז"ל מה שכתב עי' שם:
<h3>הלכה ז</h3>
<b>שינוי</b> וכו' ולפיכך נקראים חיות הקודש והם למעלה וכו'. ראיתי להרב בעל מאיר נתיבים [סימן ו'] העתיק לשון רבינו חיות הקודש והם למעלה מן הכל ולפיכך נקראו חיות הקודש ע"כ, וכתב שזהו דלא כנוסחת התיקונים [דף קי"ד] בנוסחת אל אדון שרפים חיות ואופני הקודש דקרי גם לאופנים קודש. והניח בצ"ע על רבינו ממה שאנו אומרים בקדושת מוסף נעריצך ונקדישך כסוד שיח שרפי קודש דקרי קודש לשרפים עי' שם. ובאמת אין לשון רבינו כדבריו. וכונת רבינו שכתב ולפיכך נקראים וכו' קאי על כולם שר"ל הואיל ושינוי שמותם כפי מעלתם. לכן הן נקראים בעשרה שמות חיות הקודש ואופנים וכו' שהם נגד עשרה מעלות שלהן. והואיל וזכר לחיות הקודש בראשונה זכר שהם המעלה הראשונה. לדעת שכן הוא סדרן לפי מעלתן. ואין נזכר כלל טעם קריאתם הקודש בעבור קדושתן כי כולם קודש המה. והוכחתו שהחיות ראשונים זכר להלן ממה שראה יחזקאל תחת כסא הכבוד. וכן הוא בתנא דבי אליהו רבא [פרק ל"א] דחיות קודמות לכל. ובמפרש ראיתי שכתב ולפיכך קראו חיות הקודש לפי שאין בברואים קדוש כמותם עכ"ל, אמנם אין כונתו שלפיכך קראום חכמינו ז"ל. אלא לפיכך קראום רבינו ז"ל. ר"ל שלכן קראם רבינו כאן במנין בלבד לחיות הקודש ולא לאופנים ולשרפים דאיקראו נמי קודש וכן כולם קודש הם. אבל קראם לאלו הקודש לפי שבא למנות כאן סדר המדרגות. ולכן קראם להבדילם שהם קדושים מזולתם יותר המדרגות, וזה מבואר:
<b>וכרובים.</b> הנה חשב כרובים מין בפני עצמם. וצריך לעיין דמפורש בכתוב [יחזקאל י'] כי הכרובים הן הם חיות הקודש וגם עליהם נאמר בנבואה שהן תחת כסא הכבוד שדמות כסא נראה עליהם, וכן נאמר שם בביאור וירומו הכרובים היא החיה אשר ראיתי בנהר כבר וגו' וישאו הכרובים וגו' היא החיה אשר ראיתי וגו' ואדע כי כרובים המה ואיך חשבם רבינו לתרתי. ועיין במהרש"א בפרק גיד הנשה [דף צ"ב ע"א] כתב ג"כ דכרובים וחיות חדא. ודלכן יסדו בקרובץ שגם כרובים אומרים ברוך כבודו ומלכותו עיין שם. ואולי מפרש רבינו כרובים דהתם הם הכרובים שבבית המקדש וכמו שיראה מפשטות הכתובים שם. והוא כמ"ש רבינו בחיי [פרשת תרומה] כי הכרובים שבמקדש עניינם נגד החיות שבכסא הכבוד. ועיי"ש שכתב כן גם בשם רבינו [כמדומה] עיין שם באורך. וזה שראה יחזקאל במראה הנבואה לאותם כרובים שבמקדש כדמות החיות ושהן הן החיות. אבל כרובים שהן מין מלאכים [וכן אותו מלאך הכרוב דנזכר שם ביחזקאל ששלח ידו. אם נאמר שהוא מלאך ולא כרוב מכרובים שבמקדש] ודאי י"ל מין בפני עצמם הן, כך אפשר לומר לדעת רבינו:
<b>והרב</b> מאיר נתיבים שם ראיתי העיר במה שכתב רבינו כרובים מאוחר כל כך לאופנים והכתיב ביחזקאל ובלכת הכרובים ילכו האופנים. ותירץ דמ"מ ס"ל דכרובים למטה מאופנים. והא דחיות למעלה לאו מהאי קרא יליף. אלא כמו שכתבו המפרשים דשמם מוכיח עליהם שנקראים חיות או מקרא אחרינא. והם דברי תימה דמלבד דהא רבינו מפרש לפיכך נאמר בנבואה שהן תחת כסא הכבוד, והנה כן מפורש בכרובים שם כבחיות אלא בלאו הכי הא מפורש בקרא דהכרובים הן החיות כדכתיבנא. עוד תירץ שם דכרובים דעלמא למטה מאופנים ושאני ביחזקאל דמפרש קרא היא החיה ע"כ. גם זה אינו מחוור דאי כרובים דיחזקאל מלאכים נינהו והם החיות מנין לו לרבינו לעשות ב' מיני כרובים. אימר כל כרובים דעלמא הן אותם דיחזקאל, ובמה דאתאן עלה בקושייתו שחשב שיש סדר למעלות רבינו ז"ל ושהכרובים הם המעלה התשיעית. עיין שם כפל זה כמה פעמים והקשה בזה גם שם למעלה קושיא. ולא ידעתי מנא ליה שרבינו בדיוק נקט סדרם. ואנכי הרואה להרב אוצר הכבוד [בראש השנה דף כ"ד] שכתב דלא חש הרמב"ם בשאר מעלות לבאר סדרם אלא במעלת האישים שהיא האחרונה והוא כן [וצ"ע שלא זכר ג"כ שביאר שמעלת החיות היא הראשונה. ושם אח"כ כתב הרב אוצר הכבוד אמנם ידוע תדע שחיות הקודש למעלה מכולם וכו' עיין שם, וצל"ע שנראה כאלו חדשה, והוא מבואר בדברי רבינו] ע"כ. ועי' שם שכתב שקיבל מרבותיו סידרן ושכן הוא במדרש עי' שם ושמתחלה חיות ובתריהון שרפים ואופנים וכרובים עי' שם, וצל"ע דהוא נגד הגמ' דפרק גיד הנשה [דף צ"ב סע"א] דקאמר ברוך אופנים הוא דאמרי ליה, ועי' שם בתוס' דאופנים קמי שרפים וחשיבא מנייהו, ואפשר חשיבותייהו הואיל ורוח החיה באופנים וכל מעשיהם מעשה החיות:
<b>עלשם</b> עשר מעלות שלהן. הגאון יעב"ץ בבירת מגדול עוז שלו [אוצר הטוב מוסד ב'] כתב על זה וזה לשונו היות המלאכים עשרה בלבד הוא דעת הפלסופים המניחים לכל גלגל שכל נבדל המנהיגו ואין זה דעת חז"ל האלהיים ההולכים בתורת ד' סמוכים באמת על הכתובים היש מספר לגדודיו אלף אלפין ישמשוניה ורבוא רבבן קדמוהו יקומון ע"כ. ואני אומר כי גם רבינו ידע מקרא מפורש כי אין מספר לגדודיו אבל רבינו חשב הכתות בכללם ואמר שהם עשרה. אבל מי לא ידע כי בכל כת מאלו יש אלפי אלפים ורבוא רבבות גדודי מלאכיו עושי רצונו. ובודאי גם בכל כת מהנה יש אותם העשרה בחינות שחשב רבינו הא כיצד בחיות הקודש יש בחינה החיות שבחיות והוא הראש מאותו הכת הסמוך לכסא הכבוד. ויש בחינת אופנים שבחיות והוא אחריו באותו הכת וכן כולם עד האחרון בחינת אישים שבחיות והוא הסוף ורגל אותו הכת ועם כל זה הוא גדול מראש הכת שאחריו והוא מבחינת החיות שבאופנים וכן כולם. ובחי' אישים שבאישים היא הקטנה מכל מעלות המלאכים ועם כל זה גדולה כמעלות האדם הגדול. וביאור ענין זה בארנוהו באורך בחיבורי אר"ץ הצב"י ב"ה:
<b>ובזה</b> אמרנו לבאר דברי ר' טרפון בשבת [דף כ"ה ע"ב] ת"ר איזהו עשיר כל שיש לו נחת רוח בעשרו דברי ר' מאיר ר' טרפון אומר כל שיש לו ק' כרמים וק' שדות וק' עבדים שעובדין בהן ר' עקיבא אומר כל שיש לו אשה נאה במעשים ר' יוסי אומר כל שיש לו בית הכסא סמוך לשלחנו ע"כ. ובודאי לא היו דבריהם כשיחה בטילה ובאין ספק כיונו בזה רזים עליונים וגבוה מעל גבוה. אבל מ"מ אין מקרא יוצא מידי פשוטו. ואשר אנכי אחזה בביאור דבריהם דרך קל ופשוט הוא זה. כי נודע מאמרם פרק ד' דנדרים דף מ"א אין עני אלא בדעת וכן אין עשיר אלא בדעת. וכן הוא דברי חז"ל בכתובות [דף נ' ע"א] על הכתוב הון ועושר בביתו וצדקתו עומדת לעד זה הלומד תורה ומלמדה לאחרים. והנה ארבע דרכים בלימוד התורה [א'] ללמוד כדי לידע המעשה אשר יעשון ועל דרך שאיתא בפ"ק דקדושין גדול התלמוד שמביא לידי מעשה. [ב'] להנצל מיצה"ר על דרך מאמר רז"ל אם פגע בך מנוול זה משכהו לבית המדרש ואמרו ברא יצה"ר ברא תורה תבלין. וב' דרכים אלו הנה הלימוד רק כמו הכנה למצוה. אכן יש עוד דרך [ג'] שהלימוד עצמו מצוה והוא שלומד לשם מצוה לקיים מצות והגית בו יומם ולילה ולזו צריך שמירות יותר להיות נקי מכל סיג ואינו דומה שמירת מצוה לשמירת הכנה למצוה. והנה דרך הזה הכי נכבד מב' הראשונות אבל עד הרביעי לא בא כי יש עוד אופן [ד'] בלימוד התורה והוא קודש קדשים והוא מה שקראו רז"ל תורה לשמה והיינו להתדבק על ידי התורה באור אין סוף כנודע דאורייתא וקוב"ה חד וזו דרך גבוה ומאוד נעלה. ועליו אמר ר"מ בפרק שנו חכמים כל אותן המעלות ושכל העולם כדי לו. ודברים אלו בפרטות ביארנו בחיבור אר"ץ הצב"י ואין עת האסף פה:
<b>והוא</b> ענין דברי התנאים בברייתא זו. ר' מאיר אומר כל שיש לו נחת רוח בעשרו. והוא על דרך שראיתי בכתבי קודש מהגאון החסיד המפורסם מוהר"ח זלל"ה מוולאזין ביאור ענין שאמרו בתלמוד בכמה מקומות על אדם הנפטר ומת דנח נפשיה. ותורף דבריו היות כל הימים אשר האדם חי על פני תבל ולא ישקוט ולא ישליו מחמת המציק היצה"ר אשר מקומו אל ינח אף אם נפל פעמים ושלש יוסף לקום כי אם בהפרד רוחו מן גויתו אזי ינוח נפשו ממלחמתו מלחמת מצוה וחובה או אז יתכן לקרות נח נפשיה שנחה שקטה ממלחמתה. והוא שאמר ר"מ באיזה עשיר בדעת [על דרך ב' הנ"ל] כל שיש לו נחת רוח בעשרו על ידי עשרו בדעת ותורת ד' נחת רוחו שרוחו נח ושקט מהמיית היצר שאם ברזל הוא נתפוצץ על ידי התורה תבלין זהו העשיר:
<b>ור'</b> עקיבא אומר כל שיש לו אשה נאה במעשים. הענין כי התורה נקראת אשה כמו שקראה החכם מכל אדם [משלי ל"א] אשת חיל מי ימצא וגו' ור' עקיבא תופס הדרך הא' בלימוד התורה ללמוד על מנת לעשות ע"כ אמר איזה עשיר בדעת זהו שיש לו אשה זו תורה נאה במעשים:
<b>ור'</b> יוסי אומר כל שיש לו בית הכסא סמוך לשלחנו. אחז דרך הג' היות התורה עצמה מצוה לא הכנה למצות. ונודע כי התורה והמצות הם מאכל לנפש כמו שאמר הכתוב לכו לחמו בלחמי וברבה קהלת פסוק אין טוב באדם שיאכל ושתה וגו' כל אכילה ושתיה שנאמר במגילה הזאת בתורה ומעשים טובים הכתוב מדבר. וכן הוא ברעיא מהימנא ס"פ פנחס [דף רכ"ז סע"א] דנשמתא אתפרנסת במלין דאורייתא דאינון נהמא לה כענין נהמא דגופא ממלין דעלמא עיין שם. ונודע כי האוכל הוא בא לחזק כחות הגוף לבל ירפו. אולם להיות האוכל מעורב טוב ברע ורע בטוב ואם יהיה נבלע באברים גם החלק הרע לא די שלא יוסיף תת כחות בגוף אלא שירפהו ביותר. ע"כ ברא השי"ת בגוף האדם כח הדוחה אשר הוא דוחה חוצה כל סיג וכל פסולת המאכלים וכל זך ונקי אותו יניח לחזק הגוף. וכי כן במאכל הנפש צריך להיות כח הדוחה להיות שמאל דוחה והם המשמאילים בה ומכוונים לשם יוהרא וכדומה כל מום וכל נגע לא ימצא בקרבו כי הוא מזיק כחות הנפש ומחלישם ביותר חלף צורכו לחזקם. וזה שאמר ר"י לדעתו כי לימוד התורה צריך שיהיה לשם מצוה והוא עצמו מצוה ומאכל לנפש לא הכנה. ע"כ צריך שיהיה סמוך לשלחנו ביהכ"ס לזרות לשם כל סיג וכל מחשבה רעה לקינטור רק להותר הבר בעצמו וזהו העשיר בדעת:
<b>אכן</b> ר' טרפון עקב רוח אחרת עמו. ודעתו כי העשיר בדעת האמיתי הוא הלומד כדי להתדבק על ידי כן באור גנוז וטמיר אור צח ומצוחצח. ע"כ ההוא אמר כי צריך שיהיה לו ק' כרמים וק' שדות וק' עבדים והענין על פי דברי רבינו [בפרק ג' הלכה ט'] כי ג' כתות חלוקות בהשגת הבורא ית' המלאכים והכוכבים ומזלות ובני אדם. וכן הוא בזוהר חדש בראשית במדרש הנעלם פסוק ויקרא אלקים לאור יום שכתבו השגת המלאכים היא השגה גדולה השגה שניה וכו' השגה שלישית וכו' והיא השגת בני אדם וכו' עיין שם. ושם [ט"ז ב] המלאכים הקרובים מקבלים כח השפע תחלה ומהם יורד לשמים וכל צבאם ומהם אל האדם עיין שם. והנה נודע כי כל אחת מהנה חלוקה לעשרה. המלאכים כמו שכתב רבינו פה וגלגלי דרקיעא ג"כ נודע כי מספרם עשרה [כנודע מחכמי האמת יודעי עשר ספירות בלימה. ואף כי רבינו מנה אך תשעה היא דעת פלסופי קדמונים וכבר שבו גם פלסופי זמנינו למנות י' גלגלים כי מצאו מחדש כוכב אחד אוראנוס שמו ולו גלגל בפני עצמו] וכן בבני אדם כולל ג"כ עשרה ובעשרה שכינתא שריא ומיקרי עדה שלימה וקהל ואין דבר שבקדושה פחות מעשרה וכמו שבארנו כל זה באורך בחבורינו אר"ץ הצב"י:
<b>וכבר</b> אמרנו כי גם כל אחת מהעשרה כלול מאותם עשרה בחינות. נמצא בפרטן אתה מוצא מאה. ונודע כי בני ישראל מכונים בשם כרם וכמו שאמר הנביא [ישעיהו ה] כרם היה לידידי ובשיר השירים כרם היה לשלמה ועיין במדרש רבה שם. ועיין בזוהר הקדוש ויקרא ובספר מ"ק [חלק ב' פרק ג'] שמלאכים נקראים עבדים להקב"ה וישראל בנים עיין שם. וכבר אמרנו במקום אחר ב"ה ביאור הכתוב ועשו איש שדה הענין כי מזרות השמים ומשטריהם אשר אותם חלק ד' לכל העמים להשפיע לכל עם ועם מדינה ומדינה נקרא שדה. ועל דרך שכתבו התוס' ריש כתובות [דף ב' ע"ב] ד"ה מצי אמרה נסתחפה שדהו שהאשה שדה הבעל. והענין שכמו שהשדה מקבלת השפעה והיא מגדלת התבואה כן האשה נשפעת מהבעל ומגדלת ולדות. ודוגמת זה כוכבי השמים במסילותם נשפעים ממלאכי האל והם מגדלים בני אדם שאין לך בן אדם ועשב שאין לו מזל המכה אותו ואומר לו גדל. וזהו אך באומות העולם. אכן ישראל חלק ד' עמו ואין מזל לישראל. וע"כ אמר הכתוב כי עשו היה איש שדה שהיה נמסר ליד הכוכבים ומזלות ונשפע וגדל מהם. לא כן יעקב היה איש האלקים כי ד' חלקו. וכבר זכרנו דברי ר' מאיר שכל העוסק בתורה לשמה כל העולם כדי לו וכן אמרו [ברכות פ"ק] ובירושלמי [פ"ק דפאה] לא נברא העולם כלו אלא לצוות לזה. ולא זו בלבד שזה העולם כדי לו אלא שאף כל העולמות וכחות העליונים כדי לו. וכמו שביאר הרב הגאון מוואלזין בספר נפש החיים בהרבה מקומות וביחוד בשער א' ביאר איך כל מעשה אנוש ותחבולותיו הטובות אם רעות פועלים בעולמות העליונים הרבה עיין שם:
<b>וזהו</b> שאמר ר' טרפון לפי דעתו כי עיקר התורה לדביקות והוא לשמה האמיתי שזוכה לדברים הרבה וכל העולם כדי לו. ע"כ אמר איזה עושר זה שיש לו מאה כרמים [רומז לכללות בני ישראל כרם ד' צבאות אשר בפרטן הם מאה כנ"ל] ומאה שדות [הם כללות הרקיעים וכל צבאם שמש וכל כוכבי אור וכנ"ל] ומאה עבדים שעובדים בהם [הם כללות המלאכים המשפיעים לאותם השדות וכנ"ל] והיינו כשיש לו כל הנ"ל שהכל כדי לו זה העשיר בדעת האמיתי והבן. [בסידור המדרגות עיין בשו"ת מאיר נתיבים סימן ו']:
<b>למה</b> שכתבתי למעלה בשם הגאון יעב"ץ שנחלק על הרמב"ם. הנה בזוהר חדש במדרש הנעלם פרשת בראשית [דף ח' ע"ב] וכן עוד שם בפרשת יתרו [דף מ"א סע"ג] עי' שם גם בזוה"ק בא [דף מ"ב ע"א ושם ע"ב] איתא כדברי רבינו עיין שם דקאמר עשרה משמורות של מלאכי השרת איכא ברקיע וכו' ותדע לך האיך כד ישראל מסיימו צלותהון בלילא נסבין שירתא בתרייהו אינון דנקראו אישים וכו' במשמורה שניה נסבין שירתא אינון דנקראין מלאכים וחשמלים ואראלים עד דסיים משמורה שניה וכו' פתחו חיות הקודש וכו' ובתחלת משמורה תליתאי אינון דנקראין וכו' ע"כ. ויש לדקדק מזה אדברי רבינו בסדר המדרגות ועיין במאיר נתיבים [סימן ו']. ומה שכתב הרמב"ם שם [פרק ג' הלכה ט'] ודעת הכוכבים וכו' עיין שם. עיין בזוהר חדש שם [דף י' סע"ב ודף י"א רע"א] מבואר כן דתני ר' כרוספדאי השגת המלאכים היא השגה גדולה מה שאין למטה מהם השגה שניה היא השגת השמים וכו' השגה ג' היא השגת המדרגה התחתונה וכו' השגת בני אדם וכו' ע"כ. עיין בספר אוצר הכבוד מרבינו טודרוס הלוי בראש השנה [דף כ"ד] מביא דברי הרמב"ם דעשרה כתות הם והסכים עמו. אבל כתב שלא ביאר סדרן של כתות ולא זכר אלא טעם לשבח על אנשים שהם אחרונים לא זולתו. עיין שם שהעתיק ג"כ מדברי הזוהר חדש הנ"ל בשם מדרש באורך ויעו"ש. ודברי רב יעב"ץ תמוהים:
<h3>הלכה יא</h3>
<b>הוא</b> הנקרא מעשה מרכבה. זהו דעת רבינו אמנם כבר נודע ונתפרסם היום בעולם שלא כדבריו כי לא זהו מעשה מרכבה אמיתית, ולא באלה דברו רז"ל דברים שזכר אח"כ [בהלכה י"ב]. אבל חכמת הקבלה הדברים אמורים אשר כבר נתחברו בזה הרבה ספרים, והמדברים על ביאור זה לחלוק על דברי רבינו ספר עבודת הקודש לרבי מאיר בן גבאי וספר שומר אמונים למהר"י אירגאס וזולתם הרבה, ועי' להרדב"ז חלק ב' בלשונות הרמב"ם [סימן רנ"ג] ולהרב יעב"ץ במגדול שלו, ועיין בביאורי הגר"א ליו"ד [סי' רמ"ו סקי"ח]:
<b>למה</b> שכתבתי לעיל בכתות המלאכים, ראיתי להרב קדושה וברכה בהקדמה כתב וזה לשונו, כי י' מינים הם, נגד י' ספירות והם חיות ואופנים שרפים כרובים אראלים תרשישים טפסרים אישים שנאנים בני אלקים ועיין במקובלים שאלו נקראים בני אלקים לגריעותא והם האחרונים עכ"ל. והנה זהו נגד דברי רבינו שכתב דאישים הם האחרונים ובני אלקים קדמו להם הרבה. וטעם רבינו נכון. והרב אוצר הכבוד אמר כי כן על פי הקבלה כדברי רבינו כנזכר לעיל. גם במנין י' כתות גרע מדברי רבינו חשמלים ומלאכים ואלקים, והוסיף תמורתם טפסרים ותרשישים ושנאנים וכבר זכרנו דברי זוהר חדש והם כדברי רבינו, ולכן דבריו צל"ע.
<h2>פרק ג</h2>
<h3>הלכה ה</h3>
<b>כל</b> הגלגלים וכו' י"ח. [נ"ב] עיין בתשובות הרשב"א [סימן תקל"א] ובמה שכתב הרדב"ז [בתשובה חלק א' לשונות הרמב"ם סי' ב']:
<h2>פרק ה</h2>
<h3>הלכה א</h3>
כל ישראל. [נ"ב] עיין מ"ש בבשמים ראש [סימן ש"א]:
<b>מתחייב</b> בנפשו. [נ"ב] כן הוא לקמן [הלכה ד'] ועי' מש"כ הרדב"ז חלק א' בלשונות [סי' נ"ג] וחלק ד' בתשובה [סי' צ"ח]:
<h3>הלכה ב</h3>
<b>במה</b> דברים אמורים בשאר מצות וכו' אבל שלש עברות אלו אם יאמר לו עבור על אחת מהן או תהרג יהרג ואל יעבור וכו' אבל אם נתכוון להעבירו על מצות בלבד אם היה בינו לבין עצמו ואין שם עשרה מישראל יעבור ואל יהרג ואם אנסו להעבירו בעשרה מישראל יהרג ואל יעבור ואפי' לא נתכוון להעבירו אלא על מצוה משאר מצות בלבד. עיין בתשובת ב"ח [סי' ב' ס"ק כ"ז] דמבואר להדיא דכל שהדבר מפורסם יודע שיתפרסם די וכתב דכן משמע במהרי"ק [שורש ק"ס] וכן משמע בסנהדרין דף ע"ב עכ"ל. ונסתפקתי הא דבעשרה יהרג אי בעינן דוקא שיהיו העשרה ישראלים בשעה שהוא אונסו לעבור ואז יהרג ואל יעבור אבל כל שאינם בשעת כפייתו ועשיית העבירה אף על פי שאחר שעשה העבירה הרי היא גלויה וניכרת לעשרה מישראל שנעשה אותה כגון שכפו להרביע בהמתו כלאים בצינעא ואח"כ כשיולד הולד ויהיה כלאים יהא ניכר לכל שבהמתו של זה נרבעה כלאים וכל הדומה לזה שבשעה שהוא עובר הוא בצינעא ואין אדם רואהו אלא שאח"כ הדבר גלוי וניכר לעשרה מישראל שהוא עבר על לאו זה אם הוא מיקרי בצינעא ויעבור ואל יהרג או קרוי בפרהסיא. ומקום הספק הוא בטעם דבעינן עשרה מישראל אם הוא משום פרסומי מלתא ועל דרך שאיתא בפ"ק דכתובות [דף ז' ע"ב] אהא דויקח בועז עשרה אנשים דהיינו לפרסומי מלתא וכדאמר ליה שמואל לרב חנא בגדתאה פוק ואייתי בי עשרה ואימא לך באנפייהו המזכה לעובר לא קנה וכו' עיין שם והכי נמי דכוותיה שאם יש עשרה מישראל הרי הדבר מפורסם ועל כן יהרג ואל יעבור. וא"כ הכי נמי אם יש עשרה מישראל המכירים אח"כ ומה לי רואים בשעת מעשה העבירה ומה לי רואים אח"כ בין כך ובין כך הדבר גלוי ומפורסם לעשרה בני אדם ויהרג ואל יעבור:
<b>אך</b> י"ל דטעם דעשרה בני אדם לאו משום פרסומי הוא דא"כ הוי סגי בשלשה בני אדם וכדאמרינן בפרק חזקת הבתים [דף ל"ט סע"א] למאן דאמר מחאה בפני שלשה ס"ל כדרבה בראש השנה דכל מלתא דמתאמרה באפי תלתא לית בה משום לישנא בישא דבג' מגליא מלתא ואפי' מאן דאמר מחאה בפני שנים מודה בזה עיין שם. והכי נמי אמרינן ספ"ק דביצה [דף י"ד ע"ב] אמתניתין דמשלחין מנות ביום טוב ובלבד שלא יעשנו בשורה תנא אין שורה פחות מג' בני אדם וכו' עיין שם וברש"י דמבואר דבתלתא אוושי מלתא לכולי עלמא עיין שם. והכי נמי אי משום פרסומי מלתא הוי סגי בשלושה. רק הכא ילפינן מקרא דונקדשתי בתוך בני ישראל ואתיא תוך תוך וכו' כדאיתא בסנהדרין וא"כ הוי כהא דפורסים על שמע ג"כ בעשרה דוקא דיליף מיניה בפ"ב דמגילה [דף כ"ג ע"ב] מהאי קרא דונקדשתי וכו' ומה התם בעינן דיהיו כולם בשעת הקדושה הכי נמי צריך שיהיו כולם בשעת הקידוש שם שמים אבל לא אח"כ. והדבר שקול:
<b>ונראה</b> לי לפשוט דאף בכהאי גונא שיתפרסם אח"כ לעשרה בני אדם מיקרי בפרהסיא [שוב ראיתי ברדב"ז חלק ד' סי' צ"ב כתב כן והביא ראיה זו עיין שם]. מהא דפריך בסנהדרין ארב יהודה דבפרהסיא יהרג ואל יעבור מאסתר דפרהסיא הוי ונבעלה לעכו"ם ולא מסרה עצמה להריגה עיין שם מה דמשני אביי ורבא, וקשה מה פריך הא בפ"ק דמגילה [דף י"ג ע"א] אמרינן בערב היא באה וכו' אמר רבי יוחנן מגנותו של אותו רשע למדנו שבחו שלא שימש מטתו ביום. ובפ"ג דכתובות [דף ט' ע"א] פריך מעשה שהיה דדוד ובת שבע מאי טעמא לא אסרוה אדוד ופירש"י שהרי אותה מעשה בעדים היה דהכל ידעו מזה. והקשו בתוס' ד"ה מפני דנהי דהכל ידעו שהביאה לביתו מ"מ לא ראו כמכחול בשפופרת שבפני אדם לא שימש על כן פירשו בדרך אחר עיין שם. הרי דזה לא חשיב עדים וידיעה במעשה דבת שבע אף שהיה גלוי לכל. הכי נמי באסתר היאך קאמר דפרהסיא הוי הא אף אותו רשע לא שימש בפני אדם וא"כ נהי דגלוי היה לכל ביאתה לביתו מ"מ מי ידע וראה שהיתה עמו ואולי לא היה עמה כלל והרי לא ראו גוף המעשה. וע"כ צ"ל דכיון דהכל הבינו שהיה עמה בודאי וגם ראו שהולידה בן דהא היה דריוש בן אסתר וידעו הכל שהיתה עמו ובא עליה מקרי בפרהסיא אף שלא ראו גוף העבירה. והכי נמי בשאילתינו כגון בכלאים וכדומה כיון דהכל יודעים כעת שנולד הולד שריבע לאמה כלאים מקרי בפרהסיא כן נראה לי:
<b>ומיהו</b> הוכחנו דוקא כהאי דאסתר שכשהולידה דריוש נודע לכל שבודאי בא עליה אחשורש [שהרי למרדכי נאסרה כדדרשינן כאשר אבדתי אבדתי בפ"ק דמגילה עיין שם], והכי נמי דכותיה בספק שלנו כדמיון הרבעת כלאים בשנודע שאין אחר נכרי בקי בהרבעה בלעדו הרי יהיה ניכר וגלוי לכל כשתולד כלאים שזה הישראל הרביעו ועבד איסורא, אכן כשיש גם הרבה נכרים בקיאים בהרבעה אז אפשר שאע"ג שהישראל עשה כן והרי ניכר ג"כ לי' בני אדם אפי' הכי לא מקרי בפרהסיא ולא ונקדשתי בתוך בני ישראל שהרי אין עשרה בני אדם יודעים ומכירים בהעבירה שנעשית אף אחר שרואים הכלאים מ"מ לא נודע מי עשה כה. או אפשר לאידך גיסא כיון שמ"מ הדבר והעבירה שעשה ניכר לעשרה בני אדם הוי בפרהסיא:
<b>ונראה</b> לי דהנה בפ"ק דכריתות [דף ג' סע"ב] אמר אביי האי מאן דצמיד זיבורא ועקרבא אסור ואי קרהיט אבתריה שרי. והועתק זה בטור יו"ד [סי' קע"ט] ועיין בבית יוסף שם הקשה מדוע השמיט רבינו דבר זה דאביי דבקרהיט אבתריה דשרי. ומה דכתב דהתוס' שם הקשו ממה נפשך אי ליכא סכנת נפשות בהא מאי טעמא שרי ואי דאיכא סכנת נפשות מה קמשמע לן אביי דשרי פשיטא אין לך דבר שעומד בפני פיקוח נפש עיין שם דנשארו בקושיא. ונראה לי דבאמת מיירי ביש בו סכנת נפשות אך הנה בסנהדרין שם אמרינן במה דברים אמורים בצינעא אבל בפרהסיא בכל העבירות יהרג ואל יעבור ופריך והא אסתר פרהסיא הוי ומשני אביי אסתר קרקע עולם היתה ורבא משני הנאת עצמן שאני וכו', ומבואר דלאביי אפי' הנאת עצמן לעשות מעשה לעבור על אחד משאר עבירות בפרהסיא אסור ויהרג ואל יעבור, ולפי זה גם לרפואה במקום סכנת נפשות ודאי דאסור לעבור בפרהסיא כי אם בצנעא דלא עדיף מלעבור בשביל הנאת עצמן דגוים דבפרהסיא אסור הכי נמי לא עדיף לרפואה באיסור תורה דאסור בפרהסיא, וא"כ לצמודי זיבורא ועקרבא היכי דקרהיט אבתריה אף על גב דעביד בצנעה כיון דבתר הכי יהיה ניכר לכל שהנחשים הללו מחוברים יחד ואין יכולים לילך למקום אחר. וא"כ גלוי וידוע לעשרה בני אדם העבירה וס"ד דהוי בפרהסיא ואסור א"כ שפיר קמ"ל אביי דין חדש והוא ספיקנו דשרי דכיון דלא נודע אף להרואים הנחשים ועקרבים המחוברים שישראל חיברם ושמא נכרי חיברם לא מקרי פרהסיא וכנ"ל ואתי שפיר קושיית התוס':
<b>ולפי</b> זה יובן דעת רבינו. דזה נכון אביי לשיטתו דס"ל דאפי' להנאת עצמן אסור לעבור בפרהסיא וא"כ אפי' לרפואה אסור בפרהסיא שפיר קמ"ל דהכא שרי. אכן רבינו לטעמיה דפסק כרבא דהנאת עצמן שרי ורק כשמתכוין להעבירו על דתו אז בפרהסיא אסור אבל כשמתכוין להנאת עצמו אפי' בפרהסיא שרי וא"כ להרפא באיסורים שרי אפי' בפרהסיא. וא"כ שפיר השמיט הא דאביי דקשה כקושיית התוס' ממה נפשך אי בדליכא סכנת נפשות מאי טעמא שרי ואי בדאיכא סכנת נפשות פשיטא דשרי דאין לך דבר וכו' וכמו שכתב רבינו כאן ע"כ לא הוצרך להשמיענו שם ואתי שפיר. [ומה שהשמיט רבינו הא דאסור לדאביי יתבאר בסמוך] ונפשט ספקינו דבכהאי גונא לא מקרי פרהסיא כיון דלא נודע לכל שהישראל עשה כן ושרי:
<b>בעשרה</b> מישראל. [נ"ב] עי' מה שכתב מהרי"ק [שורש קל"ז ענף א']:
<h3>הלכה ד</h3>
<b>כל</b> מי שנאמר בו יעבור ואל יהרג ונהרג ולא עבר הרי זה מתחייב בנפשו. זהו דעת רבינו אכן שאר פוסקים חולקים עליו. ועיין בספר הקנה בענין קדוש השם דאסור להחמיר על עצמו. ועיין בהגהת אשר"י [פ"ק דכתובות] כתב וגם אם רוצה להחמיר על עצמו וליהרג היכי דקיי"ל יעבור ואל יהרג צ"ע אי שרי אי לא שרי ע"כ. ועיין בספר חסידים [סימן תי"ט וסימן ת"כ]:
<b>והנה</b> בפ"ב דכתובות [דף י"ט ע"א] פריך לרבי מאיר דאמר בעדים שאמרו אנוסים מחמת נפשות אין נאמנים לפוסלו לשטרא מאי טעמא אמר רב חסדא קסבר ר' מאיר עדים שאמרו להם חתמו שקר ואל תהרגו יהרגו ואל יחתמו שקר א"ל רבא השתא אלו אתו קמן וכו' אין לך דבר שעומד בפני פקוח נפש וכו' עיין שם. ואינו מובן מה ס"ד דרב חסדא. וגם תשובת רבא אלו אתו קמן וכו' הוה ליה לומר ליתא דקיי"ל אין לך דבר שעומד בפני פקוח נפש, וראיתי פירוש על זה בחידושי הרשב"א שם דהכי קאמר כיון דממדת חסידות הוא ליהרג ולא לחתום שקר וקסבר ר"מ דאפי' בכהאי גונא משוי נפשיה רשיעא שאינו חסיד ורבא קשה ליה על זה כיון דכי אתו קמן אין מורין להם כן כי חתמו נפשייהו אמאי קרית להו רשע עכ"ד. וקשה לדעת רבינו דס"ל דאסור להחמיר על עצמו וליהרג והרי הכא מוכח להדיא דממדת חסידות ליהרג אף בשאר עבירות ור"ח רצה לומר שמשוי נפשיה רשיעא כשאומר שלא עשה כן:
<b>ונראה</b> לי ליישב דעת רבינו דהנה בפ"ק דתענית [דף י' ע"ב] ת"ר לא כל הרוצה לעשות עצמו יחיד עושה תלמיד חכם עושה דברי רבי מאיר רבי יהודה אומר עושה וזכור לטוב לפי שאין שבח היא לו אלא צער היא לו ע"כ, וגירסת הרי"ף שם לא כל הרוצה וכו' והתלמידים עושין עצמן יחידים דברי ר"מ ר"י אומר עושה וכו', ולפי דבריו אף ר' מאיר מודה בתלמידים ופלוגתייהו בכל אדם אם עושה עצמו יחיד, והנה רבינו [ברפ"ג מהלכות תענית] כתב הרי שלא ירדו וכו' מתחילין תלמידי חכמים בלבד להתענות בה"ב וכל התלמידים ראוין לכך ע"כ. מבואר דעתו דוקא תלמידים אבל לא כל אדם ראויים וקשה מאי טעמא פסק כר' מאיר ולא כר' יהודה והא קיי"ל בפרק מי שהוציאוהו [דף מ"ו ע"ב] ר"מ ור"י הלכה כר"י ועיין בלחם משנה שם:
<b>ונראה</b> לי דגירסת רבינו היתה הפוכה ברישא ר"י ובסיפא ר"מ ור"מ הוא דקאמר עושה וזכור לטוב. וכן משמע בתוספתא [פרק א] דבתר הא דאמר רבן שמעון בן גמליאל דבר שהוא של צער הרוצה לעשות עצמו יחיד עושה תלמיד חכם עושה ותבוא עליו ברכה קאמר רבי שמעון בן אלעזר משום ר"מ וכן היה ר' דוסא אומר כדבריו ע"כ. מבואר דר' מאיר נמי ס"ל דכל אדם עושה עצמו יחיד והכא נמי גרסינן כן ור"י הוא דקאמר דרק תלמידים עושין עצמן כיחידים ולא כל אדם. ושפיר פסק רבינו כר' יהודה ולא כר' מאיר כן נראה לי:
<b>ולפי</b> זה יובן דבכסף משנה הביא בשם הנימוקי יוסף דאף רבינו מודה דבאדם גדול וחסיד וירא שמים דרשאי לקדש השם עיין שם. ובאמת הכי מוכח בדוכתי טובא בפרק אין עומדין [דף ל"ב ע"ב] במעשה דאותו חסיד שהיה מתפלל ובא שר אחד ונתן לו שלום ולא החזיר לו עיין שם ואיך הכניס עצמו אותו חסיד בסכנה אלא ודאי חסיד שאני. [ועיין בט"ז או"ח ריש סי' ס"ו ובמג"א ריש סי' ק"ד סק"א בזה] והכי נמי משמע בפרק מי שמתו [דף כ' ע"א] קמאי הוי מסרי נפשייהו על קדושת השם אנן לא מסרינן נפשין אקדושת השם עיין שם, וכן משמע להדיא ברפ"ק דכתובות [דף ג' ע"ב] דקאמר איכא צנועות דמסרי נפשייהו לקטלא ואתיין לידי סכנה ואף על גב דאין צריכים ליהרג עיין שם ובתוס', וכן משמע בפ"ב דעירובין [דף כ"א ע"ב] במעשה דר' עקיבא שהיה חבוש בבית האסורין ולא אכל אמר מוטב שאמות מיתת עצמי ולא אעבור על דעת חבירי, ועיין שם בתוס' ד"ה מוטב דאף דבמקום סכנה פטור מנטילת ידים מ"מ מחמיר על עצמו היה עיין שם, הרי דאדם חשוב רשאי להחמיר על עצמו וליהרג אף במקום שאין צריך ואף רבינו מודה בזה וכן משמע עוד בדוכתי טובא. ולפי זה אתי שפיר דרבינו לטעמיה דס"ל כרבי יהודה דאף בדבר של צער אין כל אדם עושה עצמו יחיד ע"כ פסק הכא דאם נהרג ולא עבר הרי זה מתחייב בנפשו. אכן בסוגיא דכתובות התם קאי אליבא דר' מאיר ושפיר קאמר רב חסדא קסבר ר"מ עדים שאמרו להם וכו' יהרגו ואל יחתמו שקר ממידת חסידות דזכור לטוב כל העושה עצמו יחיד בדבר של צער וכנ"ל ואתי שפיר:
<b>עיין</b> בתוס' פרק אין מעמידין [דף כ"ז ע"ב] ד"ה יכול אפי' בפרהסיא כתבו ואם רצה להחמיר על עצמו אפי' בשאר מצות רשאי כמו ר' אבא בר זמרא [צ"ל זמינא וכן הוא בירושלמי] דירושלמי שהיה אצל עכו"ם ואמר ליה אכול נבילות ואי לא קטלינא לך אמר ליה איבעית למקטל קטול ומחמיר היה דמסתמא בצינעא הוי ע"כ. והגם דלפי מה שכתבתי דאדם חשוב שאני לא קשה מידי לרבינו דר' אבא בר זמינא מחמיר על עצמו היה כהאי דאותו חסיד אבל לא כל הרוצה לעשות עצמו חסיד עושה. מ"מ יגעתי ומצאתי מקום הירושלמי הנזכר בתוס' והנה הוא [בפ"ד דשביעית] ושם מסיים עלה אמר ר' מנא אלו הוי ר"א בר זמינא שמע מילייהון דרבנן [דבכל עבירות שבתורה יעבור ואל יהרג] מיכל הוי ע"כ. הנה מבואר להדיא דלא כתוס' אלא כרבינו מדקאמר דאלו שמע ראב"ז דיעבור ואל יהרג הוי אכיל ש"מ דאין רשאי להחמיר על עצמו. דאלו נימא דרשאי קשה אימר שמע זה ומחמיר על עצמו אלא ודאי דאינו רשאי. וצ"ע על התוס' אם לא דגירסתם לא היה הך סיומא דר' מנא וצ"ע:
<b>מיהו</b> קשה לפי המתבאר דאדם חשוב רשאי להחמיר על עצמו קשה בירושלמי הנ"ל דקאמר דאלו שמע ר' אבא בר זמינא מיכל הוי. מנא ליה הא אימר דר"א בר זמינא מחמיר על עצמו היה דאדם חשוב ואף התלמידים עושים עצמם יחידים כנ"ל. ושמא י"ל דידוע היה להם דר"א בר זמינא לא היה מחשיב עצמו לאדם חשוב [ודומה לזה כתבו התוס' חגיגה דף כ"ב ע"א ד"ה כמאן דאין אנו מחזיקים עצמינו כתלמידי חכמים שלא לזמן על עמי הארץ עיין שם] שיחמיר על עצמו. וכן משמע ממאי דאמר ר"א בר זימנא בשבת [דף קי"ב ע"ב] אם ראשונים כמלאכים אנו אנשים ואם ראשונים כאנשים אנו כחמורים וכן הוא בירושלמי פ"א דדמאי. ועיין בתוס' שבת [י"ב ע"ב] ד"ה ר' נתן עיין שם. משמע דלא היה מחשיב עצמו וע"כ קאמר דודאי אלו הוי שמע וכו' מיכל הוי ולא היה מחמיר על עצמו כלל. ואשכחן הכי בב"מ [ס"ז ע"ב] דרבינא אכיל בנכייתא והקשו התוס' האמרינן לעיל צורבא מרבנן לא ליכול בנכייתא ואומר רבינו תם דרבינא לא היה רוצה ליטול השם ולעשות עצמו צורבא מרבנן ע"כ. הרי דאף להחמיר על עצמו לא היה רוצה לעשות עצמו צורבא מרבנן. וכ"ש הכא דאם יהרג ואינו אדם חשוב מתחייב בנפשו ודאי דלא היה ר"א בר זמינא מחשיב עצמו לאדם חשוב וצורבא מרבנן כן נראה לי:
<b>וממעשה</b> דאותו חסיד בפרק אין עומדין הנ"ל שהחמיר על עצמו אף דהיה יכול ליהרג. מלבד די"ל דאדם חשוב שאני. עוד נראה לפי ענ"ד ליישב דהרי טעמא דרבינו דאסור ליהרג הוא משום דחובל בנפשו. והנה בב"ק [דף צ"א ע"ב] פריך אמתניתין דהחובל בעצמו אף על פי שאינו רשאי פטור והתניא יכול נשבע להרע בעצמו וכו' אלא תנאי הוא איכא למאן דאמר אין אדם רשאי לחבל בעצמו ואיכא למאן דאמר אדם רשאי ופריך מאן תנא דאמר אין אדם רשאי לחבל בעצמו ואסיק האי תנא הוא דתניא אמר רבי אלעזר הקפר ברבי מה ת"ל וכפר עליו מאשר חטא על הנפש וכו' ומה זה שלא ציער עצמו אלא מן היין נקרא חוטא המצער עצמו וכו' ע"כ. והנה בפ"ק דנדרים [דף י' ע"א] תניא רבי יהודה אומר חסידים הראשונים וכו' עומדין ומתנדבין נזירות למקום וכו' רבי שמעון אומר לא נדרו בנזיר וכו' כדי שלא יקראו חוטאים שנאמר וכפר עליו וכו'. ואסיק התם דר"ש ור"א הקפר אמרו דבר אחד שאסור לידור בנזיר. אבל ר"י לא ס"ל הכי מדקאמר חסידים הראשונים היו נודרין בנזיר משמע דשפיר דמי לידור בנזיר וא"כ ס"ל דאדם רשאי לחבל בעצמו. והנה בב"ק [דף ק"ג ע"ב] אמרינן דכל מקום שנאמר מעשה בחסיד אחד אינו אלא או רבי יהודה בר בבא או ר' יהודה ב"ר אילעי. וא"כ אותו חסיד דהוי ר"י ב"ר אילעי לטעמיה אזיל דס"ל דרשאי לחבול בעצמו ע"כ לא חשש פן יהרגוהו. אכן רבינו לטעמיה אזיל דפסק [ברפ"ה מהלכות חובל ומזיק] דאסור לאדם לחבל בעצמו יפה כתב כאן דכל מקום שנאמר יעבור ואל יהרג ונהרג ולא עבר הרי זה מתחייב בנפשו עיין שם:
<b>והא</b> דכתובות שדחק הרשב"א ז"ל. לפי ענ"ד ליישב בדרך יותר נכון. דבכתובות [דף כ"ז ע"ב] בהא דמרי בר איסק אתא ליה אחא מבי חוזאי וכו' א"ל רב חסדא זיל אייתי סהדי דאחוה את א"ל אית לי סהדי ומסתפו מיניה דגברא אלמא הוא א"ל לדידיה זיל אייתינהו את וכו' ופריך השתא נמי אתו ומשקרי ומשני תרתי לא עבדי לשתוק שלא לומר אמת וגם להגיד שקר לא יעשו. [ועיין תוס' שבועות [דף מ"ה ע"ב] ד"ה וכי שכיר דחמיר לאינש חד לאו כתרי לאוי עיין שם. וצ"ע לפי זה בהך גמרא דתרתי לא עבדי. ועיין בחות יאיר בהשמטות דף מ"ז כתב החשוד לדבר אחד אינו חשוד לדבר אחר וכ"ש לדבר שיש בו ב' איסורין עיין שם. ועיין עוד בתמורה [דף כ"ז ע"א] בעי אביי עיין שם וברש"י ד"ה או דלמא תמימה וכו' הואיל ואי אפשר דלא עביד איסורא בחדא וכו' יעו"ש היטב כל הסוגיא. ודע דצ"ע מה קמבעיא ליה תפשוט ליה מדרבא בחולין [דף ג' סע"א] במומר אוכל נבילות וכו' עיין [שם ע"ב] תוס' ד"ה בודק דהטעם דלא שביק היתרא ואכיל איסורא ואף על גב דהוא מומר. ואפי' תימא דאביי לטעמיה דלית ליה דרבא כדאמרינן [שם סע"ב] אכתי קשה בהא דבעי רב אשי התם כיון דאתחזק גברא באיסורא וכו' ועיין שם שנשאר בתיקו. והרי רב אשי ס"ל דרבא בחולין שם. ומומר היינו ג' פעמים עיין ש"ך יו"ד [סי' ב' ס"ק י"ט] וצע"ג וקשה ממה נפשך אם הם אנוסים מחמת ממון מחמת שהוא אלם וחוששין שמא יפסידם על ידי זה ממון ובשביל זה נמנעים מלהעיד קשה הא גם על השתיקה ומניעה מלהעיד יש לאו דאם לא יגיד וגו'. ואטו בשופטני עסקינן שיעברו על לאו דאם לא יגיד ועוד דא"כ נפסלו לעדות [מדרבנן]. ואם הם אנוסים מחמת נפשות שהיו יראים ממרי בר איסק שהוא אלם שיהרגם אם יעידו לרעתו וא"כ היו רשאים לשתוק ולהמנע מלהעיד א"כ קשה מאי טעמא קאמר תרתי לא עבדי שלא יעידו שקר קשה מדוע הא כל עבירות שבתורה יעבור ואל יהרג ואף עדות שקר בכלל ומאי טעמא לא יעשו תרתי להעיד שקר:
<b>וצריך</b> לומר דודאי היה אונס נפשות ועיין ב"ב [דף מ"ז ע"א] אמר רב חסדא כגון דבית פלוני שהורגין נפשות על עסקי ממון ע"כ. ואשכחן כהאי גונא שיש אונס נפשות מאלם בספ"ק דגיטין [דף י"ד ע"ב] איספקא דכספא דהוי ליה לר' אחי בר' יאשיה בנהרדעי וכו' הרוגו הורגין עיין שם. והכי נמי חששו לסכנת נפשות רק מ"מ תרתי לא עבדי עדים דעדות שקר כיון שמאיימין על העדים תחלה ואומרים להם מפץ וחרב וחץ שנון איש עונה ברעהו עד שקר ועוד טובא כדאיתא בסנהדרין [דף כ"ט ע"א] הם סבורים שעדות שקר חמור וצריך ליהרג ושלא להעיד שקר. וכ"ש הכא דאיכא תרתי עדות שקר וגם השתיקה מלומר אמת וזו ודאי לא עבדי עדים מעצמם כן נראה לי. ועיין בפ"ק דסוטה [דף ז' ע"א] תוס' ד"ה א"ל דלפעמים בני אדם מחמירים יותר במצוה קלה מבחמורה לפי טעותם עיין שם. ולמדנו מזה שהעדים טועים וסבורין שאסור להעיד שקר אפי' במקום סכנת נפשות ויהרג ואל יעבור. והנה בנזיר [דף כ"ג ע"א] אמרינן שאפי' נתכוין לעלות בידו בשר חזיר ועלה בידו טלה צריך סליחה וכפרה עיין שם:
<b>וע"כ</b> שפיר קאמר רב חסדא הכא לטעמיה דאמר ליה למרי בר איסק זיל אייתי את סהדי וס"ל דתרתי לא עבדי דהעדים טועין וסבורין שעל עדות שקר יהרג ואל יעבור. ע"כ איהו אמר כן טעמיה דר' מאיר דעדים שאמרו להם וכו' יהרגו וכו' וא"כ עדים הללו דלא עשו כן וחתמו שקר כיון דלפי טעותם היה הדין ליהרג והם לא נהרגו ועברו הוי ליה כמכוין לעלות בידו חזיר ועלה בידו בשר טלה ומשוי נפשייהו רשיעא. ורבא השיב על זה השתא אלו אתו קמן וכו'. ואתי שפיר לפי ענ"ד פירוש הגמרא. דלפירוש הרשב"א אינו מובן דבשביל שלא עשו מדת חסידות נאמר דמשוי נפשייהו רשיעא. והרי אף באיסור דרבנן אי משוי נפשייהו רשיעא נחלקו הפוסקים ויתבאר במקום אחר בעזה"י כ"ש במדת חסידות דלא יעלה על הדעת כלל שמי שאינו עושה כן רשע מיקרי ואטו כולי עלמא חסידים נינהו. אבל לפי מה שכתבתי אתי שפיר דהם היו סבורים דמן הדין צריך לעשות כן ולא ממדת חסידות. ודומה לזה כתבו התוס' בסנהדרין [דף ע"ד ע"ב] ד"ה קטיל דהאי דשילהי יבמות דאמר ליה נכרי בשל לי ואי לא קטילנא לך ולא בשיל וקטליה טועה היה והיה סבור שאף על שבת צריך למסור עצמו עיין שם. והכי נמי דכוותיה לענין עדות שקר היו הכל טועים וסבורים שצריך ליהרג על זה. כן נראה נכון:
<b>ויש</b> לחקור בספק הריגה אם ג"כ יעבור ואל יכניס עצמו בספק מיתה. או בכגון זו אף בשאר איסורים יכניס עצמו בסכנה ואל יעבור. ונראה פשוט דאף בספק יעבור ואל יכניס עצמו בסכנה וכדקיי"ל לענין חילול שבת וחילול יוהכ"פ דמחללים בחולי שיש בו סכנה אף דמיתתו ספק וכן ברופא אומר צריך ורופא אחר אומר אינו צריך אמרו ביומא [דף פ"ג ע"א] ספק נפשות להקל. והכי נמי מה לי סכנה הבאה בידי שמים מה לי הבאה בידי אדם בין כך ובין כך הרי הוא מסוכן ובספק מיתה. וניתנו כל האיסורים לדחות בלבד ע"ז וג"ע ושפ"ד. וכזה מצאנו בט"ז ומג"א או"ח [סי' ר"ד ס"ח] בהג"ה הקשו אמה שכתב הרמ"א דמי שאנסוהו לאכול אין צריך לברך דמאי שנא בחולה שאוכל ביוהכ"פ דצריך לברך מה לי אונס בידי שמים מה לי אונס בידי אדם עיין שם. [ועיין במג"א ואליהו רבא כתבו דיש לחלק ולא ביארו היאך עיין שם. ודומה שנעלם מהם גמרא פרק חזקת הבתים [דף מ"ז ע"ב] בהא דתלוה וזבין זביניה זבינא קאמר שאני אונסא דנפשיה מאונסא דאחרינא עיין שם ברשב"ם הטעם דאונסא דנפשיה גמר ומקני יעו"ש [דף מ"ח ע"א] אסיק דגם בתלוה וזבין סברא דמשום אונס גמר ומקני עיין שם וא"כ תרווייהו כהדדי נינהו] והכי נמי דכוותיה כיון שהוא אנוס לעבור עבירה מה לי אונס בידי שמים מה לי בידי אדם בין כך ובין כך אונס הוא מחשש ספק מיתה וכיון דבאנוס בידי שמים מחשש ספק מיתה התורה התירתו לעבור הכי נמי אונס בידי אדם, והכי נמי משמע לכאורה מהא גופא דיעבור ואל יהרג והא ודאי אין הריגתו ודאי דעביד אינש דגזים ולא עביד בשבועות [דף מ"ו ע"א] עיין שם, ואפי' הכי אמרו דיעבור ואל יהרג ש"מ אף בספק מיתה יעבור:
<b>מיהו</b> י"ל שאני בעכו"ם כיון שהוא אומר שיהרוג ודאי יעשה כאשר זמם עיין גיטין [דף כ"ח] בבי"ד של עכו"ם כיון דנפיק דינא למקטל קטלי וכו' יעו"ש. ואפי' כשאין העכו"ם אמר כלל שיהרוג רק חושש פן יהרגנו נמי שרי לעבור וכדמוכח להדיא בנדרים [דף כ"ב ע"א] בגמרא דאמר ליה עולא לבר חוזאה אין ופרע לו בית השחיטה ושאל לר' יוחנן אם החזיק בזה ידי עוברי עבירה ואמר ליה ר"י את נפשך הצלת עיין שם. ואף על גב שלא א"ל האי חוזאה שיהרגנו וזה פשוט. מיהו אני מסתפק ושואל ברוצח דיהרג ואל יעבור היכי דהריגת חבירו ספק כגון שאמר לו שיכנו עד שיהיה מסוכן אם בכהאי גונא יעבור ואל יהרג או יהרג ואל יעבור:
<b>והנה</b> הא לא קמבעיא לי היכי דמיתתו ודאי אם לא יסכנו לחבירו דרשאי לסכן חבירו, דהא רוצח דיהרג ואל יעבור אמרינן בסנהדרין דסברא הוא דמה חזית דדמא דידך סומק טפי דלמא דמא דחברך סומק טפי, והכא כיון דמיתתו ודאי ומיתת חבירו ספק ודאי דמא דידיה סומק מדחבריה ויעבור ואל יהרג. כי קא מבעיא לי היכא דגם מיתתו ספק שהנכרי אומר לו שיסכן לחבירו ואם לאו יסכן לו. בזה נסתפקתי אם גם בספק מיתה אמרו ג"כ יכניס עצמו בספק מיתה ואל יכניס חבירו או לא:
<b>והיה</b> נראה לי לכאורה ראיה לזה מפ"ק דכתובות [דף י"ט ע"א] דקאמר בדברי רבי מאיר עדים שאמרו להם חתמו שקר ואל תהרגו יהרגו ואל יחתמו שקר. וכתב בחידושי הרשב"א שם בשם יש מפרשים משום דר' מאיר ס"ל בברייתא חיצונית דעל ד' דברים יהרג ואל יעבור אף על הגזל ע"כ קאמר דגם בעדות שקר דהוא גזל שהם גוזלים ממון הלוה על זה יהרג ואל יעבור עיין שם. וקשה מי דמי הכא בעדות שקר לגזל גמור דהרי הכא ודאי וברור דלא נחשב אלא לספק דשמא לא ימצא עדים לקיים ושמא יאבד שטרו וגם הלוה מצי לטעון פרעתי ואמאי מחויב אף על הספק. ולא יהיה גזל חמור משפיכת דמים דנתבאר דהיכי דהריגת חבירו ספק והריגתו ודאי יעבור ואל יהרג והכי נמי בגזל בספק אי יבוא על ידי זה גזל ודאי דיעבור ואל יהרג. וצריך לומר דשאני הכא בישראל דלא חשידי אשפיכת דמים גם הריגתו ספק דאע"ג דאומר להם שאם לא יחתמו שקר יהרגו. מ"מ עביד אינש דגזים ולא עביד ולא נחשד בכך שיהרוג העדים בשביל כך. וא"כ אין הריגתו אלא ספק ושפיר קאמר דלר' מאיר דאף על הגזל יהרג ואל יעבור הכי נמי היה להם לעדים ליהרג ולא לחתום שקר. ושמעינן מהכא דלר"מ דס"ל בגזל יהרג ואל יעבור מחויב להכניס עצמו בספק מיתה בשביל ספק גזל. וא"כ כ"ש לדידן ברוצח מחויב להכניס עצמו בספק מיתה בשביל ספק רציחה. מיהו בפרק ערבי פסחים [דף קי"ג ע"א] בהא דאמר רב פפא כל אגב גביא בעי וכל אשראי ספק אתי ספק לא אתי וכו'. משמע דרק מלוה על פה ספק אתי ספק לא אתי אבל מלוה בשטר ודאי אתי אלא דגביא בעי. וא"כ הכא רצו לגוזלו בודאי ואין ראיה:
<b>עוד</b> היה נראה לי לכאורה ראיה מפרק אף על פי [דף ס"א ע"ב] בהא דחזיא רב אשי למר זוטרא דחוור אפיה ושקל באצבעתיה אנח ליה אפומיה אמר ליה אפסדת לסעודתא דמלכא וכו' א"ל רבין מאי טעמא סמכת אניסא אמר ליה חזאי רוח צרעת דפרחה עלויה ע"כ. ועדיין קשה דנהי דמר זוטרא מסתמא היה בו סכנה מדאנח אפומיה מסעודת המלך עכו"ם וגם מבואר ברש"י שהיה שם בשר חזיר ועל כרחך דהיה בו סכנה. מ"מ איך עשה רב אשי כן מקודם למשקל באצבעו וסמך אניסא דמשמע דמאן דאפסדיה לסעודה דמלכא יש בידם להרגו [וכדקטלוהו לבר הדיא דאפסיד לשיראי דמלכא בברכות דף נ"ו עיין שם] ואיך הכניס עצמו לספק סכנה. ועל כרחך דכיון דמר זוטרא היה ג"כ בספק סכנה ע"כ מסר עצמו כדי להציל למר זוטרא. מיהו בלאו הכי הא שם לא עביד רב אשי למר זוטרא מידי רק מר זוטרא מדנפשיה חוור אפיה ובכהאי גונא אינו מחויב להכניס עצמו לסכנה. וצריך לומר דרב אשי מחמיר על עצמו היה. או דבשביל הפסד סעודת מלך אין סכנה שאין זו דבר נודע למלך כמו אותם השיראים דאפסיד בר הדיא וא"כ אין ראיה כלל:
<b>והיה</b> נראה לי עוד לכאורה ראיה להיפך דאינו מחויב להכניס עצמו בספק סכנה בשביל ספק סכנת חבירו מספ"ק דגיטין [דף י"ד ריש ע"ב] ברב אחי בר' יאשיה דהוי ליה איספקא דכספא בנהרדעי ואמר ליה לר' דוסתאי בר' ינאי ולר' יוסי בר כיפר דלייתוהו וקא מצערי ליה לר' יוסי בר כיפר ואמר ליה ר' דוסתאי בר' ינאי טב רמי וקאמר שם דטעמא דר' דוסתאי לפי שאנשים הללו (בעלי צורה) קרובים למלכות אם אמרו כפותו כופתין הרוגו הורגין ואלמלא הרגו את דוסתאי וכו' עיין שם. הרי דר' דוסתאי בר' ינאי א"ל טב רמי דהוא דמי ממש להא דחבורה שאמרו תנו לנו אחד מכם ונהרגנו שאסור למסרו אלא יהרגו כולם כמו שכתב רבינו להלן. הכי נמי היכי עביד הכי למוסרו ולומר טב רמו ליה והא אפשר שימות מרוב הכאות. ועל כרחך כיון דהוא היה חושש למיתת עצמו ספיקו עדיף ורשאי למסרו להכות. מיהו י"ל דמ"מ לא דמי דהתם איהו לא עביד מידי שהרי הם היו מצערין לו בלאו הכי והוא אינו אלא כמחזיק ידי עוברי עבירה וזה שרי במקום סכנה דידיה וכהאי דנדרים הנ"ל. אבל לא במקום לתא דספק שפיכות דמים. ומסתברא דגם בספק נפשות דידיה וספק נפשות דחבריה הדין כמו בודאי נפשות דידיה ודחבריה דאמרינן מאי חזית דדמא דידך סומק וכו' הכי נמי בספק:
<b>לעיל</b> הבאתי ראיה מהא דנדרים דאפי' רק חושש פן יהרגנו שרי עיין שם. הנה בסנהדרין [דף ס"ה ע"א] אמר אביי האי מאן דצמיד זיבורא ועקרבא אף על גב דמכוון דלא ליזקו אסור אלא א"כ רודפים אחריו להזיקו עיין שם ברש"י ובפ"ק דכריתות [דף ג' סע"ב] דמבואר כן עיין שם. הרי דרק כשרודפים אחריו ורוצים להזיקו בודאי הוא דשרי להציל נפשו באיסורין אבל אם רק חושש פן יזיקו כיון דעכשיו אין מזיק בודאי אסור. מיהו רבינו השמיט הא דאביי. ועיין בבית יוסף יו"ד [סימן קע"ט] תמה על זה מדוע השמיט [וכבר נתבאר טעם שהשמיט ההיתר ברדפו אבתריה. אבל עדיין קשה מדוע השמיט הך אסור דקאמר אביי דבהא הלכתא גבראתא שמעינן מינה ולאו מלתא דפשיטא היא]. ואולי יתכן דרבינו הוכיח מהאי דנדרים הנ"ל דלא כאביי אלא אף בחושש שמא יזיקו שרי וכמו בחושש שמא יזיקו אדם:
<b>ובחידושי</b> אמרנו לתרץ דברי רבינו כך. דהנה באמת דברי אביי כנים ומוכרחים לכאורה ממקרא מפורש בפרשת תשא [ל"ב כ"א] ויאמר משה אל אהרן מה עשה לך העם הזה כי הבאת עליו חטאה גדולה ופירש"י מה עשה לך כמה יסורין סבלת שיסרוך עד שלא תביא עליהם חטא זה ע"כ. וקשה האמרינן בפ"ק דסנהדרין [דף ז' ע"א] וירא אהרן שראה חור זבוח לפניו אמר אי לא שמענא להו השתא עבדו לי כדעבדו בחור וכו' עיין שם. הרי דהיה חושש שלא יהרגוהו כמו שהרגו לחור וא"כ איך אמר מה עשה לך וכו'. וע"כ כיון דלא אמרו לו שיעשה להם ואם לא יהרגוהו או שיסרוהו קודם כיון דלא עבדו כן אלא מחשש שמא יהרגוהו אסור. והכי נמי בהא דנחש כיון דלא אתי אבתריה אלא מחשש דלא ליזקי ושמא יזיקוהו אסור:
<b>איברא</b> הא התם הוי לתא דע"ז דאף בעושה עכו"ם לאחרים עובר בלאו דלא תעשה פסל ובע"ז יהרג ואל יעבור. ואף על גב דאינו עכו"ם עצמה הא כתב הר"ן [בפרק יוהכ"פ] ושאר פוסקים [עיין במשנה למלך] דלאו דוקא אינהו גופייהו אלא אינהו וכל אבזרייהו נמי יהרג ואל יעבור. וא"כ התם נמי אף דראה אהרן חור זבוח לפניו היה לו ליהרג ואל יעבור. והא דכתב רש"י מה עשו לך כמה יסורים סבלת וכו' היינו משום דאמרינן בפרק אלו נערות [דף ל"ג רע"ב] אמר רב אלמלא נגדוהו לחנניה מישאל ועזריה פלחו לצלמא משום דיסורים קשים ממיתה עיין שם. ע"כ קאמר רש"י כמה יסורים סבלת דבעבורם פסלת להם פסל ועברת לאו דע"ז הלא לא סבלת יסורים אלא חששת להריגה לפי שראית חור זבוח לפניך ובהריגה בע"ז יהרג ואל יעבור:
<b>[ועיין</b> בתוס' כתובות דכתבו דהאי דחנניה מישאל ועזריה אנדרטי הוי ולהכי אלמלא נגדוהו פלחו אבל בע"ז גופה צריך לסבול כל יסורים שבעולם ולא לעבור עיין שם. מיהו דעת רש"י יתכן דגם האי דהתם הוי ע"ז גמורה ואפי' הכי אלמלא נגדוהו פלחו. ויעוין בפסחים [דף נ"ג ע"ב] ברש"י ותוס' ד"ה מה ראו ובמהרש"א בחדושי אגדות עיין שם. ועיין בתוס' ע"ז [דף י"ח ע"א] ד"ה ולא ובגיטין [דף נ"ז ע"ב] ד"ה קפצו תראה בביאור דעתם דבשביל יסורים רשאי לעבור על ג"ע עיין שם היטב. וצ"ע דדבריהם סתרו לדבריהם בכתובות ועיין משנה למלך [פרק ו' הל' ח'], ובכתבי ילדותי ראיתי רשום על שם ספר שנות חיים [פרשת בא] העלה להלכה דאף בג' עבירות דיהרג ואל יעבור אין צריך למסור עצמו ליסורים קשים עיין שם ואין החיבור הנ"ל כעת בידי ובודאי טעמו מהך גמרא דפרק אלו נערות. ושוב ראיתי בספר משנת חכמים על מנין המצות [מצוה י"ד] כתב על שם הרמב"ן שהקשה על דברי רש"י בפירוש החומש כנ"ל דהא זה מהחטאים דיהרג ואל יעבור וא"כ אף יסורים היה לו לסבול. עיין שם שדחק בעל הספר לומר דדעת רש"י דלא כהר"ן ואינהו דוקא יהרג ואל יעבור ולא אביזרייהו עיין שם, ולפי ענ"ד פשוט כמו שכתבתי דדעת רש"י דליסורים ג"כ צריך למסור עצמו אף בהנך ג' עבירות ומגמרא דפרק אלו נערות הנ"ל כן נראה לפי ענ"ד]:
<b>ולפי</b> זה אין כאן ראיה כלל לנדון דאביי ואפשר דבכל העבירות אפי' רק חושש דלא ליזקו ולהרגו מותר לעבור ושאני התם דהוי אביזרייהו דע"ז. אכן הנה הא דהר"ן שכתב דבהנך ג' עבירות דיהרג ואל יעבור אף אביזרייהו לפענ"ד הוא תלוי במחלוקת דאביי ורבא בסנהדרין. דאיבעיא התם בן נח מהו שמצווה על קדוש השם אמר אביי ת"ש ז' מצות נצטוו בני נח ואם איתא תמניא הוי א"ל רבא אינהו וכל אביזרייהו ע"כ. מבואר דאביי דפשיט מהך ברייתא ס"ל דוקא אינהו לחוד מדקאמר ז' מצות וכו' ואח"כ לדידיה הכי נמי בהך לישנא דנמנו וגמרו בעליית בית נתזה דבג' עבירות יהרג ואל יעבור נמי הנך דוקא ולא אביזרייהו דאלו הוי אביזרייהו בכלל הוי להו לממני יותר ועל כרחך דאין אביזרייהו בכלל. אבל רבא ס"ל התם בז' מצות דקדוש השם בכלל דהוי אביזרייהו דז' מצות הכי נמי דקאמר בג' עבירות אביזרייהו בכלל:
<b>ולפי</b> זה יובן דאביי דקאמר דאסור לצמודי נחשים כי היכי דלא ליזקו אזיל לטעמיה דס"ל בז' מצות בני נח דוקא אינהו ולא אביזרייהו והכי נמי בג' עבירות דיהרג ואל יעבור אין אביזרייהו בכלל ואאביזרייהו יעבור ואל יהרג, וא"כ קשה מהא דאמר משה לאהרן מה עשה לך העם הא אהרן חשש שלא יהרגוהו כמו שהרגו לחור ובעשיית אהרן את העגל לא הוי אלא אביזרייהו ובאביזרייהו יעבור ואל יהרג וא"כ כדין עשה אהרן העגל. וע"כ צ"ל דכיון דלא ודאי לו שיזקוהו רק חשש דלא ליזוק אסור אף בכל עבירות. ע"כ קאמר אביי דאסור לצמודי נחשים מחשש דלא ליזקי, אכן רבינו לטעמיה דלקמן [הלכה ט] העתיק ההיא מעשה דאחד שנתן עיניו באשה וכתב דאפי' פנויה אסור. והיינו דס"ל להלכה דאפי' אאביזרייהו יהרג ואל יעבור וכרבא וכמו שהוכיח מההיא מעשה הר"ן [בפרק יוהכ"פ] דאף אביזרייהו יהרג ואל יעבור עיין שם, יפה עשה שהשמיט הא דאביי דודאי אף היכא דחייש דלא ליזקו שרי בשאר עבירות ושאני התם בעגל דהוי אביזרייהו דע"ז ובזו יהרג ואל יעבור ע"כ היה אסור. אבל בכל העבירות דיעבור ואל יהרג ודאי אף בכהאי גונא שרי ואתי שפיר ודו"ק:
<b>[ד]</b> מתחייב בנפשו. [נ"ב] עיין תוס' ע"ז [דף כ"ז ב'] מה שכתבו דלא כרבינו והביאו ראיה מהירושלמי. וצ"ע בירושלמי עצמו [פ"ד דשביעית] מבואר להיפך וכדעת רבינו יעו"ש. ועיין ברכות [דף כ' א'] ראשונים דמסרו נפשייהו וכו' ושם [דף ל"ה ב'] בעובדא דאותו חסיד, עיין במגן אברהם [סי' ק"ד ס"ק א] ובט"ז [סי' ס"ו סק"א] ובריטב"א שם ובשיטה מקובצת פרק המדיר, ועי' בחינוך [מצוה רט"ז] ובהר"ן פרק במה טומנין, ועי' ברבה ריש אסתר ובאיכה פסוק על אלה אני בוכיה ופסוק קלים היו רודפינו בעובדא דטרכינוס ובספר שנות חיים [פרשת בא ופרשת שמיני] ועיין רקאנטי [סימן ס"ט]. ועיין בהגהת אשר"י [פ"ק דכתובות] ובהגהת הגר"א. ועיין חידושי הריטב"א כתובות [י"ח ב'] עדים שאמרו כתב ידינו וכו' עיין שם. עיין רדב"ז חלק ג' [סימן תמ"ד]. ועיין ספר חסידים [סימן ת"כ] הראשונים וכו' ממיתין וכו' ועיין עוד שם [סימן תי"ט] שלא ימיתו וכו' וצ"ע לכאורה:
<b>ועברעל</b> מצות לא תעשה. (נ"ב) עי' סמ"ג [לאווין ב'] וסמ"ק [עשין פ"ה] כתבו דליכא ל"ת בזה, ועיין בהגהות חדשות מהגאון מהר"י צייטלין עיין שם. ועיין בסנהדרין [דף ע"ד ב] ת"ש ז' מצות וכו' ושם [דף נ"ט א'] ולא דינין קום ועשה וכו' וצ"ע. ודו"ק:
<h3>הלכה ה</h3>
<b>נשים</b> שאמרו להם עכו"ם תנו לנו אחת מכם וכו' וכן אם אמרו להם עכו"ם תנו לנו אחד מכם ונהרגנו ואם לאו נהרוג כולכם יהרגו כולם ואל ימסרו להם נפש אחת מישראל ואם יחדוהו להם וכו' אם היה מחוייב מיתה כשבע בן בכרי יתנו אותו להם ואין מורין להם כן לכתחילה ואם אינו חייב מיתה יהרגו כולן ואל ימסרו להם נפש אחת מישראל. הוא מהירושלמי [סוף פ"ח דתרומות] אברייתא דכולם נהרגים ואל ימסרו נפש אחת אלא א"כ יחדו להם אחד כגון שבע בן בכרי ימסרו אותו להם ואל יהרגו עלה אמר ריש לקיש והוא שיהיה חייב מיתה כשבע בן בכרי ור' יוחנן אמר אף על פי שאינו חייב מיתה, והנה דעת רבינו תמוה לכאורה שפסק כריש לקיש לגבי ר' יוחנן והא קיי"ל הלכתא כר"י לגבי ר"ל בר מתלת, והרב כסף משנה תירץ דהכא הוי ספק נפשות ופסק להחמיר דלא ימסרוהו ביד עכו"ם עיין שם. וזה תימה דכיון דהלכה כר"י לגבי ר"ל איך נחשוב זה לספק שיאמרו עליו ספק נפשות להחמיר [ועיין איתן האזרחי סימן כ"ו], גם מה שתירץ דמתניתא מסייע ליה לר"ל דקתני כגון שבע בן בכרי משמע חייב מיתה כמוהו ומקרא איכא למידק הכי וכו' עיין שם. לא אבין איך נתחכם יותר מר' יוחנן והלא גם ר' יוחנן ידע לישנא דברייתא וקרא ואפי' הכי קאמר דלא בעינן מחויב מיתה כשבע בן בכרי, גם הנה בבראשית רבה [פרשה צ"ד] ראיתי שם מייתי הך ברייתא ומייתי עלה נמי ר' יהודה אומר במה דברים אמורים [דאין מוסרים] בזמן שהוא מבפנים והן מבחוץ אבל הוא מבפנים והן מבפנים הואיל והוא נהרג והן נהרגין יתנו להם ואל יהרגו כולם כגון שנאמר ותבא האשה אל כל העם וכו' ר' שמעון אומר כל המורד במלכות בית דוד חייב מיתה ע"כ. [שוב מצאתי כזה ממש בתוספתא [סוף פ"ז דתרומות] עיין שם וגם רש"י בסנהדרין [דף ע"ב ע"ב] ד"ה יצא ראשו הביא זה בשם התוספתא עיין שם, וצ"ע דאפליגו ר' יוחנן ור"ל בירושלמי במאי דאפליגו בה כבר ר' יהודה ור' שמעון התנאים בתוספתא. מיהו אין מביאין ראיה מהתוספתות שלנו המלאים טעות ושיבושים. ועיין מה שכתבתי לקמן [פרק ו' הל' א'] בס"ד בזה] הרי דר"י מיישב זה לברייתא כגון שבע בן בכרי היינו כשבע בן בכרי שהיה הוא והן מבפנים אבל לא כשהוא בפנים והן בחוץ. ואתי שפיר לישנא דכגון שבע בן בכרי אף אליבא דר' יוחנן וא"כ מאי טעמא לא פסק רבינו כוותיה:
<b>והנראה</b> לפי ענ"ד דהרמ"ך הקשה לדעת רבינו דלא ידע מאי טעמא ימסרו כולם מכדי טעמא דשפיכת דמים אמרינן בגמרא משום מאי חזית דדמא דידך וכו' והכא כיון דיהרגו כולם לא שייך האי טעמא ומאי טעמא ימסרו עצמם כולם יהרג הוא בלבד, ותירץ הרב כסף משנה אתוס' גופיה דעד כאן לא הוצרכו בגמרא לטעם דמאי חזית וכו' אלא כשיחדו להם להרוג פלוני בזה אי לאו סברא דמאי חזית וכו' הוה אמינא דיעבור ואל יהרג אכן הכא דלא יחדו להם ודאי דנהרגים דאיזה מהם נמסור מיהו הקושיא לריש לקיש דאמר אפי' יחדו כל שאינו מחויב מיתה כשבע בן בכרי ימסרו כולם על זה קשה הא לא שייך הכא סברא דמה חזית וכו'. עיין שם שדחק לתרץ דזה דבשפיכת דמים יהרג ואל יעבור קבלה היתה בידם אלא שנתנו טעם וסברא עיין שם. וזה דחוק דבגמרא קאמר ושפיכת דמים גופא מנא לן סברא וכו'. משמע דמהך סברא הוא דנפקא לן דבשפיכות דמים יהרג ואל יעבור:
<b>אכן</b> לפי ענ"ד צ"ע על (הרמ"ל) [הרמ"ך] מגמרא דב"מ ר"פ איזהו נשך [דף ס"א ע"ב] אמר ר' אלעזר רבית קצוצה יוצאה בדיינים ור' יוחנן אומר אינה יוצאה בדיינים. וקאמר שם [דף ס"ב ע"א] מאי טעמא דר' אלעזר אמר קרא וחי אחיך עמך אהדר ליה כי היכי דניחי ור' יוחנן וכו' מיבעיא ליה לכדתניא שנים שהיו מהלכין בדרך וביד אחד מהם קיתון של מים אם שותין שניהם מתים ואם שותה אחד מהם מגיע לישוב דרש בן פטורא מוטב שישתו שניהם וימותו ואל יראה אחד במיתת חבירו עד שבא רבי עקיבא ולימד וחי אחיך עמך חייך קודמין וכו' ע"כ. הרי להדיא אף על גב דהיה רק לאחד הקיתון של מים ולא לשנים או בשותפות רק להאחד בלבד והרי זה כיחדו שהאחד ימות בצמא אפי' הכי אם לאו דבא ר"ע ולימד מקרא דוחי אחיך דחייך קודמין הייתי דן מסברא שאין חייו קודמין אלא ישתו שניהם וימותו ואל יראה אחד מהם במיתת חבירו. והכי נמי דכוותיה דמה לי יחדו משמים ומה לי יחדו בני אדם על אחד שימות בין כך ובין כך יחדו על אחד מהם שימות ואמרינן מסברא מחויב האחד למסור נפשו עליו וימותו שניהם ואל יראה וכו', [וכבר נתבאר לעיל הלכה ד' דאינם בידי שמים ואינם שבידי אדם כהדדי נינהו עיין שם שהבאתי ראיה לזה]:
<b>ולפי</b> זה יובן דעת רבינו דפסק כריש לקיש לגבי ר"י, דר' יוחנן לטעמיה אזיל דס"ל דרבית קצוצה אינה יוצאה בדיינים ואייתר ליה וחי אחיך לכדר"ע דחייך קודמין ואין מחויב למסור עצמו כשיחדו חבירו למיתה ע"כ יפה ס"ל כן דאפי' אינו מחויב מיתה כשבע בן בכרי אין כולם מחוייבים למסור עצמם דחייך קודמין כיון דימותו שניהם. אכן אנן דקיי"ל התם כר' אלעזר דרבית קצוצה יוצאה בדיינים וכדאסיק תלמודא [בדף ס"ה רע"ב] הלכתא כר"א וכן פסק רבינו [ריש פ"ד מהלכות מלוה]. וא"כ אצטריך לו קרא דוחי אחיך לרבית קצוצה שיוצאה בדיינים וכדדריש ר"א אהדר ליה כי היכי דניחי ולא דרשינן מיניה חייך קודמין כדדרש ר"ע. א"כ נשאר הדבר בסברא חיצונה דבן פטורא דמוטב ימותו שניהם ואל וכו' ע"כ יפה פסק רבינו דכולם ימותו ואל ימסרוהו למיתה וכנ"ל כן נראה נכון:
<b>ועוד</b> נראה לי דמשמע ליה לרבינו מתלמודא דידן כריש לקיש ולא כר' יוחנן דאין רשאים למוסרו אף על פי שממילא יהרגו כולם. דבפ"ב דכתובות [דף י"ט ע"א] אמר רב חסדא טעמא דרבי מאיר דבאנוסים מחמת נפשות אין נאמנים דקסבר ר"מ עדים שאמרו להם חתמו שקר ואם לאו תהרגו יהרגו ואל יחתמו שקר וא"כ משוי נפשייהו רשעים. עיין שם ובחידושי הרשב"א שם שכתב בשם יש מפרשים דאשכחן בתוספתא ס"ל לר' מאיר דאף על הגזל יהרג ואל יעבור והכי נמי עדות שקר לגזול ממון חבירו יהרג ואל יעבור עיין שם. ופשוט הוא דטעמא דר"מ דאף על הגזל הוא משום דאמרינן בסנהדרין וברכות יש לך אדם שממונו חביב עליו מגופו ויש אדם שגופו חביב עליו. וא"כ כמו שעל שפיכת דמים והריגת גופו של חבירו יהרג ואל יעבור הכי נמי על גזל ממון חבירו יהרג דיש לך אדם שממונו חביב עליו:
<b>והשתא</b> קשה לר' יוחנן דבשפיכת דמים והריגת חבירו היכי דיהרגו שניהם רשאי הוא למסור לחבירו דכוותיה בממון אם יהרגו שניהם זה בגופו וזה בממונו רשאי לגזול. קשה דבפ"ק דמכות [דף ה' ע"ב] אמרינן בההיא דאייתי סהדי ואשתקור אייתי סהדי ואשתקור ואייתי סהדי ולא אשתקור אם היא הוחזקה כל ישראל מי הוחזקו ונאמנים האחרונים עיין שם. וזה בעדים שאומרים בפה לפנינו. ובכתובות [דף ל"ו ע"ב] אמרינן בשטר כהאי גונא דאתו בי תרי ואמרו לדידהו אמר להו זייפא לי לא מגבינן בשטרא ואף על גב דאם הוא הוחזק וכו' הכא כיון דמהדר אזיופא אימר זיופא זיוף וכתב ע"כ. הרי דבשטרא אי ביקש לעדים לזייף אמרינן כיון דמהדר וכו', והשתא הכא כיון דהעדים ראו דמהדר אזיופא א"כ אף אם לא זייפו הם להם כיון דמהדר אזיופא זייף וכתב. ומאי טעמא קאמר עדים שאמרו להם וכו' יהרגו וכו' לר' יוחנן הא הכא הוי כי יהרגו שניהם דבשפיכת דמים שאף אם יהרגו גם הלה יהרג בממונו דכיון דמהדר אזיופא ובכהאי גונא לר' יוחנן בשפיכת דמים ימסרו ואל יהרגו שניהם והכי נמי יחתמו שקר ואל יהרגו. וע"כ כריש לקיש דכל שאינו מחויב מיתה כשבע בן בכרי יהרגו שניהם. והכי נמי לרבי מאיר בגזל כל שאינו מחויב להגזל מוטב יהרגו שניהם זה בגופו וזה בממונו ואל יחתמו שקר. וא"כ מוכח מתלמודין כר"ל ופסק רבינו כתלמודין נגד הירושלמי ודו"ק, [מיהו יש לפקפק דלא דמי הך כיון דמהדר אזיופא להכא והבן]:
<b>והכי</b> נמי משמע קצת בתלמודין בנדה [דף ס"א ע"א] בעובדא דהני בני גלילא דנפק עלייהו קלא דקטל נפשא אתו לקמיה דר' טרפון אמרו ליה לטמרינן מר אמר להו היכי נעבד אי לא אטמרינכו חזי יתייכו אטמרינכו וכו' הא אמור רבנן האי לישנא בישא אף על גב דלקבולי לא מבעיא למיחש מבעיא וכו'. פירש"י למיחש מבעיא שמא הרגתם ואסור להציל אתכם ע"כ. ומשמע דלדידיה נמי הוי קטלי מפני שהטמינו [יעו"ש בתוס' ד"ה אטמרינכו] ועובר על דברי המלך ואפי' אם הוא שקר שלא הרג מ"מ המלך היה הורגם לבני גלילא [כדמשמע מדקאמר אם לא אטמרינכו חזי יתייכו והיינו אם הלישנא בישא שקר] וכן לרבי טרפון שהטמינם. ואפי' הכי אמר להם דלישנא בישא למיחש מבעיא שמא הוא אמת ומחויבים מיתה בדין היה מטמינם והיה מוסר עצמו ואותם בסכנה. משמע קצת כריש לקיש דימסרו כולם ואל יהרג אחד מכם אלא א"כ חייב מיתה כשבע בן בכרי וכפסק רבינו:
<b>יהרגו</b> כולם. [נ"ב] עי' מש"כ מהר"מ בן חביב בתוספת יוהכ"פ [יומא דף פ"ב]. ובספר שנות חיים (פ' ויגש). ובנודע ביהודה מהד"ת (חלק יו"ד סי' ע"ד). ועי' בבראשית רבה (סו"פ צ"ד). ועי' בסמ"ע (סימן תכ"ו סק"ב), ומה שכתב באגודת איזוב (סוף דרוש א') ובהשמטות (דף ל"ח ב'). ובשו"ת יד אליהו (סי' מ"ג). ודו"ק בזה. ועי' רקנטי (סי' ת"ע) ותשובת הב"ח (סי' מ"ד) ועי' ס' חסידים (סי' תרצ"ח תרצ"ט ת"ש):
<h3>הלכה ח</h3>
<b>במה</b> דברים אמורים שאין מתרפאין בשאר איסורים אלא במקום סכנה בזמן שהן דרך הנאתן כגון שמאכילין את החולה שקצים ורמשים או חמץ בפסח או שמאכילין אותו ביוהכ"פ אבל שלא דרך הנאתן כגון שעושין לו רטיה או מלוגמא מחמץ או מערלה או שמשקין אותו דברים שיש בהן מר מעורב עם איסורי מאכל שהרי אין בהן הנאה לחיך הרי זה מותר ואפילו שלא במקום סכנה וכו'. משמע דוקא לחולה מותר ואפי' אין בו סכנה אבל לבריא אסור אפי' שלא כדרך הנאתן. וכן כתבו להדיא התוס' פ"ק דע"ז [דף י"ב ע"ב] ד"ה אלא דאיסורא מיהא איכא עיין שם. והנה בפ"ב דקדושין [דף נ"ו ע"ב] תנן המקדש בערלה אינה מקודשת והקשו התוס' מאי טעמא אינה מקודשת הא חזי להנות שלא כדרך הנאתן דשרי אף באיסורי הנאה עיין שם מה שתירצו. והקשה במשנה למלך הא לא שרי אלא לחולה שאין בו סכנה הא לבריא אסור ואפי' תימא דלבריא נמי אינו אלא איסור דרבנן וכמו שכתבו התוס' בשבועות [דף כ"ב ע"ב] ד"ה אהיתרא דאינו אסור שלא כדרך הנאתן לבריא אלא מדרבנן מ"מ הא קיי"ל דאף באיסורי הנאה דרבנן אינה מקודשת וכמו שפסק [רפ"ה מהל' אישות] עיין שם שנשאר בצ"ע. וכתב ששוב ראה שהריטב"א תמה כן על דברי התוס':
<b>ולפי</b> ענ"ד ליישב דברי התוס' דהנה בפ"ק דפסחים [דף ז' ע"א] קאמר אהא דפריך ונבטליה בשית דאיסורא דרבנן עלויה כדאורייתא דמי ולאו ברשותיה קאי דאמר רב גידל אמר רב המקדש משש ולמעלה אפי' בחטי קורדנייתא אין חוששין לקדושיו ע"כ. הרי דמוכיח מדרב גידל דקאמר דאפי' באיסורי הנאה דרבנן אין חוששין לקדושין על כרחך דאיסור דרבנן כדאורייתא דמי. והנה בסוכה [דף כ"ג ע"א] תניא העושה סוכתו על גבי בהמה רבי יהודה פוסל ורבי מאיר מכשיר וקאמר מאי טעמא דר"י אמר קרא וכו' סוכה שאינה ראויה לז' ימים לא שמה סוכה ור' מאיר הא נמי מדאורייתא מחזי חזי ורבנן הוא דגזרו עיין שם. ולכאורה קשה מזה על רב דקאמר המקדש באיסורי הנאה דרבנן אין חוששין לקדושין ואף על גב דמדאורייתא מחזי חזי כיון דרבנן פסלוה כדאורייתא דמי והא הכא אמר ר"מ כיון דמדאורייתא חזי אף על גב דרבנן גזרו בה סוכה הראויה מקרי. וצ"ל דס"ל לרב כר"י דאסור לעשות סוכה על גבי בהמה דאינה ראויה לז' ימים כיון דרבנן גזרו כדאורייתא דמי אבל לר"מ דס"ל התם דשרי לעשות סוכה על גבי בהמה כיון דמדאורייתא חזי באמת גם הכא בקדושין באיסורי הנאה דרבנן ס"ל דהוי קדושין כיון דמדאורייתא חזי:
<b>והנה</b> שם במתני' דקדושין תנן עוד המקדש בחולין שנשחטו בעזרה אינה מקודשת ואמרינן [שם דף נ"ז ע"ב] דמתניתין כמאן דאמר חולין שנשחטו בעזרה דאורייתא משום הכי אינה מקודשת אבל למאן דאמר מדרבנן מקודשת [עיין שם דף נ"ח ע"א בתוס' ד"ה אלמא עיין שם] עיין שם. ובפרק כל שעה [דף כ"ב רע"א] אסקינן דרבי מאיר דריש לכלב תשליכון אותו ולא חולין שנשחטו בעזרה ורבי יהודה סבר אותו וכו' אבל חולין שנשחטו בעזרה לאו דאורייתא עיין שם. ולפי זה מתניתין דקתני דהמקדש בחולין שנשחטו בעזרה אינה מקודשת דחולין שנשחטו בעזרה דאורייתא על כרחך כר"מ אתיא ולא כר"י. ולפי זה דמתניתין ר"מ היא ור"מ ס"ל בסוכה על גבי בהמה דכשר כיון דמדאורייתא חזי אף על גב דרבנן גזרו. וא"כ במקדש באיסורי הנאה דרבנן כיון דמדאורייתא חזי מאי טעמא אינה מקודשת הא ראוי מקרי כיון דמדאורייתא שרי בהנאה. ועל זה תירצו דהאשה לא סמכא דעתה וכו' או דשלא כדרך הנאתן לא הוי שוה פרוטה. כן נראה לי נכון. ומה שקשה לפי האמור על דברי רבינו שפסק [בפ"ד מהל' סוכה] דהעושה סוכה על גבי בהמה כשרה ופסק [בריש פ"ה מהלכות אישות] דהמקדש באיסורי הנאה דרבנן אין חוששין לקדושין יתבאר בס"ד במקומו. ושם נאריך אי"ה בפרט זה דדרבנן אם הוי כדאורייתא:
<b>עוד</b> נסתפק המשנה למלך במצות עשה דרחמנא אמר תאכלו אי אכל שלא כדרך הנאתו אם יצא בזה ידי חובת המצות עשה אם לאו והניח ג"כ בצ"ע וכתב שלא ראה דין זה בפירוש במצות עשה עיין שם. ולפי ענ"ד מצאתי מקור לדין זה מחולין פרק העור והרוטב [דף ק"כ ע"א] דקאמר תניא נמי גבי חמץ כהאי גוונא המחוהו וגמעו אם מצה היא אינו יוצא ידי חובתו בפסח ואם חמץ הוא ענוש כרת בשלמא אם מצה וכו' לחם עוני אמר רחמנא וכו' אלא אם חמץ ענוש כרת והא אכילה כתיב וכו' אמר ריש לקיש וכו' עיין שם. וכתבו התוס' ד"ה לחם עוני הוא הדין דהוי מצי למימר נמי אכילה כתיב וכו' עכ"ל. והשתא אי נימא דבמצות עשה קיים אפי' שלא כדרך הנאתן ורק במצות לא תעשה לעבור הוא דבעינן כדרך הנאתן א"כ לא הוי מצי למימר תלמודא גם במצה הטעם הזה דאכילה כתיב וכו' דהא במצה אף על גב דאכילה כתיב מ"מ גם שלא כדרך הנאתן ורק בחמץ הוא דפריך והא אכילה וכו' דלעבור בעינן כדרך הנאתן. וע"כ דגם לענין מצות עשה בעינן דוקא דרך אכילה והנאה ושפיר כתבו התוס' דאף במצה הוי מצי למימר כן דטעמא משום דאכילה כתיב ביה:
<b>וראיתי</b> להרב תורת חיים בחולין שם כתב באמת לתרץ כן הא דלא קאמר הגמרא הטעם במצה דאכילה כתיב ותירץ כנ"ל דבלא תעשה אין לוקין שלא כדרך הנאתן משא"כ במצות עשה אף דכתיב ביה אכילה מ"מ אף שלא כדרך הנאתן עיין שם, מיהו מדברי התוס' מוכח כמו שכתבתי דס"ל דאף במ"ע בעינן דוקא דרך אכילה והנאה:
<b>ועיין</b> בתורת חיים שם הביא ראיה דבמצה לא בעינן דרך הנאה ולא בהנאה תליא מלתא דהא קיי"ל בלע מצה יצא ואף על גב דלא נהנה ממנו עכ"ל. והנה נראה מדבריו דבבלע ולא לעס שלא כדרך הנאתו מקרי ובאיסורין כהאי גונא אין לוקים עליהם ומזה הוכיח דבמצות עשה קיים אפי' שלא כדרך הנאתו. ויצא מדבריו דין חדש דבליעת כל איסורין שבתורה הוי שלא כדרך הנאתן ואינו אסור רק מדרבנן והותר לחולה שאין בו סכנה. ומלבד דלא משמע כדבריו מדברי רבינו שכתב דמותר לעשות רטיה או מלוגמא או כשמערבין דבר מר דהוי שלא כדרך הנאתן ולא כתב דמותר לבלוע ש"מ דס"ל דבליעה לא הוי שלא כדרך הנאתן. מלבד זה נעלם ממנו גמרא ערוכה בפרק אלו נערות [דף ל' ע"ב] דקאמר שם דס"ל לאביי זר שאכל תרומה פטור אליבא דרבי נחוניה בן הקנה דקם ליה בדרבה מיניה ופריך עלה והאמר רב חסדא מודה ר"נ בן הקנה בגונב חלבו וכו' הכי נמי בעידנא דאגבה קניא מתחייב בנפשיה לא הוי עד דאכיל ליה הכא במאי עסקינן כשתחב לו חבירו לתוך פיו וכו' הכא במאי עסקינן כגון שתחב לו בתוך בית הבליעה וכו' עיין שם. והשתא אי נימא דבלע הוי שלא כדרך הנאתו אכתי קשה אף בתחב בבית הבליעה מי ניחא הא אביי הוא דקאמר בפרק כל שעה [דף כ"ד ע"ב] הכל מודים בכלאי הכרם לוקה אף שלא כדרך הנאתו מאי טעמא וכו'. הא בכל איסורין אין לוקין רק כדרך הנאתן א"כ הכא בלאו הכי חייב דלא הוי מתחייב בנפשו כלל דהא הוי שלא כדרך הנאתן שהרי לא לעס ומאי טעמא קפטר ליה. ועל כרחך דזה לא חשיב כלל שלא כדרך הנאתן והנאה גמורה היא. ולפי זה נסתלקה ראיית התורת חיים מבלע מצה. ואפשר דגם במצות עשה בעינן כדרך הנאה דוקא ואפי' באיסורין כהאי גונא עובר מדאורייתא ולוקה. אבל בעירב דבר מר וכהאי גונא דבאיסורין אינו לוקה דאכילה כתיב הכי נמי דכוותיה במצות עשה דכתיב אכילה לאו אכילה היא:
<b>אכן</b> מה שהביא בספר תורת חיים עוד ראיה מהא דקיי"ל מצות לאו להנות נתנו דחזינן מזה דלאו בהנאה תליא עיין שם. הגם דיש לדחות דלא דמי כלל להכא בכמה אנפי מ"מ קצת סמך הוא דלמאן דאמר מצות לאו להנות נתנו הכי נמי אפי' שלא כדרך הנאה נפק ידי מצותו. אכן לאביי דס"ל בפרק ב' דנדרים [דף ט"ז ע"ב] מצות להנות נתנו לענין הנודר הנאת סוכה עליו עיין שם הכי נמי ס"ל הכא לענין מצה שלא כדרך הנאתה לא יצא ידי חובתו דמצות להנות נתנו ובעינן שיהנה:
<b>והרוחנו</b> בזה ליישב דברי רש"י בפרק כל שעה [דף ל"ה ע"א] דאיתא התם אמר ריש לקיש עיסה שנילושה וכו' מאי טעמא דר"ל וכו' איתיביה רב הונא בריה דרב יהושע לרב פפא המחהו וגמעו אם חמץ הוא ענוש כרת ואם מצה אינו יוצא ידי חובתו בפסח וכו' עיין שם ופירש"י אינו יוצא ידי חובתו דלא דרך אכילה קאכיל ע"כ. ותמהו המפרשים דמדוע לא פירש"י כמפורש בגמרא פרק העור והרוטב טעמא מקרא לחם עוני ולא ראיתי ישוב מספיק לזה. ולפי ענ"ד יובן על פי האמור בשם ספר תורת חיים ליישב הא דלא קאמר נמי תלמודא בפרק העור והרוטב טעמא משום דלאו דרך אכילה משום דבמצות עשה לא בעינן דרך אכילה והנאה דקיי"ל מצות לאו להנות נתנו וכנ"ל. והנה בע"ז [דף מ"ז ע"א] בעי ר"ל המשתחוה לדקל לולבו מהו למצוה וכו' מי מאיס כלפי גבוה או לא וכו'. וכתבו שם התוס' ד"ה מי דר"ל אית ליה דרבא דלולב של עכו"ם לא יטול ואם נטל כשר רק התם מיירי קודם ביטול וכו' עיין שם. אכן בהר"ן שם כתב אהך איבעיא וזה לשונו ואיכא למידק וכו' והאמר רבא לולב של עכו"ם לא יטול ואם נטל כשר ובראש השנה אמר רב יהודה שופר של עכו"ם לא יתקע ואם תקע יצא וכו' טעמא משום דמצות לאו להנות נתנו וכו' ותירץ הראב"ד ז"ל דלכתחלה הוא דקמבעיא ליה וכו' אבל הרמב"ן ז"ל כתב וכו' דאפי' לפוסלו דיעבד קמבעיא ליה וכו' ור"ל דמבעיא ליה הכא לית ליה דרבא ור"י אלא פשיטא ליה דכל דלהדיוט אסור למצוה נמי פסול וכו' עכ"ל. מבואר מדברי הרמב"ן דר"ל פליג ארבא וס"ל מצות להנות נתנו. והנה שם בתר הכי בעי רב פפא המשתחוה לבהמה צמרה מהו לתכלת וקאמר דהיינו אבעיא דר"ל ובעי משום דהוי ליה מילי אחרינייתא עיין שם. וא"כ ר"פ נמי על כרחך לית ליה דרבא וכל דלהדיוט אסור פשיטא ליה דלמצוה נמי פסול דמצות להנות נתנו רק קמבעיא ליה בכהאי גונא דצמרה וכאיבעיא דר"ל [או כאיבעיא דרמי בר חמא עיין שם]:
<b>ולפי</b> זה יובן דשם בחולין קאמר הגמרא אליבא דכולי עלמא על כן לא מצי למימר הטעם דאינו יוצא ידי חובתו משום דלא שמיה אכילה דהא לרבא דס"ל מצות לאו להנות נתנו לא אכפת לן אם הוא דרך אכילה וכדברי התורת חיים הנ"ל על כן קאמר התם טעמא מקרא דלחם עוני. אכן הכא בפסחים דקאי לר"ל ולר"פ ותרוייהו סבירא להו מצות להנות נתנו כדמוכח מהא דע"ז הנ"ל וא"כ לדידהו אף במצה בעינן דוקא כדרך הנאה ושלא כדרך הנאה לא קיים מצותו שפיר נקט רש"י אליבייהו טעמא דברייתא דאין אדם יוצא ידי חובתו טעם היותר פשוט משום דלאו שמיה אכילה ולאו דרך אכילה הוא וגם במצוה בעי דרך אכילה אליבייהו ואתי שפיר. ומה שיש לפלפל עוד בהך עניינא דשלא כדרך הנאה יתבאר בס"ד כאשר יגיענו ד' ברחמיו להלכות מאכלות אסורות כי שם מקומו:
<b>שלא</b> כדרך הנאה. [נ"ב] עיין בנודע ביהודה מהד"ק חלק יו"ד (סי' ל"ה) ובהשמטות לאו"ח במהדורא תנינא, ובזכרון יצחק חלק א' (סימני נ"ח נ"ט ס'):
<h3>הלכה יא</h3>
<b>ויש</b> דברים אחרים שהן בכלל חילול השם והוא שיעשה אותם אדם גדול בתורה ומפורסם בחסידות דברים שהבריות מרננים אחריו בשבילם ואף על פי שאינן עבירות הרי זה חילל את השם כגון שלקח ואינו נותן דמי המקח לאלתר וכו'. בגמרא איתא היכי דמי חילול השם אמר רב כגון אנא דשקילנא בשרא מטבחא ולא יהיבנא דמי לאלתר וכו' עיין שם. ואינו מובן מדוע נקט דוקא דשקילנא בשרא ולא קאמר דשקילנא ולא יהיבנא דמי יהיה איזה חפץ שיהיה וכמו שכתב רבינו כגון שלקח וכו'. ויראה דג"כ אינו מובן מאי דקאמר רב כגון אנא ולאמר סתם כגון דשקיל בשרא וכו'. ועל דרך שאמר רב נחמן בר יצחק כגון דקאמרי אינשי שרי ליה מארי לפלניא וכן כדאמרי דבי רבי ינאי התם עיין שם. [והא דאמר רבי יוחנן נמי כגון אנא דלא מסגינא וכו' ביאר יפה בספר משנת חכמים עיין שם]:
<b>ויובן</b> דבפרק כיסוי הדם [דף פ"ד ע"א] תניא אמר רבי אלעזר בן עזריה מי שיש לו מנה יקח לפסו ירק עשרה מנה יקח לפסו דגים נ' מנה יקח לפסו בשר וכו' אמר רב צריכים אנו לחוש לדברי זקן [פירש"י להסתפק במזונות קלים] אמר רבי יוחנן אבא ממשפחת בריאים אבל כגון אנו וכו' ע"כ. לפי זה י"ל דדוקא בשר ורב דוקא אמר כגון אנא שאני ממשפחת בריאים וחושש לדברי זקן שלא לאכול בשר תמיד ולהסתפק בירק ודגים וא"כ בודאי לא היה לוקח בשר רק לצורך החג לכבוד יום טוב ובזו דלא יהיבנא דמי לאלתר הוי חילול השם. אבל בודאי באדם הרגיל תמיד ליקח אצל אותו טבח ולוקח תמיד בהקפה עד שכל פרוטה ופרוטה מצטרפת לחשבון גדול ומשלם בסוף זמן ליכא בזה חילול השם דכיון דלוקח אצלו תמיד אינו נראה כמו שרוצה לכפרו כן נראה נכון, ובזה יובן דלא קשה מידי קושיית המשנת חכמים [מ"ב אות ד] בהא דחולין [דף מ"ח סע"א] דאמר ליה ר' יצחק בר יוסף לר' ירמיה אקפן אנא בשרא מטבחא עיין שם, ולפי מה שכתבתי יתכן דר' ירמיה לא היה לוקח תמיד אצל אותם הטבחים וא"כ הויא חילול השם בשיקיף ע"כ אמר ליה רבי יצחק בר יוסף אקפן אנא שאני לוקח תמיד אצל אותם הטבחים וליכא חילול השם כשאקיף ועיין שם בפירש"י, כן נראה לי:
<b>ומה</b> שכתב רבינו ויעשה לפנים משורת הדין. משמע מדברי רבינו דוקא תלמיד חכם צריך לעשות לפנים משורת הדין ולא כל אדם, ובאמת משמע קצת הכי בב"ק [דף צ"ט סע"ב] בההיא דחזיא ליה לר' חייא דינרא ואמר לה מעליא הוא וכו' וא"ל לרב זיל חלפיה וכו' ופריך מאי שנא מהא וכו' ומשני ר' חייא לפנים משורת הדין הוא דעבד כתני רב יוסף וכו' עיין שם, ולפי מה שיתבאר בסמוך דכופין אלפנים משורת הדין א"כ מדוע לא הורה לדנכי ואיסור ג"כ לשלם לפנים משורת הדין וע"כ דוקא ר"ח דאדם חשוב היה עביד לפנים משורת הדין אבל אין חיוב לכל אדם לעשות לפנים משורת הדין, אבל ראיתי דזו מחלוקת הראשונים דבב"מ [דף כ"ד ע"ב] איתא רבי יהודה הוה שקיל ואזיל בתריה דמר שמואל וכו' מצא כאן ארנקי מהו וכו' בא ישראל ונתן בה סימן מהו א"ל חייב להחזיר לפנים משורת הדין כי הא וכו'. ושם בתר הכי קאמר נמי בא ישראל ונתן בה סימן מאי א"ל הרי אלו שלו והלא עומד וצווח נעשה כצווח על ביתו וכו'. וקשה מדוע לא קאמר ליה הכי נמי חייב להחזיר לפנים משורת הדין. ותירץ בשיטה מקובצת בשם ה"ר יונתן דהיינו למי שאינו כ"כ אדם חשוב דלא מחייבינן ליה לעשות לפנים משורת הדין ע"כ. ובמרדכי שם כתב בשם ראבי"ה הא דלא כייפינן הכא לעשות לפנים משוה"ד אפשר שהמוצא היה עני ובעל אבידה היה עשיר עכ"ל. מבואר דבאם המוצא אינו עני אפי' אינו אדם חשוב כייפינן ליה למעבד לפנים משוה"ד ודלא כה"ר יונתן:
<b>והנה</b> מדברי שניהם נראה דכייפינן לעשות לפנים משורת הדין וכן כתוב במרדכי שם להדיא וזה לשונו וכיון דחזינן דהוי כייפי וכו' כדאיתא ס"פ האומנין גם אנן כייפינן וכו' וכן פסקו הראב"ן ואבי"ה דכייפינן וכו' ע"כ. אכן ראיתי בבית יוסף בטור חו"מ [סימן י"ב] הביא דברי רבינו ירוחם בשם הרא"ש דאין כופין לעשות לפנים משורת הדין והביא דברי המרדכי (הו"ל) דכופין ותמה עליו וכתב דמהנך עובדי דמייתי לא נזכר דכפו עיין שם. ולפי ענ"ד ודאי העיקר כדברי המרדכי וכדמשמע מס"פ האומנין דמייתי דשם אמר דינא הכי כדלפנים משוה"ד עיין שם שכתב דאפשר דאף רבינו ירוחם מודה ולא קאמר אלא באינו עשיר עיין שם. והכי נמי משמע להדיא דכופין בכתובות [דף נ' רע"א] בההוא דגחין ונשקיה לרבי יונתן משום דכותב נכסיו לבניו הוי ועשיתינהו לזניה וקאמר אי אמרת בשלמא לאו דינא הוא משום הכי עשיינהו אלא אי אמרת דינא הכי עשיינהו בעי עיין שם ובפירש"י. הרי להדיא דאע"ג דלאו דינא הוי עשיינהו לפנים משוה"ד. ועיין שם בתוס' דהאי עשוי היינו בדברים:
<b>וראיתי</b> להרב משנת חכמים [מ"ב] כתב אהא דלפנים משורת הדין וזה לשונו ומהדין לכוף לתלמיד חכם עכ"פ בדברים שיעשה לפנים משוה"ד עיין במס' ב"ק [דף צ"ח] הוי עובדא ואכפיה רפרם וכו' כן נראה עכ"ל. והנה כתב זה מדעתא דנפשיה והביא ממרחק לחמו מהאי דב"ק דיש לדחות דשאני התם דמחויב לצאת ידי שמים להחזיר מה שהפסיד בקטנותו כמו שכתבו האחרונים באו"ח [סימן שמ"ג] ובחו"מ [סימן שמ"ט] משא"כ בלפנים משוה"ד. [עיין בשו"ת אבן השוהם סי' ס"ה מ"ו עיין שם היטב]. אבל נעלם ממנו דברי המרדכי הנ"ל ודברי הבית יוסף הנ"ל דהוא מחלוקת הפוסקים וכן הביא הרמ"א הב' דיעות בחו"מ [שם סעי' ב'] עיין שם. וגם נעלם ממנו גמרא ערוכה דכתובות הנ"ל דמפורש להדיא דכופין. והנה שם בכתובות לא היו הבנים חשובים כל כך ומ"מ כופין נראה מזה כהראבי"ה דלכל אדם עשיר כופין ודלא כה"ר יהונתן. ושמא עשוי דהתם היתה רק בדברים רכים להרצותם לעורר מדת רחמנותם לרחם עליו וזה עשה רבי יונתן לפנים משוה"ד. אבל לחייבם לעשות לפנים משוה"ד זה ודאי א"א רק לאדם חשוב ואדרבא אפשר קצת ראיה כה"ר יהונתן דאי נימא דלכל אדם כופין שיעשה לפנים משוה"ד א"כ מאי טעמא גחין ונשקיה מה זו רבותא דעביד כדין לכוף להבנים שיעשו לפנים משוה"ד. וע"כ דבזה עשה ר' יונתן לפנים משורת הדין לדבר על לב הבנים לרחם עליו. והא דקאמר עשיינהו הוא כמו שכתבו התוס' דהיינו עם דברים מעלאי דידי היינו עשוי. והיינו דבאמת לא היו עושין ברצון טוב אבל לא יכלו להעיז פני ר' יונתן המבקשם וא"כ הוא באמת עשוי:
<b>ודע</b> דהיינו דוקא לעשות לפנים משורת הדין ולותר ממונו בדבר שיש איזה סיבה או ענין שבעבור זה יתחייב ליתן ממון אלא שעם כל זה התורה פטרתו וצריך הת"ח לותר ולעשות לפנים משוה"ד. אבל לותר ממונו על לא דבר לא מצינו. ועיין בפ"ק דב"ב [דף ט"ו ע"ב] אמר רבי אבא בר שמואל איוב ותרן בממונו היה מנהגו של עולם אדם נותן חצי פרוטה לחנוני איוב ויתרה משלו עיין שם ברש"י. הנה סיפר בשבחי איוב שויתר גם בזו שהוא בלא שום ענין תביעה רק ויתור ומתנה. ויראה דדוקא נקט חצי פרוטה דבאמת בישראל מה זה רבותא הא קיי"ל גזל חצי פרוטה אינו חייב להחזיר ובחצי פרוטה אשה לא מקדשה נפשה וקרקע אין נקנית ואין בי"ד נזקקין לדין וטובא דכוותיה דחצי פרוטה לא חשוב מידי רק בעכו"ם בני נח קיי"ל דנהרג על חצי פרוטה דגבייהו חשיב ממון. ועיין בעירובין [דף ס"ב ע"א] שלח ר' יצחק ב"ר יעקב בר גיורא בשם ר' יוחנן הוו יודעים ששוכרים מעכו"ם אפי' בפחות משוה פרוטה ואמר ר' חייא בר אבא בן נח נהרג על פחות משוה פרוטה. ויראה דלא אמרו לר"י בר"י בר גיורא גם הך דרב חייא בר אבא בשם ר' יוחנן כיון דתרווייהו בשם ר' יוחנן ובחד ענין. הוא משום דאמרינן בסנהדרין [דף צ"ד ע"א] גיורא עד עשרה דרא לא תבזי ארמאי באפיה ולהיות ר' יצחק דור ג' לגיורא וזה דבן נח נהרג על פחות משוה פרוטה בזיון גדול שאין חבירו מוחל לו אפי' פחות משוה פרוטה עד שיהא הוא נהרג על זה ע"כ לא אמר לרבי יצחק ב"ר יעקב בר גיורא זה. רק הא דשוכרים מעכו"ם אין זה בזיון במה ששוכר קרקעו בדבר מועט. אבל האחרת בזיון גדול שהוא מקפיד בפחות מפרוטה שגזל ממנו חבירו עד שחבירו נהרג עליו. והנה שם בב"ב אמרו דאיוב עכו"ם היה ע"כ סיפר בשבחו שנהג מנהג ישראל והיה מוותר חצי פרוטה לחנוני ולא ככל עכו"ם. ודוקא חצי פרוטה דאינו ממון אבל פרוטה ודאי טוב תתן אותה לעני מלותרו לחנוני ולישראל אין רבותא כלל בויתור חצי פרוטה כן נראה:
<b>ונעלב</b> מהם. [נ"ב] גיטין (דף ל"ו ב') הנעלבים ואין עולבים וכו'. וכפול פרק ב' מדיעות (הלכה ג') ובפרק ה' (הלכה י"ג):
<h2>פרק ו</h2>
<h3>הלכה א</h3>
<b>כל</b> המאבד שם מן השמות הקדושים הטהורים שנקרא בהם הקדוש ברוך הוא לוקה מן התורה שהרי הוא אומר בעכו"ם ואבדתם את שמם מן המקום ההוא לא תעשון כן לד' אלקיכם. בהגהת מיימוני כתב אבל דיו שנטפה על גב הכתב מותר למוחקה שלא היה כונתו אלא לתקן עכ"ל. ועיין בטור יו"ד [סימן רע"ו] ובבית יוסף שם ובאחרונים דזו מחלוקת הפוסקים, ומקור ראיית המתירים למחוק על מנת לתקן מהא דפ"ק דב"ב [דף ג' ע"ב] דבבא בן בוטא אסביה עצה להורדוס למסתריה לבית המקדש ולבנותו מחדש משום דתיוהא חזא ביה עיין שם והרי סתירת בית המקדש ואיבוד שמות הקודש כהדדי נינהו, והר"י אסכנדרני הובא בבית יוסף שם כתב לדחות וזה לשונו וליכא למימר דכל מחיקה שהיא לתיקון שריא וכו' שכן מצינו בני חשמונאי שנתצו מזבח שבנה עזרא מפני שטמאוהו עכו"ם כדאיתא ביומא [בהגהת מהרל"ח שם כתב וזה לשונו לא מצאתי דברים אלו במס' יומא וכו' ע"כ. ובמחילה מכבודו נעלם ממנו שהוא מפורש ביומא [דף ט"ז ע"א] מזרחית צפונית בה גנזו בית חשמונאי אבני מזבח ששקצו מלכות יון וכו' עיין שם. ולזה נתכוין הר"י אסכנדרני] דהתם שאני דאי אפשר לנו בלא מזבח וגם אי אפשר לבנות מזבח במקום אחר במקדש וכו' ע"כ. ובאמת כדברי הגהת מיימוני כתוב במס' סופרים כמו שהביא הר"י אסכנדרני שם דתניא המוחק אות אחד מן השם עובר בלא תעשה אמר רבי ישמעאל לכך נאמר ואבדתם את שמם לא תעשון כן וכו' אבל אם נשפכה דיו על השם מותר למוחקו שלא היתה כונתו אלא לתקן ע"כ. מבואר כהגהת מיימוני דמוחק על מנת לתקן שרי. ועיין במה שחילק הר"י אסכנדרני שם בזה:
<b>ולפי</b> ענ"ד היה נראה דלכאורה מוכח דמוחק על מנת לתקן שרי. דהנה בפ"ק דסוטה [דף ג' ע"א] פליגי ר' ישמעאל ור' עקיבא בלעולם בהם תעבודו ר"ע אומר חובה ר' ישמעאל אומר רשות. והנה הר"ן [פרק השולח] הביא בשם יש מפרשים טעמא דאסור לשחרר עבדו ועובר בעשה היינו משום דאסור לחננם ולרחם עליהם וליתן להם מתנת חנם כענין שאמרו בעכו"ם לא תחנם ע"כ. ויש להבין טעמא דר' ישמעאל דס"ל רשות והא יש בזה דלא תחנם לא תתן להם חנם [ובמקום אחר ביארנו בס"ד תירוץ מספיק לזו ואין כאן מקומו]. וצ"ל דס"ל לר' ישמעאל כשיטת רבי מאיר בפ"ק דגיטין [דף י"ב ע"ב] דחוב הוא לעבד שיוצא לחירות בעבד כהן שמפסידו בתרומה ובעבד ישראל שמפסידו שפחה עיין שם. וא"כ ליכא בזה משום לא תחנם מתנת חנם דאע"ג דעכשיו נראה כמרחם עליו הא כונתו וסופו אדרבא להפסידו כדי שלא יאכל תרומה ולא ישא שפחה. ובכהאי גונא שרי לעבור אלאו דלא תחנם ולחננו שהרי על ידי חינון זה יהיה להיפך שיהיה בלתי מחונן. והוא ממש כמוחק על מנת לתקן דהכא דשרי דאע"ג דעכשיו מוחק הוא ונמצא מאבד השם מ"מ כיון שעיקרו אדרבא הוא שלא יהיה השם מאובד לפי שעכשיו נפלה עליו טיפת דיו ועל ידי המחיקה והתיקון יבוא השם מתוקן היטב ובלתי מאובד שרי. הכי נמי מה דכותיה אף על גב דבשעה שמשחררו הרי נותן לו מתנת חנם לפטרו מהשעבוד מ"מ כיון שעיקרו אדרבא שלא לחננו שהרי חוב לעבד שיוצא לחירות שרי בכהאי גונא לחננו. ועיין בע"ז [דף מ"ח ע"ב] מה שמשביח בעור פוגם בבשר הכי נמי מה שמשביח וכו' עיין שם. הכי נמי דכוותיה מה שמשביח בפטירת שעבודו פוגם לאסרו בשפחה ובתרומה. ולהכי ס"ל לר' ישמעאל דלעולם בהם תעבודו רשות:
<b>אך</b> יש להבין לפי זה טעמיה דר' עקיבא דס"ל דאסור לשחרר עבדו והיינו משום לא תחנם כמו שכתב הר"ן והא הכא לא שייך לא תחנם לא תתן להם מתנת חנם דהא הכא אין זו מתנה דהא חוב הוא לעבד. [ודוחק לומר דר' עקיבא ס"ל כחכמים דר' מאיר דזכות הוא לעבד]. וצריך לומר דר' עקיבא ס"ל דאפי' בכהאי גונא אסור אף על גב דסופו שיאסר על ידי זה בשפחה ובתרומה ולא יהיה מחונן מ"מ כיון שעכשיו מיהת מחננו במה שפטרו משעבוד אסור ועובר בלא תחנם. ודכותיה נמי הכא במוחק על מנת לתקן דאסור דאע"ג דסופו שיתקן השם על ידי זו המחיקה מ"מ עכשיו אסור למחוק ולעבור על לא תעשון כן:
<b>ולפי</b> זה אתי שפיר דהתם במסכת סופרים ר' ישמעאל קאמר לה דשרי למוחקו על מנת לתקן ולטעמיה אזיל דס"ל דלעולם בהם תעבודו רשות ומותר לשחרר עבדו אף על גב דעובר על לא תחנם משום דסופו לחוב לו. הכי נמי ס"ל הכא דמוחק על מנת לתקן שרי אף על גב דעכשיו עובר על לא תעשון כן סופו לתקן ושרי. [ועיין מנחות [דף צ"ב רע"ב] דביטול של תורה זהו יסודה וכו' ג"כ ממש כנידון דידן איבוד השם זה קיומו. ועיין מו"ק [דף ט' ע"ב] אשה לא תסוד וכו' שאע"פ שמצירה עכשיו שמחה היא לאחר זמן עיין שם ובריש ע"ז [דף ב' ע"א] במשנה אמרו אף על פי שמיצר עכשיו שמח לאחר זמן. עיין שם דמוכח ג"כ דמהאי טעמא דמוחק עכשיו ומתקן לאחר זמן שרי. ועיין ביומא [דף פ"ה ע"ב] אמרה תורה חלל שבת אחת כדי שישמור שבתות הרבה. הרי דלחלל על מנת לשמור שרי והכי נמי דכוותיה, ועיין סנהדרין [דף ק"ז ע"א] אמרו לדוד וכו' מוטב שיעבוד ע"ז ואל יתחלל שם שמים בפרהסיא עיין שם היטב ברש"י ד"ה מוטב דמבואר דרשאי לחלל שם שמים כדי שעל ידי זה יתוקן שם שמים והכי נמי ממש דכותיה. ועיין בע"ז [דף ס"ד ע"א] המקיים בכלאים לוקה למעוטי תיפלה שרי עיין שם]. אכן לדידן דקיי"ל כר' עקיבא דמשחרר עבדו עובר בעשה ועובר על לא תחנם אף על גב דסופו לחוב לו עכשיו מיהא עובר על לא תחנם הכי נמי דכותיה אף על גב דסופו לתקן אסור דעכשיו מיהא בשעת מחיקה עובר על לא תעשון כן כן נ"ל ואתי שפיר:
<b>[ובזה</b> אמרתי פלפלת כל שהוא בשבת [דף צ"ו רע"ב] ת"ר מקושש זה צלפחד וכו' דברי ר' עקיבא א"ל ר' יהודה בן בתירא עקיבא בין כך ובין כך אתה עתיד ליתן את הדין אם כדבריך התורה כיסתו ואתה מגלה אותו ואם לאו אתה מוציא לעז על אותו צדיק ע"כ. וכבר נמצא בכל ספרי פלפולים בגמרא זו לבאר דקדוק הלשון עקיבא בין כך וכו'. ואמרתי אני על פי הנ"ל לבאר זה בדרך פשוט וקצר דנודע דברי רז"ל מקושש לשם שמים נתכוין שלא יחלל שבת כל העם כי יפול פחדו עליהם בראותם זה יוצא ליסקל על שחילל שבת וזה מדרש הובא בתוס' ב"ב [דף קי"ט ע"ב] ד"ה אפי'. ולפי זה איך אמר ריב"ב אם לאו אתה מוציא לעז על אותו צדיק אדרבא מוציא שבח על אותו צדיק שהרי לשם שמים נתכוין. על זה דקדק ואומר עקיבא וכו' לשיטתך דסבירא לך דאסור לשחרר עבדו משום לא תחנם אף על גב דסופו שעל ידי זה לא יהיה מחונן שהרי חוב הוא לו מ"מ עכשיו מעשיו לעבור על לאו דלא תחנם ואסור. הכי נמי דכותיה במקושש אף על גב דסופו על ידי חילולו שבת יהיה לתועלת אדרבא שלא יחולל שבת ונמצא הרי הוא מקלקל ומחלל שבת על מנת לתקן שלא יחולל מ"מ עכשיו מיהת עובר הוא ומחלל שבת ואסור. וא"כ לשיטתך עשה מקושש עבירה ובין כך ובין כך אתה עתיד ליתן הדין שאם לאו אתה מוציא לעז על אותו צדיק ודו"ק]:
<b>אכן</b> שוב עיינתי במסכת סופרים עצמו [פרק ה'] הנ"ל וראיתי שם הנוסחא ר' שמעון אומר לכך נאמר ואבדתם וכו' אבל אם נשפכה דיו וכו'. ונראה לפי ענ"ד דגם לפי הנוסחא ר' שמעון אתי שפיר. דלא קיי"ל כהא דמסכת סופרים. דהנה בתוספתא [סוף פ"ז דתרומות] תניא סיעה של בני אדם שאמרו להם עכו"ם תנו לנו אחד מכם ונהרגהו ואם לאו נהרג כולכם יהרגו כולם ואל ימסרו וכו' אמר רבי יהודה במה דברים אמורים וכו' אבל בזמן שהוא והם מבפנים הואיל והוא נהרג והם נהרגים ימסרו להם ואל יהרגו כולם וכו' וכן הוא אומר וכו' ר' שמעון אומר כך אמרה להם כל המורד במלכות בית דוד חייב מיתה עכ"ל. מבואר דס"ל לר' שמעון דאפי' אם הוא נהרג והם נהרגים מ"מ אסור למסור להם נפש אחת מישראל כדי שינצלו כולם וע"כ אמר כך אמרה להם כל המורד וכו' אבל לולי כן היה להם ליהרג כולם ואל ימסרו וכו'. ואף על גב דמסירת נפש זו להריגה הוא על מנת לתקן דבלאו הכי יהרגו כולם ועכשיו כשיגלגלו למוסרו ליהרג על ידי זה יתוקנו כולם שכולם לא יהרגו מ"מ ס"ל דאסור למסור ביד נפש אחת להריגה. והכי נמי קשה היאך אמר ר' שמעון כאן דמותר למחוק ביד השם על מנת לכתוב והא כ"ש הכא דיש לאסור דהרי הכא גם אם לא יתקנו השם יכול לגנוז כל היריעה ולא תמחק כולה כ"ש דאסור למחוק ביד השם הכתוב אף על גב דעל ידי זה יתוקן השם ומאי טעמא דר' שמעון דמתיר:
<b>וי"ל</b> דהנה רבינו לעיל [בפרק ה' הלכה ה'] פסק כר' שמעון דאם אינו חייב מיתה יהרגו כולם ואל ימסרו וכו'. והוא תמוה דפסק כר' שמעון לגבי ר' יהודה והא קיי"ל בעירובין [דף מ"ו ע"ב] ר' יהודה ור' שמעון הלכה כר' יהודה [ועיין מה שכתבתי בחידושי לפרק ה' הל' ה' בסייעתא דשמיא]. וצ"ל דהיתה גירסת רבינו בתוספתא הפוכה דר"י לדר"ש ודר"ש לר"י ור' יהודה הוא דאומר כך אמרה להם כל המורד וכו' אבל באינו חייב מיתה יהרגו כולם ואל ימסרו וכו' ור' שמעון קאמר הואיל והוא נהרג והם נהרגים יתנוהו להם ואל יהרגו. וא"כ אתי שפיר דברי רבינו דפסק דאל ימסרו דהלכתא כר' יהודה לגבי ר' שמעון. ולפי זה אתי שפיר דהכא במס' סופרים ר' שמעון לטעמיה אזיל דשרי התם למסור ביד להרוג נפש כיון דמתכוונים לתקן שלא יהרגו כולם ע"כ שרי הכא למחוק על מנת לתקן. אכן למה דקיי"ל אנן דאסור למסור ביד נפש אחת אף אם בלאו הכי יהרגו כולם דמקלקל על מנת לתקן אסור הכי נמי אסור למחוק על מנת לתקן ואתי שפיר:
<b>והנה</b> הגם דטרחתי ליישב דעת הסוברים דאסור למחוק על מנת לתקן דלא תקשי להו הך דמסכת סופרים הנ"ל. מ"מ נראה לפי ענ"ד עיקר כהגהות מיימוני דמותר למחוק על מנת לתקן. ואף על גב דקיי"ל דאפי' אם הוא והם נהרגים אסור למסור ביד נפש אחת מישראל. שאני התם דטעמא הוא משום שלא יראה האחד במיתת חבירו כמו שנתבאר בחידושי לעיל [פ"ה ה"ה] בס"ד. וגם בלאו הכי לא דמי דהתם אף אם נמסור אותו ליהרג לא יתוקן על ידי זה אלא שכולם לא יהיו נהרגים אבל הוא עצמו נהרג בין כך ובין כך ולא יתוקן שפיכת דמו ובזו ודאי דאסור למוסרו ליהרג בשביל לתקן דם אחרים. לאפוקי הכא על ידי מחיקת אותו שם יתוקן אותו שם בעצמו שעכשיו טיפת דיו ועל ידי המחיקה יתוקן אח"כ שלא יהיה טיפת דיו עליו ובכהאי גונא לכולי עלמא שרי. ומהאי טעמא נמי לא דמי להא דאסור לשחרר עבדו משום מתנת חנם אף על גב דחוב הוא לעבד שיוצא לחירות. דמ"מ על ידי חינון זה לא יתוקן אלא שלא יחונן ממקום אחר שיפסל מתרומה ויאסר בשפחה אבל אותו חינון שחננו שפטרו ממלאכה הרי במקומו עומד שהוא נפטר ממלאכה ואח"כ בזה מיהת עובר על לאו דלא תחנם. לאפוקי הכא התורה אסרה לאבד השם אבל הכא אותו השם שמוחק ומאבד אדרבה על ידי המחיקה אינו מאובד רק מתוקן כראוי ובכהאי גונא התירה תורה. מיהו בלאו הכי לא קשה מהא דמשחרר עבדו וכו' דהא אנן קיי"ל כחכמים דרבי מאיר דזכות הוא לעבד שיוצא לחירות וא"כ הוי חינון מתנת חנם גמור ולהכי אסור. גם בלאו הכי דעת היש מפרשים שבר"ן דטעם דאסור לשחרר משום לא תחנם לא ברירא לי כולי האי כמו שיתבאר במקומו בסייעתא דשמיא:
<b>ונראה</b> לי להביא ראיה לדעת הגהות מיימוני דמותר למחוק על מנת לתקן. מהא דאמרינן בהחובל [דף צ"א ע"ב] אלאו דלא תשחית את עצה אמר רבינא ואם היה מעולה בדמים מותר תניא נמי הכי רק עץ אשר תדע וכו' יכול אפי' מעולה בדמים תלמוד לומר רק ע"כ. הרי אף על גב דאסור להשחית עץ מאכל מ"מ אם דמיו יקרים לבנין יותר משבח פירותיו שפיר דמי לקצצו ואף על גב דהוא משחית העץ לא אכפית לן דכיון דעכשיו הוא מעולה בדמים שרי. הכי נמי דכותיה שרי למחוק שם הקודש כיון דאח"כ יהיה מתוקן יותר שרי. ובזו לא שייך תירוץ הר"י אסכנדרני דשאני מזבח וכו'. ואין לומר דאדרבא נידוק לאידך גיסא מדאצטריך תלמודא קרא למעולה בדמים למעט מרק דשרי להשחית בכהאי גונא משמע דאי לא גלי קרא דרק הוי אמינא דאסור להשחית אף שאחר השחתה יתוקן יותר וא"כ הכא שלא גלי קרא דהיכי דיתוקן אח"כ יותר שרי הכי נמי דאסור לקלקל ולמחוק השם אף דיתוקן אח"כ ביותר. ואשכחן כהאי גונא בסוטה [דף כ"ד ע"ב] אהא דאמר רב דשומרת יבם קנה לכל דבר קאמר דאף לרבי יונתן דממעט מקרא דשומרת יבם אינה שותה מדאצטריך קרא למעוטי מכלל דאשתו מעלייתא היא ושמואל אמר אנא דאמר אפי' לרבי יאשיה מדאצטריך קרא לרבויי וכו' עיין שם. והכי נמי דכותיה מדאצריך קרא למעוטי מעולה בדמים דשרי להשחית ש"מ דבכל מקום אסור לקלקל על מנת לתקן. זה אינו דהתם אצטריך קרא למעוטי מעולה בדמים דס"ד דרחמנא לאו אהפסד ממונו קפיד במאי דקאמר דאסור להשחית עץ עושה פרי רק אהפסד פירות קפיד שלא להפסיד וא"כ ס"ד דאפי' מעולה בדמים אסור להפסיד דהוא מפסיד הפירות להכי גלי קרא דמעולה בדמים שרי ורק בשביל הפסד ממונו אסור להשחית האילן. אבל הכא אף דלא גלי קרא נפקא לן מהתם דחזינן דמוחק על מנת לתקן שרי:
<b>עוד</b> נראה לי להביא ראיה דשרי מיעל אשת חבר הקני שריחמה על סיסרא להכניסו בביתה ולהשקותו חלב. וכן מה ראתה אסתר להביא את המן אל המשתה ואמרו בפ"ק דמגילה [דף ט"ו ע"א] הטעם דקנאתו בשרים ועיין שם עוד טעמי טובא, וקשה לר' יהודה דס"ל בע"ז [דף כ"ו ע"א] לא תחנם לא תתן להם מתנת חנם ודברים ככתבן לגר בנתינה ולנכרי במכירה א"כ איך עברו אלאו דלא תחנם לחננם במתנת חנם להמן וסיסרא. ועל כרחך דכיון דבלאו הכי היה סיסרא יכול לברוח ולהנצל וכן המן אפשר שהיה ניצול והם בזה שחננו עליהם אדרבא היא היתה הנותנת בלתי לרחם עליהם שעל ידי זה נהרגו בכהאי גונא שרי. והכי נמי דכותיה בכהאי גונא שרי למחוק השם כדי שעל ידי זה יתוקן. מיהו דיש לדחות דשאני התם דבזה היה תלוי הצלת כלל ישראל. אבל יש להביא ראיה דשרי מהא דאמרינן ריש פרק איזה נשך [דף ס"א ע"ב] לא תגנוב על מנת למיקט לא תגנוב על מנת לשלם כפל פירש"י שרוצה לההנותו ויודע בו שלא יקבל ע"כ. והשתא דבכל מקום אסור לקלקל על מנת לתקן על ידי זה א"כ הכא למה לי קרא על זה לאסור לגנוב על מנת לשלם כפל תיפוק ליה דבלאו הכי אסור דהא הוי ליה מקלקל על מנת לתקן דעכשיו עביד איסורא דלוקח ממון חבירו ואף על גב דכונתו אדרבא להוסיף ממון חבירו לשלם כפל הא השתא מיהת מקלקל הוא. וע"כ דבכהאי גונא מקלקל על מנת לתקן שרי וגלי לן קרא הכא בגנבה מ"מ אסור לגנוב ממון חבירו דכל זמן שלא ישלם הלא יש לו לזה צער שנגנב ממונו ואסור. וא"כ הכא במחיקת השם על מנת לתקן שיתוקן על ידי המחיקה השם יותר שרי כן נראה לפי ענ"ד:
<b>ודע</b> שיש לעיין בלשון רבינו דלקמן [הלכה ג] כתב הסותר אפי' אבן אחת דרך השחתה מן המזבח וכו' וכן אח"כ אמר השורף עצי הקדש דרך השחתה וכו'. דקדק ואמר דרך השחתה להשמיענו דוקא דרך השחתה אבל על מנת לתקן שרי. וכן כתב הרב כסף משנה [בפ"א מהל' בית הבחירה הל' י"ז] דלזה נתכוין רבינו במה שכתב דרך השחתה עיין שם. ויש לעיין א"כ מדוע לא כתב כן גם הכא המאבד שם מן השמות דרך השחתה דעל מנת לתקן שרי. ונראה דס"ל כדעת החולקים על הגהות מיימוני דאף למחוק על מנת לתקן אסור דהוי מאבד שם וצ"ע:
<b>ונראה</b> לי להביא עוד קצת ראיה דשרי מס"פ (דיני ממונות) [ד' מיתות] [דף ס"ח ע"א] בהא דהראה רבי אליעזר לרבי עקיבא נטיעת קשואין ועקירתם על ידי כישוף ופריך עלה היכי עביד והאנן תנן העושה מעשה חייב ומשני להתלמד שאני דאמר מר לא תלמד לעשות וכו' אבל אתה למד להבין ולהורות ופירשו התוס' בשם רב האי גאון במנחות [דף ס"ה ע"א] ד"ה בעלי כשפים דהיינו להתלמד היינו לפי שיש חילוקים הרבה בכשוף העושה מעשה חייב האוחז עינים פטור ולמדו להבין ולהורות מהו הכשוף שחייבים עליו סקילה עיין שם. ורש"י ז"ל שם ובספ"ק דסנהדרין [דף י"ז סע"א] פירש דלכך צריך בסנהדרין בעלי כשפים שיוכלו להמית המכשפים הבוטחים בכשופם להנצל מידי בי"ד ולגלות על המכשפים המסיתים בכשופיהם ע"כ. ולתרווייהו חזינן מיהת דשרי ללמוד ולעשות כשוף כדי להרוג ולאבד על ידי זה מכשפים. הכי נמי כאן לאידך גיסא שרי לאבד ולמחוק שם כדי שעל ידי זה יתוקן כן נראה:
<b>ונסתפקתי</b> אם אינו מוחק ומאבד בידיו השם אלא שגורם להשם שיאבד אם ג"כ עובר בלאו דלא תעשון כן. וכגון אותן בני אדם השורפים בתיהם כדי להשתלם מחיר ביתם ושכח ליקח המזוזות כיון דאין כונתו לשרוף כלל המזוזות ורק מתכוין לשרוף ביתו אלא שהוא גורם למזוזות שישרפו אי עובר בלאו דלא תעשון כן. ולכאורה הוא מפורש בסנהדרין פרק בן סורר ומורה [דף ע"א ע"א] וס"פ חלק [דף קי"ג ע"א] דתניא רבי אליעזר אומר כל עיר שיש בה אפי' מזוזה אחת אינה נעשית עיר הנדחת שנאמר ושרפת את העיר ואת כל שללה וכו' וכל היכא דאיכא מזוזה לא אפשר דכתיב לא תעשון וכו'. הרי ממש כנידון דידן דאסור לשרוף כל שללה של עיר היכא דיש בתוכה מזוזה. מיהו כד דייקינן לא דמי להכא דהתם כיון דצריך הוא לשרוף כל שללה וס"ל לר"א דגם מזוזה הוא בכלל שללה א"כ נצטווה על המזוזה ביחיד לשרוף דגם היא בכלל שללה והרי הוא שורף ומאבד בידים למזוזה ולאו גורם הוא ובזו ודאי אסור וכיון שאסור לשרוף המזוזה גם כל העיר אינה נעשית עיר הנדחת. אכן כאן אין צריך כלל לשרוף המזוזה ואין רצונו לשורפה כלל רק רצונו לשרוף ביתו אלא שממילא ישרפו המזוזות שבתוכה בזו אפשר דאינו אלא גרמא בעלמא ושרי:
<b>ויש</b> לי להביא ראיה מפורשת דגמרא שרי. מהא דפרק כל כתבי [דף ק"כ ע"ב] דקאמר למימרא דרבנן סברי גרם כבוי מותר ורבי יוסי סבר גרם כבוי אסור וכו' דתניא הרי שהיה שם כתוב על בשרו הרי זה לא ירחץ ולא יסוך וכו' נזדמנה לו טבילה של מצוה כורך עליה גמי ויורד וטובל ר"י אומר לעולם יורד וטובל כדרכו ובלבד שלא ישפשף ומשני שאני התם דאמר קרא לא תעשון וכו' עשיה הוא דאסור גרמא שרי וכו' והיינו טעמייהו דרבנן דאסור לעמוד בפני השם ערום וכו' ע"כ. מבואר להדיא דלמסקנא טעמא דרבנן דאסור לטבול משום דאסור לעמוד בפני השם ערום אבל גרמא דמחיקה שרי דעשיה אסר קרא. והכי נמי שרי לשרוף ביתו כדרכו כיון דליכא טעמא דאסור לעמוד בפני השם ערום משום גרמא לחוד שרי:
<b>איברא</b> מ"מ נראה לי דאסור הכא. דהנה בפ"ק דיומא [דף ח' ע"א] מייתי נמי הך ברייתא דהיה שם כתוב על בשרו ופירש"י לא ירחץ שלא ימחקנו ואזהרה למוחק את השם וכו' ע"כ וכתבו תוס' שם ד"ה לא ירחץ וכו' וזה לשונם בפרק כל כתבי מסקינן משום דאסור לעמוד בפני השם ערום אבל משום לא תעשון לא אסרינן גרמא ולא כפירוש הקונטרס עכ"ל. וכן בשלהי יומא [דף פ"ח ע"א] פירש"י ג"כ לא ירחץ שלא ימחוק השם וכתבו בתוס' ד"ה לא ירחץ דרש"י לא עיין בפרק כל כתבי עיין שם. ולפי ענ"ד אם כי מה אני ומה כחי נגד רבותינו עמודי עולם בעלי התוס' ז"ל מ"מ תורה היא וכו'. ולפי ענ"ד כדעת רש"י בהא דלא ירחץ דטעמא משום שלא ימחוק דאי לא תימא הכי מדוע איכפל תנא למתני כל הני בבי הוי ליה למימר בקיצור נזדמנה לו טבילה של מצוה כורך גמי דאסור לעמוד בפני השם ערום ומה לי רוחץ ומה לי סך מה לי טובל בין כך ובין כך הא עומד בפני השם ואסור לת"ק. אבל ברור הוא דרישא דלא ירחץ ולא יסוך קאי אפי' אינו רוחץ או סך כל גופו אלא אותו אבר שהשם חקוק עליו כגון שהשם חקוק על ידו והוא רוצה לרחוץ או לסוך ידו וכל גופו מלובש וליכא איסור דעומד בפני השם ערום. עם כל זה אסור משום דעל ידי זה בודאי השם נמחק. ואף על גב דהוא אין רצונו לכך אלא רוחץ כדרכו והשם נמחק ממילא והרי קרא קאמר לא תעשון עשיה אסור הא גרמא שרי ומהאי טעמא שרי לטבול אי לאו דעומד בפני השם ערום. מ"מ יש לחלק בדבר ולאו כל אפין שוין דהנה אשכחן בממון כהאי גונא דבפרק כיצד הרגל [דף כ"ג ע"ב] אמרינן שיסה בו את הכלב וכו' פטור דאינו אלא גורם:
<b>וקשה</b> מאי שנא מהא דטימא את הטהור ואינך דבפרק הגוזל קמא [דף ק' ע"א] דר' מאיר דדאין דינא דגרמי מחייב. וכבר הקשו כן התוס' פרק לא יחפור [דף כ"ב ע"ב] ד"ה זאת עיין שם מה שתירצו. ועיין בהרא"ש שם [סי' י"ז] ובפרק הגוזל קמא [סי' י"ג] שכתב וזה לשונו ויש לחלק דכל היכי דהוא בעצמו עושה ההיזק לממון חבירו וברי הזיקא מקרי דינא דגרמי וחייב וכו' אבל כל הני הוי גרמא בעלמא דההיא דשיסה בו הכלב לא ברי הזיקא כולי האי דשמא לא ישוך הכלב וכו' עיין שם. למדנו לחלק בממון דהיכי דגורם על ידי מעשיו היזק ודאי לממון חבירו חייב לשלם אבל היכי דאינו גורם ברי היזק אף על גב דסוף שחבירו ניזוק על ידו מ"מ כיון דבשעת מעשה לא היה ברי היזקא הוי גרמא ופטור. והכי נמי נימא באיסורין כהאי גונא לענין מחיקת השם דכשירחץ ויסוך על השם שכתוב בדיו על ידו הלא ודאי וברור שימחק. וא"כ אף על גב דאינו אלא גורם אסור כיון דודאי שעל ידי זה ימחק השם ואף על גב דאין מתכוין אלא לרחוץ ידו. אבל בטובל בשרו במים כיון דאינו משפשף וכמו שאמר רבי יוסי ובלבד שלא ישפשף א"כ ודאי דלא מקרי ברי הזיקא להמחק ולהכי שרי. ואפי' אם ימחק אח"כ לא עביד איסורא דלא תעשון אמר קרא אבל גרמא שרי אי לאו דאסור לעמוד בפני השם ערום. ובשבת בכהאי גונא שרי להעמיד כלי חרס מלאים מים לחכמים דגרם כבוי שרי כיון דאינו אלא חשש שמא יתבקעו ולאו ברי הזיקא שרי. אבל היכי דברי הזיקא ודאי אפי' אינו מוחק בידים אלא גורם אסור כההיא דלא ירחץ דטעמא משום גרם מחיקה וכפירש"י כן נראה לפי ענ"ד:
<b>[והגם</b> דעדיין לא נתיישבו דברי רש"י במה שכתב אהא דכורך גמי להגין משטף המים ע"כ. דזה ודאי קשה דבזו לא שייך חשש מחיקה דאינו אלא גרמא וכמפורש בפרק כל כתבי דטעמא משום דלא יעמוד בפני השם ערום וכנ"ל וזה צ"ע עדיין. אכן בההיא דלא ירחץ שפירש רש"י הטעם משום מחיקה שעל זה תמהו התוס' נראה לפי ענ"ד דהדין עם רש"י וכנ"ל]:
<b>ונראה</b> לי להביא ראיה לדברינו דבפרק ח' שרצים [דף ק"י ע"ב] פריך אהא דלירוקנא תרין בשיכרא ומיעקר ומי שרי והתניא מנין לסירוס באדם שאסור דכתיב ובארצכם לא תעשו בכם לא תעשו דברי ר' חנינא ומשני הני מילי היכי דקמכוין הכא מעצמו הוא דאמר ר' יוחנן הרוצה וכו' ופריך עלה והאמר רב אשי וכו' ומשני אלא בסריס וכו' עיין שם. והשתא אי נימא דרחיצה וסיכה אי לאו דאסור לעמוד בפני השם ערום שרי משום מחיקה דלא תעשון עשיה אסור גרמא שרי והאי נמי גרמא הוא שלא מתכוין למחוק השם רק לרחוץ גופו כדרכו. א"כ התם נמי הא כתיב ובארצכם לא תעשו עשיה אסור הא גרמא שרי ומאי טעמא אסור לירוקנא לשתות תרין בשיכרא ואף על גב דמיעקר הא הוא לא נתכוין לכך אלא שותה כדרכו לרפואה ואינו אלא גרמא ושרי. אלא ודאי דהיכי דברור הדבר שיעבור על האיסור ואפי' אינו עובר בהדיא אלא גורם אסור. ורק גרמא היכי דלא ברור הזיקא שרי. ולהכי התם בירוקנא תרין בשיכרא אסור אף על גב דלא מתכוין ואינו אלא גורם וכמו שכתבתי:
<b>עוד</b> נראה לי להביא ראיה ממגילה [דף כ"ו ע"ב] דאמר רבא ספר תורה שבלה גונזים וכו' אמר רב אחא בר יעקב ובכלי חרס שנאמר ונתתם בכלי חרש למען יעמדו וכו' ע"כ. והקשה בנודע ביהודה תנינא [חלק או"ח סי' י"ז] על זה מדוע צריך כלי חרס בלאו כלי חרס נמי מאי אכפת ליה אם ימחוק הא עשיה אסר קרא אבל גרמא שרי עיין שם שהניח זה בצ"ע. אבל הברור כמו שכתבתי דכל שברי הזיקא אפי' גרמא אסור ולא הותר גרמא אלא היכי דלא ברי הזיקא וא"כ התם דבלאו כלי חרס הרי ברור שבהמשך הזמן ימחק א"כ הוי כמוחק בידים [ואף על גב דבממון כהאי גונא שאינו מזיק עכשיו רק דאתי לידי הזיקא אפי' ברי היזקא אינו חייב לשלם וכדכתב הרא"ש שם. מ"מ איסורא מממונא לא ילפינן דאיסורא חמיר מממון] ואסור כן נראה לי:
<b>עוד</b> נראה לי להביא ראיה מפ"ק דשבת [דף י"ד ע"א] דקאמר שם טעמא דגזרו על ספרים שיטמאו תרומה במגען אמר רב משרשיא שבתחלה היו מצניעין אוכלין דתרומה אצל ס"ת ואמרו האי קודש וכו' כיון דקחזו דקאתי לידי פסידא גזרו וכו'. והשתא אי נימא דכל גרמא אי לא נתכוין אלא שנמחק ונאבד ממילא שרי א"כ מאי טעמא גזרו על הספר שיטמא ומאי אכפת לן דאתי לידי פסידא שהעכברים היו אוכלין הספרים והשמות הא לא תעשון אמר קרא הא גרמא שרי. אלא ודאי כמו שכתבתי דאפי' גרמא דברי הזיקא אסור. והכי נמי דקחזו דברוב פעמים או בכולם קאתו לידי פסידא והוי כברי הזיקא לכן גזרו. ותבנא לדינא בענין ספקינו כיון דודאי כשישרוף הבית גם המזוזות ישרפו ע"כ הוי ליה ברי הזיקא ואבוד המזוזות ואסור ועובר על לאו דלא תעשון כן. כן נראה לי. ועיין מכות [דף י"א ע"ב] מהו למכתב שם אחספא ולמשדי בתהומא פירש"י פן ימחקוהו המים ועובר וכו' ואף על גב דאינו אלא גורם:
השמות הקדושים. [נ"ב] עי' מש"כ בהלכות קטנות ח"ב (סי' פ"ט):
<h3>הלכה ב</h3>
ושבעה שמות. [נ"ב] עי' הרדב"ז חלק א' לשונות (סי' ל"ד):
<h3>הלכה ג</h3>
<b>כל</b> הנטפל לשם מלפניו מותר למוחקו כגון למ"ד מלד' ובי"ת מבאלקים וכיוצא בהן אינן כקדושת השם וכל הנטפל לשם מאחריו כגון ך' של אלקיך וכ"ם של אלקיכם וכיוצא בהן אינם נמחקים והרי הם כשאר אותיות של שם מפני שהשם מקדשם וכו'. טעם זה מבואר בגמרא שבועות [דף ל"ה ע"ב] דהנטפל לשם מאחריו כבר קידשו השם ואסור למחקו אבל הנטפל לשם מלפניו לא קידשו השם עדיין ושרי למחקו. ונסתפקתי הרי שהיה צריך לכתוב לד' ושכח לכתוב הלמ"ד וכתב השם ואח"כ נזכר וחזר וכתב הלמ"ד קודם לשם, ויש להסתפק בכגון דא אם הלמ"ד נמחק אם נאמר כיון דטעם האותיות הנטפלים לשם מאחריו דאין נמחקין משום כיון דכבר השם כתוב הרי קידשם אבל זה שלפניו אף דנטפלים לשם מ"מ אינם קדושים דבמה יקדשו כיון דעדיין אין כאן שם ואחר שנכתב השם הרי כבר נכתב הלמ"ד שלא בקדושה. וא"כ בנידון דידן שגם הלמ"ד נכתב אחר כתיבת השם מה לי נכתב קודם להאותיות השם מה לי נכתב אח"כ בין כך ובין כך הרי הוא מצורף לאותיות השם ונטפל אליו והשם קידשו יש לנהוג בו קדושה ואסור למחקו, או דלמא כיון דמקום אותו למ"ד הוא להכתב קודם לאותיות השם וטרם שתחול קדושת השם א"כ עכשיו נמי ששכחו וכתב הלמ"ד אחר שכבר כתב השם מ"מ לא קידשו השם ללמ"ד זה הראוי להיכתב קודם לו ולא קידש אלא לאותיות הנטפלים אחריו. ומסתברא כיון דנכתב אחר כתיבת השם אין הבדל בין שהוא נטפל להשם מלפניו בין שנטפל מאחריו ועל הכל חלה קדושת השם ואסור למחוק:
<b>ויש</b> להביא ראיה קצת מפרק תפלת השחר [דף כ"ו רע"ב] ת"ר טעה ולא התפלל מנחה בערב שבת מתפלל בליל שבת שתים של שבת טעה ולא התפלל מנחה בשבת מתפלל במוצאי שבת שתים של חול מבדיל בראשונה וכו' ע"כ. והנה זה ממש כנידון דידן כי הנה השבת קדוש וקדושתו גרמה להתפלל בו תפלת שבת לא י"ח ברכות ותפלת מנחה שזמנה בערב שבת בעוד חול ועדיין לא קדוש קדושת שבת מתפלל הוא י"ח וקאמר דאם שכח בערב שבת מנחה שזמן מנחה בע"ש הוא בחול ודינה בי"ח ברכות ושכח להתפלל בחול עד שבת והרי הוא רוצה עכשיו להשלים המנחה דחול דע"ש וקאמר דדינא הוא דיתפלל ב' של שבת ואף על גב דהוא תשלומין דמנחה הקודמת לקדושה ואז היה דינה בי"ח ברכות מ"מ כיון דשכחה והרי הוא משלימה עכשיו כשכבר קדשה שבת דיינינן ליה בז' ברכות. וכן להיפך בשכח מנחה של שבת מתפלל במוצאי שבת ב' של חול אף על גב דהוא תשלומין דמנחה דקודם חול והיה צריך להיות בז' ברכות מ"מ כיון דהוא מתפלל עכשיו יעשה כמשפט שעכשיו שהוא חול. והכי נמי דכוותיה ממש אף על גב דהוא משלים עכשיו הלמ"ד שהיה ראוי להיכתב קודם קדושת השם והיה דינו שימחק מ"מ כיון דשכחו לכתוב מקודם והרי הוא כותבה עכשיו לאחר שכבר קידש השם דיינין ליה בדינא דעכשיו שלא יהיה נמחק:
<b>[מיהו</b> יש לדקדק דשאני התם דבדין גם בשבת היה ראוי שיתפלל תפלת י"ח אלא דמשום טירחא דצבורא ועונג שבת אוקמה אז' ברכות. וא"כ אם שכח תפלת מנחה דערב שבת הרי לא עדיפא מתפלת שבת גופיה דהיה דינה בי"ח ברכות אלא דמשום כבוד שבת הקלו כ"ש בהשלמת מנחה דערב שבת דסגי בז' ברכות וכן להיפך בשכח מנחה של שבת. משא"כ הכא דליכא האי טעמא והבן]:
<b>עוד</b> נראה לי להביא ראיה לכאורה מפרק בן סורר ומורה [דף ע"א ע"ב] במשנה ברח עד שלא נגמר דינו ואח"כ הקיף זקן התחתון פטור ומפרש בגמרא התם טעמא דכיון דאי עביד השתא לאו בר קטלא הוא ע"כ. והנה שם יש ג"כ ב' זמנים ומקומות הללו שנעשה סורר ומורה ונגמר דינו קודם שהקיף זקן חייב נעשה בן סורר ומורה ונגמר דינו אחר שהקיף זקן פטור. וקאמר תנא דמתניתין שאם נעשה סורר ומורה קודם הקפת זקן ונמצא שהיה ראוי לגמור דינו אז ושיתחייב מיתה אלא שברח ולא היה באפשר לגמור דינו ועכשיו הרי הקיף זקן. לא אמרינן כיון דאין אנו באין אלא להשלים מה שהיה צריך מקודם שהרי כבר נעשה בן סורר ומורה קודם הקפת זקן. מ"מ לא דיינינן ליה בדין הקודם להתחייב אלא בדינא דעכשיו ופטור. והכי נמי דכוותיה דיש ב' מקומות אי נכתב קודם אותיות השם רשאי למחוק ולאחר השם אינו רשאי. ואם שכח הלמ"ד וכתבו אחר כתיבת השם אף על גב דהיה ראוי להיות מקודם ואינו אלא תשלומין דמקודם מ"מ בדינא דעכשיו דיינינן ליה וכנ"ל. והגם דידעתי דיש לחלק קצת בין השוים מ"מ מטעמא דקאמר בגמרא משום אלו עביד השתא לאו בר קטלא הוא. אותו טעם שייך ג"כ הכא דכמו דאמרינן התם אבן סורר ומורה זה שנעשה בן סורר ומורה קודם שהקיף זקן רק שנגמר דינו עכשיו אמרינן כיון דאלו נעשה סורר ומורה עכשיו הרי הוא פטור השתא נמי דבאנו לגמור דינו אקודם דינו כעכשיו. הכי נמי אלו כתב עכשיו אותו הנטפל לשם מלאחריו הראוים להכתב עכשיו הרי קידשם השם הנך נמי קידשם השם [ועדיין יש לפקפק בזה. ובמקומו יתבאר בסייעתא דשמיא מה דיש לעיין ההך עניינא דאשתני גופא אשתני קטלא בפרק בן סורר ומורה שם ובפרק נערה שנתפתתה [דף מ"ה ע"א] ואין כאן מקומו] כן נראה לי לפי דברי רבינו:
<b>איברא</b> מצאתי בירושלמי [פ"ק דמגילה] כל האותיות הכתובים עם השם מלפניו נמחקים כגון לד' בד' מד' שד' שכן מצינו בציץ שהוא מובדל ממנו קודש למ"ד מלמטן והשם מלמעלן כל האותיות הכתובים עם השם מאחוריו הרי אלו קודש ואין נמחקים וכו' ע"כ. מבואר מדבריו דטעמא לא בקידשו השם ולא קידשו תליא מלתא דודאי קידשו השם בשוה בין אותיות שלפניו ובין אותיות שלאחריו רק דשאני אותיות שלפניו שהרי הם מובדלין מן השם כדאשכחן בציץ והם כמו תיבה אחרת הסמוכה לשם משא"כ אותיות שלאחריו שלא מצינו שהם מובדלין מן השם. ולפי זה בנידון דידן ששכח למ"ד מהשם וכתבה אח"כ בזה לא יפה כחה מאומה שהרי עדיין הוא כשכח תיבה אחרת הקודמת לשם. אכן בתלמודין בשבועות לא נזכר טעמא דירושלמי:
<b>ונראה</b> לי ליישב טעם דלא נזכר. דהנה בפ"ק דסוכה [דף ה' ע"א] תניא ציץ וכו' וכתוב עליו ב' שיטין קודש למ"ד מלמטה והשם מלמעלן אמר ר' אלעזר ב"ר יוסי אני ראיתיו ברומי והיה כתוב עליו קודש לד' בשיטה אחת ע"כ. והנה יש להבין לת"ק דקאמר דכתוב עליו ב' שיטין קודש מלמטן וד' מלמעלן והרי רבי אלעזר בר' יוסי עד ראיה שהיה כתוב הכל בשיטה אחת וכי לת"ק הי' ראבר"י עד שקר חלילה. וצ"ל דס"ל לת"ק דחיישינן לבי"ד שבאותו שעה שהיו טועין וסבורים דצריך הכל בשיטה אחת א"כ לית הלכתא כן. ואשכחן כהאי גונא בתלמודא בדוכתי טובא דחיישינן לבי"ד טועין. וכזה ממש מצינו במשנה בסנהדרין [דף נ"ב ע"א] דתנן מצות הנשרפין וכו' ודלק את הפתילה וזורק לתוך פיו וכו' אמר רבי אלעזר ברבי צדוק מעשה בבת כהנת אחת שזינתה והקיפוה חבילי זמורות ושרפו אמרו לו לפי שלא היה בי"ד של אותו שעה בקי ע"כ. מבואר ממש כדברינו דאמרו לו לרבי אלעזר ברבי צדוק דאין מביאין ראיה מן המעידים דחיישינן לבי"ד טועין. ורבי אלעזר ב"ר יוסי דקאמר אני ראיתי וכו' לא חייש לבי"ד טועין. והנה בב"ב [דף קל"ח ע"ב] ת"ר שכיב מרע שאמר מנה יש לי אצל פלוני העדים כותבין אף על פי שאין מכירין לפיכך כשהוא גובה צריך להביא ראיה דברי ר' מאיר וחכמים אומרים אין כותבין אלא א"כ מכירין וכו' ואסקינן התם טעמא דמאן דאמר אין כותבין אלא א"כ מכירין משום דחיישינן לבי"ד טועין שיגבו בהאי שטרא עיין שם. ולפי זה ר' מאיר דס"ל דכותבין אף על פי שאין מכירין לא חייש לבי"ד טועין. והנה בשלהי הוריות אמרינן דאחרים היינו ר' מאיר ומאותו מעשה דרבן שמעון בן גמליאל אסקוה לר' מאיר אחרים ולר' נתן יש אומרים עיין שם:
<b>ולפי</b> זה יובן דהתם בגמרא דשבועות אחרים הוא דאמרי הך דינא דמלפניו אינו קדוש ונמחק ושלאחריו כבר קידשו השם והיינו ר' מאיר ור' מאיר לטעמיה דלא חייש לבי"ד טועין. וא"כ מדהעיד ר' אלעזר ברבי יוסי שראה הציץ והיה כתוב בו קודש לד' בשיטה אחת ש"מ דהכי הוא דכותבין בשיטה אחת דהא לבי"ד טועין לא חיישינן. וא"כ לא מצי קאמר דתרווייהו קדיש השם רק טעמא דאותיות שלפניו נמחקין מצד שכן מובדל היה בציץ דהא אליביה לא היה מובדל בציץ. אכן בירושלמי התם דסתמא דתלמודא קאמר לה שפיר קאמר לחכמים דפליגי אר"א ב"ר יוסי ובציץ קודש למ"ד מלמטן ולד' מלמעלן שפיר קאמר טעמא דאותיות שלפניו נמחק שכן מובדל בציץ ואתי שפיר. ודעת רבינו שלא כתב האי טעמא דירושלמי אזיל לשיטתיה דפסק [בפ"ט מהל' כלי המקדש הל' א'] דבציץ היה כתוב קודש למטן לד' מלמעלה והיה הלמ"ד עם השם בשיטה אחת ועיין בכסף משנה שם שכן היה גירסת רבינו בגמרא דילן בת"ק דרבי אלעזר ב"ר יוסי. ולפי זה ליתא לטעמא דירושלמי בהא דאותיות שקודם לשם נמחקים מציץ לגמרא דילן:
<b>וראיתי</b> להרב מהר"י ברלין בגליון הש"ס בשבת [דף ס"ג ע"ב] אהא דברייתא דציץ העתיק גירסת רבינו בת"ק דקודש מלמטן ולד' מלמעלן וכתב שכן מטין דברי הירושלמי ר"פ טרף בקלפי לגירסא זו עיין שם. ובמחילת כבודו נעלם ממנו הירושלמי דמגילה הנ"ל דמבואר להדיא דלא כגירסת רבינו אלא קודש מלמטן וד' מלמעלן. ועיינתי בירושלמי ר"פ טרף בקלפי וראיתי שאין שם הכרע והמפרש בעל קרבן העדה פירש שם להדיא דברי הירושלמי דהיה כתוב קודש למ"ד מלמטן וד' מלמעלה עיין שם:
<b>המוחק</b> וכו' אינו לוקה. [נ"ב] עי' בנודע ביהודה מהדורא קמא חלק יו"ד (סי' ע"ו):
<h3>הלכה ד</h3>
<b>כתב</b> אל"ף למ"ד. [נ"ב] עי' בכסף משנה. ועי' בהרדב"ז חלק ה' [סי' ב' אלפים קכ"א], ונודע ביהודה מהד"ת חלק יו"ד (סי' קס"ט):
שי"ן דל"ת משדי. [נ"ב] עי' הרדב"ז ח"ב לשונות (סי' רנ"ד):
<h3>הלכה ו</h3>
<b>וגונזו.</b> [נ"ב] עי' חות יאיר (סי' ט"ז) ונודע ביהודה חלק יו"ד (סי' ק"פ קפ"א):
<b>כתוב</b> על בשרו. [נ"ב] עי' מש"כ הרדב"ז ח"א בלשונות (סי' מ"ז מ"ט) ובנודע ביהודה מהדורא תניינא חלק או"ח (סי' י"ז):
<h3>הלכה ח</h3>
<b>כתבי</b> הקודש כולן ופירושיהן וביאוריהן אסור לשורפם או לאבדם ביד והמאבדן ביד מכין אותו מכת מרדות במה דברים אמורים בכתבי הקודש שכתבם ישראל בקדושה אבל אפיקורוס ישראל שכתב ספר תורה שורפין אותו עם האזכרות שבו מפני שאינו מאמין בקדושת השם ולא כתבו לשמו אלא שהוא מעלה בדעתו שזה כשאר הדברים והואיל ודעתו כן לא נתקדש השם ומצוה לשורפו כדי שלא להניח שם לאפיקורסים ולא למעשיהם אבל עכו"ם שכתב את השם גונזין אותו וכן כתבי קודש שבלו או שכתבן עכו"ם יגנזו. מגילה [דף כ"ו ע"ב] אמר רבא ס"ת שבלה יגנזו וכו' אמר רב אחא בר יעקב ובכלי חרס וכו' עיין שם. ולא ביאר רבינו כאן כל משפט הגניזה וסמך עצמו על מה שכתב בביאור דין זה לקמן [פ"י מהל' ס"ת הל' ג'] עיין שם. והנה בעיירות גדולות שרבו כתבי קודש הקרועים והבלואים עד למדי וכבר ניסו לגונזן בכלי חרס וראו שבאו לבזיון גדול על ידי עכו"ם שגנבום והרבה מקנחים בהם ויש לספק אי אריך למעבד הכי לשורפם בידים בכדי שלא יבואו לידי בזיון היותר גדול על ידי העכו"ם וכבר חקרו בזה בהרבה שו"ת באחרונים. ונחזי אנן דינא היכא:
<b>והיה</b> נראה לפי ענ"ד לכאורה להביא ראיה דשרי למעבד הכי מפרק חלק [דף ק"ז ע"א] דאמר רב יהודה אמר רב ביקש דוד לעבוד עכו"ם וכו' אמר לו לדוד יאמרו מלך שכמותך יעבוד עכו"ם אמר ליה מלך שכמותי יהרגנו בנו מוטב יעבוד עכו"ם ואל יתחלל שם שמים בפרהסיא [פירש"י מוטב אעבוד עכו"ם ואחלל השם אני לבדי ולא יחללו אותו כל העם] א"ל מאי טעמא קנסיבת יפת תואר וכו' ע"כ. הרי דדוד היה רוצה לחלל השם ולעבוד עכו"ם בידים כדי לא יחללו רבים השם. דכוותיה הכי נמי י"ל דשרי לבזות השם בידים ולשרוף השם משיבואו לבזיון יותר על ידי העכו"ם. מיהו י"ל דלא דמי להתם דשאני התם ודאי עדיף לחלל השם ביחיד מברבים ובפרהסיא וזו בודאי אריך למעבד לדוד שיחלל הוא השם בעצמו ולא יתחלל השם בקהל עם. אבל הכא בין כך ובין כך יבוזה השם בפני כל מה לי בשריפה מה לי בלקיחת העכו"ם לבזותם אלא שאין בזיונם שוה בערך הבזיון דזה בלקיחת העכו"ם לקנח הוי בזיון יותר. ובזו אפשר דאסור לבזות בידים ולעשות איסור בידים בשביל בזיון יותר דיהיה ממילא:
<b>אבל</b> הי' נראה לי להביא ראיה דשרי מפרק הנזקין [דף נ"ז ע"ב] במעשה דד' מאות ילדים וילדות שנשבו לקלון הרגישו בעצמם למה הם מתבקשים וכו' קפצו כולם ונפלו לים וכו' עיין שם. וכתבו התוס' והא דאמר מוטב שיטלנה מי שנתנה ואל יחבל בעצמו הכא יראים היו מיסורין כדאמרינן אלמלא נגדוהו לחנניה מישאל ועזריה פלחו לצלמא עכ"ל. הרי להדיא דכיון שהיו יראים מיסורין קשים ומרים ממיתה היו רשאים להמית עצמם ולהפיל עצמם לים בידים אף על גב דאסור לחבל בעצמו. הכי נמי דכותיה רשאים לאבד ולשרוף הכתבי קודש בידים כדי שלא יבואו לידי בזיון יותר גדול מזה על ידי העכו"ם. [דברים אלו כאן שלא כסדר]. איברא באמת דברי התוס' במה שכתבו לחלק בין הכא להך דמוטב שלא יטלנה מי שנתנה וכו' דשאני הכא דחששו ליסורין צ"ע דהא בע"ז [דף י"ח ע"א] איתא להא דמוטב וכו' אמעשה דר' חנניא בן תרדיון עיין שם והתם נמי הרי כשלא יפתח פיו לחבל בעצמו היה סובל יסורין ביותר ואפי' הכי אמר מוטב וכו' ואל יחבל בעצמו. רק דכוונת התוס' דאותם ילדים היו יראים פן ייסרום עד שיוכרחו לעבור ובכהאי גונא שרי לחבל בעצמו כדי שלא יעבור עבירה וזה מבואר היטב למעיין בתוס' וכן מבואר בתוס' ע"ז שם ד"ה ואל עיין שם. וא"כ אדרבא מוכח מגמרא דע"ז בר"ח בן תרדיון דאע"ג דהי' סובל יסורין ביותר כשלא חבל בעצמו מ"מ לא רצה לחבל בעצמו. והכי נמי דכוותיה גבי שם אף על גב דיתבזה ביותר כשלא ישרפנו מ"מ אסור לשרוף בידים [ועיין אבן השוהם סי' י"ד]:
<b>ועוד</b> נראה לי להביא ראיה דאסור מפ"ק דע"ז [דף י"ג ע"ב] בהא דמקדיש בזמן הזה דבהמה תעקר ואיזהו עיקור נועל דלת בפניה והיא מתה וקאמר טעמא משום בזיון קדשים כשיניחנה עקורה דיהיה נראה בזיונה לזמן מרובה ופריך ולשויה גיסטרא ומשני אמר אביי אמר קרא ונתצתם וכו' לא תעשון כן וכו' עיין שם. הרי דאע"ג דסוף שתמות הבהמה מרעב ויהיה ביזוי קדשים ולאו דלא תעשון כן וגם יהיה עוד יותר שלא תמות תיכף רק תשתהה עוד ותצטער ברעב טרם תמות ויש ביזוי קדשים ואיסור דלא תעשון כן יותר ואפי' הכי עדיף מלשויה גיסטרא בידים ולעבור אלאו דלא תעשון וכו'. הכי נמי דכוותיה אף על גב דיהיה ביזוי יותר כשיגנזום מ"מ עדיף לגונזם מלשרפם ביד ולעבור בידים אלאו דואבדתם את שמם לא תעשון כן וכו'. כן נראה לענ"ד:
<b>ועוד</b> בר מן דין נראה לי דאפי' תימא דשרי לשרוף ביד כדי דלא יהיה בזיון יותר ממילא. זהו רק כשהבזיון ממילא ברור כמו בשריפה עכשיו. אבל הכא אין הבזיון הבא על ידי עכו"ם ברור כל כך דאפשר שלא יטלום העכו"ם. והשריפה והאיבוד שהוא עושה כעת ברור ודאי נראה לי דדמי להא דהשיב גינאי נהרא לרבי פנחס בן יאיר בפ"ק דחולין [דף ז' ע"א] דרפב"י הוי אזיל לפדיון שבוים פגע בגינאי נהרא אמר ליה חלוק לי מימך א"ל וכו' אתה ספק עושה ספק אינו עושה אני ודאי עושה וכו' עיין שם. הרי דטעמא דא"ל גוזרני שלא יעברו וכו' [עיין שם במהרש"א שכונת תשובתו היתה שלפי שהוא בעל בחירה והיא מוכרחת עיין שם] הא בלאו הכי בדין טענה גינאי אני ודאי וכו'. ואף על גב דהליכת רפב"י לפדיון שבוים להציל נפשות היתה מצוה רבה ממצות הנהר להוליך ועיין בפ"ק דב"ב [דף ח' ע"ב] מה מצוה רבה פדיון שבוים עיין שם בתוס' ואפי' הכי כיון שהיא ודאי והוא ספק היא עדיפא. הכי נמי הכא לענין איבוד השם כיון דזה ודאי כשישרוף וזה ספק לקיחת העכו"ם הא עדיפא ואינו רשאי לשרוף. כן נראה לי:
<h3>הלכה ט</h3>
במיכה חול. [נ"ב] עי' ברדב"ז ח"א לשונות (סי' ס"ז):
<b>כל</b> שלמה. [נ"ב] עי' מש"כ הרדב"ז ח"א שם [סי' ד' ה']:
<h2>פרק ז</h2>
<h3>הלכה א</h3>
<b>אין</b> הנבואה חלה. [נ"ב] עי' מ"ש בס' שנות חיים (פ' שמות):
<h3>הלכה ג</h3>
המשלים. [נ"ב] עי' מש"כ הרדב"ז ח"ב (סי' תתט"ז):
<h2>פרק ט</h2>
<h3>הלכה א</h3>
<b>דבר</b> ברור ומפורש בתורה שהיא מצוה עומדת לעולם ולעולמי עולמים אין לה לא שינוי ולא גרעון ולא תוספת שנאמר את כל הדבר אשר אנכי מצוה אתכם אותו תשמרון לעשות לא תוסף עליו ולא תגרע ממנו ונאמר והנגלות לנו ולבנינו עד עולם לעשות את כל דברי התורה הזאת. הא למדת שכל דברי תורה מצווין אנו לעשותן עד עולם וכן הוא אומר חוקת עולם לדורותיכם ונאמר לא בשמים היא. הא למדת שאין נביא רשאי לחדש דבר מעתה לפיכך אם יעמוד איש בין מן האומות בין מישראל ויעשה אות או מופת ויאמר שד' שלחו להוסיף מצוה או לגרוע מצוה או לפרש במצוה מן המצות פירוש שלא שמענו ממשה או שאמר שאותן המצות שנצטוו בהן ישראל אינן לעולם ולדורי דורות אלא מצות לפי זמן היו הרי זה נביא שקר שהרי בא להכחיש נבואתו של משה. ומיתתו בחנק על שהזיד לדבר בשם ד' אשר לא צוהו שהוא ברוך שמו צוה למשה שהמצוה הזאת לנו ולבנינו עד עולם ולא איש אל ויכזב. בסוף פרק הנחנקין [דף פ"ט ע"ב] פליגי בנביא שהדיח ת"ק אומר בסקילה ור' שמעון אומר בחנק. ושם [דף צ' ע"א] מוקי רב חסדא פלוגתייהו בעוקר הגוף דעכו"ם וקיום מקצת וביטול מקצת דעכו"ם אבל עוקר הגוף דשאר מצות דברי הכל בחנק וקיום מקצת וביטול מקצת דשאר מצות דברי הכל פטור ורב הונא מוקי פלוגתייהו בעוקר הגוף בין דעכו"ם בין דשאר מצות וקיום מקצת וביטול מקצת דעכו"ם אבל בקיום מקצת וביטול מקצת דשאר מצות דברי הכל פטור עיין שם. ותמה בזה הרב לחם משנה על רבינו דנהי דס"ל כר"ח דרביה דרב הונא הוי אכתי קשה מדוע כתב בסוף הפרק בעכו"ם אין שומעין לו ואפי' לפי שעה וכו' ויחנק והא בעכו"ם אפי' בקיום מקצת וביטול מקצת חייב סקילה דהרי רבינו פוסק [בפרק ה' מהלכות עכו"ם] כרבנן. ותו הקשה על מה שכתב כאן דלפרש מצוה מן המצות מיתתו בחנק והא בקיום מקצת וביטול מקצת דשאר מצות דברי הכל פטור. ואפי' יפרש רבינו דקיום מקצת וביטול מקצת היינו באומר לפי שעה לעבור ואחר זה לעשות אבל לא בפירוש על איזה מצוה. חדא דלא משמע כן בהוריות. ותו קשה על מה שכתב [בפרק ה' מהל' עכו"ם] וכן נביא השקר מיתתו בחנק אפי' שלא הוסיף ולא גרע וכו' ועיין שם והרי אפי' ביטל מקצת פטור כ"ש בלא שינה כלל ע"כ דבריו ועיין שם שנשאר בצ"ע בכל זה:
<b>ואחר</b> בקשת המחילה מכבוד תורתו לפענ"ד לא קשה מידי ודברי רבינו נכונים. דקושיא הראשונה אעכו"ם שכתב דמיתתו בחנק ודאי דלא קשה מידי דהתם בהנחנקין משום לתא דנביא שהדיח אתא עלה ובזו אין צריך להתנבא בשם ד' אלא אפי' נתנבא בשם עכו"ם חייב סקילה והוא שהדיח רוב העיר כדין מדיח וכמו שכתב רבינו להדיא כן ברפ"ה מהל' ע"ז [הלכה ב'] עיין שם. ואלו הכא אתי רבינו עלה לחייבו בחנק משום לאו דנביא שקר שהרי בודאי לא צוהו השם כן ובזו חייב אפי' לא הדיח רוב העיר אבל בעינן דוקא שיאמר ויתנבא בשם ד'. וא"כ דבר פשוט דלא דמי כלל להתם והכא מיירי רבינו אפי' לא הסית והדיח לשום אדם רק אמר והשמיע נבואתו בזו לחוד סגי לחייבו בחנק ושם מיירי בהסית והדיח ובזו אפי' נתנבא בשם עכו"ם חייב סקילה וזה פשוט. ושוב ראיתי שהלחם משנה עצמו [בפ"ה מהל' ע"ז] תירץ כזה עיין שם:
<b>ומה</b> שהקשה עוד על דברי רבינו דהכא ודהלכות עכו"ם. לפי ענ"ד אין צריך לפרש פירוש אחר בקיום מקצת וביטול מקצת דבגמרא דהרי זה דבר פשוט ומבואר לכל בר בי רב כדברי רבינו. דהרי בקרא דנביא שקר [בדברים י"ח] נאמר אך הנביא אשר יזיד לדבר דבר בשמי אשר לא צותיו וגו' ומת הנביא ההוא וכי תאמר בלבבך איכה נדע את הדבר אשר לא דברו השם אשר ידבר הנביא בשם ד' ולא יהיה הדבר ולא יבא הוא הדבר אשר לא דברו ד' וגו'. ופירש"י ואם תאמר זו במתנבא על עתידות הרי שבא ואמר עשו כך וכך ומפי השם אני אומר כבר נצטוו שאם בא להדיחך מאחת מכל המצות אל תשמע לו וכו' ע"כ, הרי דעיקר קרא מיירי במתנבא בשאר עניינים שאינם לקיום וביטול מצות ד' כלל רק כל שאומר דבר בשם ד' והוא שקר שד' לא דברו חייב מיתה. רק שאנו יודעים שהוא שקר והאיך כשרואים כשאינו כנבואתו. רק ממילא אנו שומעין מזה דהוא הדין במתנבא לעבור על אחת ממצות ד' אשר לא תעשנה כיון שאי אפשר שמצוה ד' על זה א"כ נבואתו שקרית ויחנק. אבל פשוט דאפי' אינו מוסיף וגורע כלום בענייני מצות אלא מתנבא בענייני העולם כל שאנו יודעים ששקר דיבר הרי זה יחנק וכמפורש בקרא הנ"ל וזה פשוט מאוד:
<b>וכך</b> הם דברי רבינו [בפ"ה מהל' ע"ז] דאפי' מתנבא שלא להוסיף ולא לגרוע על מצות ד' רק שהנבואה הוא שקר שלא צוהו ד' לומר כן הרי זה נחנק. רק דבגמרא קאמר דבביטול מקצת וקיום מקצת דשאר מצות פטור ופירש"י הטעם משום דבר ולא חצי דבר. [ועיין מה שכתבו על זה התוס' סנהדרין [דף פ"ו ע"א] ד"ה דבר עיין שם. ועיין בפ"ק דהוריות [דף ד' ע"א] ת"ר ונעלם דבר וכו' ולא כל הגוף וכו' אימא דבר כולה מלתא משמע וכו' קרי ביה ונעלם מדבר חזקיה אמר וכו' רב אשי אמר יליף דבר דבר מזקן ממרא וכו' עיין שם היטב. וצ"ע לדברי רש"י ז"ל אימא דבר כולו מלתא משמע כקושיית הגמרא ולא שייך כאן אלא תירוץ ר"א וצ"ע בזה]. והיינו כשחצי הדבר אמת שצוהו השם וחצי דבר שקר בזו לא חייבה תורה כיון שאין כאן נבואת שקר שלימה אלא חצי דבר. והיינו בגונא דהכא בקיום מקצת וביטול מקצת. ולא לחנם האריך בלישנא למימר קיים מקצת וביטל מקצת ולא קאמר ביטל מקצת לחודיה. אבל ר"ל שצריך שיהיה נבואתו גם על זה דקיים מקצת דבלאו הכי הרי שנתנבא לבטל מקצת מצוה שצוה ד' א"כ הרי נבואתו כולה שקרית מה לי היו דבריו בענייני העולם מה לי היו דבריו לבטל מצוה שלימה מה לי היו דבריו לבטל מקצת מצוה מה לי היו דבריו אפי' לקיים מצוה בין כך ובין כך כיון שמצאנוהו שקר ונודע לנו שנבואתו שקרית הרי זה נביא שקר ויחנק. רק דבגמרא קאמר בשנתנבא על קיום מקצת וביטול מקצת דשאר מצות והיינו שאמר שד' צוהו להזהיר העם לקיים מקצת מצוה אחת ולבטל מקצתה:
<b>והנה</b> חצי הנבואה היינו שד' צוהו לקיים מקצת מצוה זו אמת שכך היתה נבואת הנביאים וכמו שאמר מלאכי זכרו תורת משה עבדי וכמו שכתב רבינו כאן [הלכה ב']. אבל חצי נבואתו הב' במה שאמר שד' צוהו לבטל מקצת מצוה זו ודאי שקר שהרי אי אפשר שיצוה ד' כן. ונמצא נבואתו חצי אמת וחצי שקר ובזו דרשו ז"ל דפטור מקרא דכי יזיד וגו' ודרשינן דבר ולא חצי דבר והיינו בגונא דהכא שהחצי הנבואה אמת וחצי שקר לא חייבתו תורה חנק. אכן כאן בדברי רבינו שהנביא התנבא פירוש אחר במצוה שלא שמענו אותו פירוש ממשה רבינו או שאמר שאותן מצות שנצטוו ישראל אינן לדורי דורות. אף על גב דגם זה לא ביטל אלא מקצת מצוה מ"מ הרי נבואתו כולה שקרית שהרי הוא לא ניבא לקיים המצות אלא שניבא שבאותה מצוה ששמענו מפי משה רבינו ע"ה כך פירושה או על כך זמן ניתנה. ונמצא נבואתו זו כולה שקרית שהרי אי אפשר שיהיה פירוש אחר במצוה זו או רק על זמן. וכיון שנודע לנו שנבואתו שקרית בהכרח יפה כתב רבינו דיחנק כדין נביא השקר שהרי נודע אצלינו שכל נבואתו שהתנבא והיינו שהתנבא בפירוש המצוה זה הכל שקר שאי אפשר שיצוהו השם כן. ולא פטרו חכמים אלא בנתנבא חצי דבר שקר וחצי דבר אמת ומיעוטא דדבר ולא חצי דבר. משא"כ הכא דברי רבינו נכונים וברורים לפי ענ"ד. וכל זה פשוט וברור לפענ"ד והכברתי מלין להוציא מלבו של הרב לחם משנה שהניח בצ"ע:
<b>לפיכך</b> אם יעמוד איש וכו' ויעשה אות ומופת ויאמר שה' שלחו להוסיף מצוה או לגרוע מצוה או לפרש המצוה מן המצות פירוש שלא שמענו ממשה וכו' הרי זה נביא שקר וכו'. [נ"ב] והרמב"ן [פרשת ראה י"ג ד'] כתב דהמוסיף מצוה אין לשמוע אליו אבל אין חייב מיתה. יעיי"ש שהוא כמסתפק בזה, ועיי"ש בס' פנים יפות דלפי דבריו הוא הדין לגרע מצוה:
<h3>הלכה ב</h3>
<b>וכן</b> אם צונו בדברי הרשות וכו' מצוה לשמוע לו והעובר וכו' חייב מיתה בידי שמים וכו'. [נ"ב] ואפילו אינו נביא ובמקרה בא מלאך והגיד לו דבר. צריך לשמוע דברי המלאך כההיא דמנוח שלא היה נביא, והוצרך שמשון לשמור נזירות. ועי' מהרי"ט [ס"א סי' כ']:
<h3>הלכה ג</h3>
<b>וכן</b> אם יאמר לנו הנביא שנודע לנו שהוא נביא לעבור וכו' על מצות הרבה וכו'. עיין רדב"ז ח"ב (סי' תתמ"ב) [נ"ב] ועי' נחל קדומים [פרשת ראה אות ד'] נסתפק בזה בשם מהר"א נחום מלשון הגמרא והספרי, דאיתא על אחת מכל וכו' דמשמע דוקא אחת:
<h3>הלכה ד</h3>
עי' שנות חיים (פרשת שמות):
<h2>פרק י</h2>
<h3>הלכה ד</h3>
<b>הא</b> למדת שבדברי הטובה בלבד יבחן הנביא, הוא שירמיהו אמר וכו'. [נ"ב] ירושלמי [פ"א דסנהדרין הלכה ה'] ותנחומא [פרשת וירא סי' י"ג]:
<b>על</b> י"ג עיקרים. עי' בשמים ראש (סי' רנ"א), רדב"ז ח"א (סי' שד"מ) ולשונות (סי' מ'):