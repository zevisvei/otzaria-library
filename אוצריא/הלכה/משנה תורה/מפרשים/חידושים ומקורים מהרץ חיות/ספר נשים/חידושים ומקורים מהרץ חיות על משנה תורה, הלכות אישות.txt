<h1>חידושים ומקורים מהר"ץ חיות על משנה תורה, הלכות אישות</h1>
צבי הירש חיות
<h2>פרק כד</h2>
<h3>הלכה יג</h3>
<b>עזרא תיקן שתהיה אשה חוגרת בסינר תמיד בתוך ביתה.</b> מדהוסיף מלת בביתה נראה שהרמב"ם סמך על הירושלמי פ"ג דמגילה שאמר עזרא תיקן שתהא אשה חוגרת בסינר בין מלפניה בין מאחריה משום מעשה שהיה שרבעה קוף מאחוריה ע"ש. ומטעם זה למד שה"ה בביתה. משא"כ לטעם הש"ס דילן משום צניעות א"כ בביתה לא שייך צניעות, כמו גבי פריעת ראש (עיין כתובות ע"ב). וכן ראינו שסמך הרי"ף על הירושלמי במ"ש עזרא תיקן שיהיו קורין בב' וה' והמג"א סי' קל"ה סק"א תפסו מש"ס דמרובה אולם בירושלמי פ"ד דמגילה נאמר בפשיטות עזרא תיקן שיהיו קורין בשני וחמישי, וכן בירושלמי מגילה פ"א סוף הל' א' וע' ק"ע שם:
