<h1>חידושים ומקורים מהר"ץ חיות על משנה תורה, הלכות סנהדרין והעונשין המסורין להם</h1>
צבי הירש חיות
<h2>פרק יא</h2>
<h3>הלכה ה</h3>
<b>ואין טוענין למסית וכו' שהאכזריות על אלו שמטעין את העם אחרי ההבל רחמים הוא בעולם שנאמר למען ישוב ה' מחרון אפו ונתן לך רחמים</b> ע"ש. ולכאורה דבריו סתומים, אולם ממה שדרשו (ביצה ל"ב ב') ונתן לך רחמים שתרחם על הבריות היינו שאתם תהיו רחמנים יש מעט הבנה לדבריו, ובפרשת עיר הנדחת נאמר זאת שעל ידי האכזריות שתנהגו בהם תהיו רחמנים:
<h2>פרק טז</h2>
<h3>הלכה ו</h3>
<b>אינו צריך שני עדים למלקות אלא בשעת מעשה אבל האיסור עצמו בעד אחד יוחזק ואם אמר עד אחד על חתיכה אחת שהיא חלב, ולפי הלכה עד אחד נאמן באיסורין, ואם בא אחר ואכלו לוקה מה"ת</b> ע"ש. דברי הרמב"ם יש להם מקור בירושלמי פ"ו דסוטה ופ"ח דנזיר. וטעם הדבר דכ"מ שהאמינה תורה עד אחד הרי הוא כשנים, וכמו שאם העידו עדים על דבר אחד שבה אצלנו לודאי גמור ואין אפשרות לבירור יותר מזה, כן עד אחד לדבר שהאמינתו תורה נעשה הדבר כענין שאין בו ספק יותר:
<h2>פרק יח</h2>
<h3>הלכה ו</h3>
<b>שאין ממיתין בית דין ולא מלקין את האדם בהודאת פיו אלא על פי שנים עדים וכו'.</b> בירושלמי סנהדרין פ' נגמר הדין אמר עכן ליהושע ולא עוד אלא למשה רבך כו' על פי שנים עדים יקום דבר:
<h2>פרק כה</h2>
<h3>הלכה ב</h3>
<b>צא ולמד ממשה רבן של כל הנביאים כו'.</b> הוא בספרי פ' בהעלותך ומד"ר פ' וארא:
