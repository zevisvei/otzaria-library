<h1>ציוני מהר"ן על משנה תורה, הלכות תלמוד תורה</h1>
נחום אש
<h2>פרק ג</h2>
<h3>הלכה יב</h3>
<b>אין דברי תורה מתקיימין במי שמרפה עצמו עליהן כו'. אמרו חכמים דרך רמז זאת התורה אדם כי ימות באוהל כו' וכן אמר שלמה בחכמתו התרפית ביום צרה צר כחכה, ועוד אמר אף חכמתי עמדה לי חכמה שלמדתי באף היא עמדה לי, אמרו חכמים ברית כרותה שכל היגע כו'.</b> וכתב הכ"מ אדם כי ימות באוהל בסוף ברכות ובפ' ר"ע. שכל היגע בתורה בב"ה, בירושלמי פ' אין עומדין, ולשאר דברי רבינו לא הביא שום מקור. אולם מש"כ רבינו וכן אמר שלמה בחכמתו התרפית ביום צרה, הוא בברכות דף מ"ג ע"א, א"ר טבי אר"י כל המרפה עצמו מד"ת אין בו כח לעמוד ביום צרה, שנאמר התרפית ביום צרה צר כחכה, ומש"כ עוד רבינו ועוד אמר אף חכמתי כו', מבואר בילקוט קהלת על פסוק זה אף חכמתי עמדה לי אר"א אמר שלמה כל תורה שלמדתי באף נתקיימה בי, וכן הוא במדרש קהלת רבה לפי גירסת המתנות כהונה שם ע"ש:
<h2>פרק ה</h2>
<h3>הלכה ה</h3>
<b>ואם נתן לו רבו שלום יחזור לו שלום עליך רבי ומורי.</b> ברכות דף ג' תניא אר"י וכו', לאחר שסיימתי תפלתי אמר לי שלום עליך רבי ואמרתי לו שלום עליך רבי ומורי ע"ש:
<h3>הלכה ט</h3>
<b>ראה רבו עובר על ד"ת אומר לו לימדתנו רבינו כך וכך.</b> עי' כ"מ, ועי' בלח"מ שנדחקו. ובאמת דברי רבינו הם משנה ערוכה בברכות דף ט"ז ע"ב אמרו לו תלמידיו לימדתנו רבינו שאבל אסור לרחוץ וכו':
<b> וכל זמן שמזכיר שמועה בפניו אומר לו כך לימדתנו רבינו.</b> מתבאר ממאי דמצינו בכ"מ בש"ס שאמרו כן כשהזכירו שמועה לפני רבם, עיין מועד קטן דף ז' ע"ב א"ר חייא דנתי לפני רבי לימדתנו רבינו וכו', ועוד בכ"מ:
