<h1>הגהות מהר"ם פדווא על משנה תורה, הלכות מלווה ולווה</h1>
מהר"ם פדובה
<h2>פרק ד</h2>
<h3>הלכה ב</h3>
<b>והלוה עובר בשנים</b> . גם בהלכות והרא"ש לא הביאו אלא אלו השנים ולא הזכירו ולאחיך לא תשיך, ותמיה היא בעיני דהא בס"פ איזהו נשך אתמר אמר אביי מלוה עובר בכולן לוה עובר משום לא תשיך לאחיך ולאחיך לא תשיך ולפני עור לא תתן מכשול. ואם נאמר שבנוסחת התלמוד שהיה לפניהם לא הוזכר בדברי אביי ולאחיך לא תשיך אז תשוב שאלתנו על התלמוד לאיזה טעם לא הוזכר בלוה ולאחיך לא תשיך. ונ"ל שגם הם נמשכים אחר לשון ספרי שלנכרי תשיך היא מ"ע ומביאו רבינו בפרק שלאחר זה וידבר הכתוב עם המלוה לנכרי תשיך דהיינו תשוך ולאחיך לא תשיך ואמנם אביי נמשך אחר פירוש רב נחמן שלנכרי תשיך הוא לאו הבא מכלל עשה וידבר הכתוב עם הלוה לנכרי אתה יכול ליתן רבית ולא לאחיך ויהיה פירוש לנכרי תשיך כמשמעו ולא יהיה פירושו תשוך ובו יפרש ולאחיך לא תשיך והוכפל לעבור עליו בלאו ועשה כנזכר שם בגמ' ויהיה אם כן ולאחיך לא תשיך אזהרה ללוה. אך זה לא נתברר לי למה לא הזכיר רבינו ולאחיך לא תשיך במלוה:
<h2>פרק יד</h2>
<h3>הלכה יג</h3>
<b>בהשגת הראב"ד </b> לא חיישינן לפריעה <sup class="footnote-marker"> *)</sup><i class="footnote">ההשגה היא כלשונה בדפוס וויניציאה, ובדפוס אמשטרדם הוסיפו ע"ז הגה"ה בטעות ומשם נשתרבב לכל הדפוסים האחרונים. המדפיס</i> . גמגום קא חזינא הכא דהא דברי הראב"ד ז"ל הם הם דברי רבינו:
