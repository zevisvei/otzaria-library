<h1>הגהות מהר"ם פדווא על משנה תורה, הלכות שביתת עשור</h1>
מהר"ם פדובה
<h2>פרק א</h2>
<h3>הלכה ו</h3>
<b>במגיד משנה,</b> ולזה כתב רבינו תוספת בענוי לבד כו'. א"ה דברי המ"מ קשה להבין כי איך יאמר ולזה כתב רבינו תוספת בענוי בלבד אם הוא סובר כרש"י דפירש המיעוט של בעצם הוא למעט אזהרה לאו לבד אבל איסורא איכא, ולכך מקשה על ברייתא זו האי ועניתם מאי עביד ביה דמדאיצטריך למעוטי מן אזהרה ש"מ דצריך להוסיף א"כ ענוי ומלאכה שוים בזה דצריכי להוסיף דגבי שניהם כתיב בעצם ובשניהם ממעט אזהרה שם בהדיא ואם המ"מ אינו מחלק בין אזהרה לאיסור וסובר דלגמרי ממעטים מן בעצם בברייתא זו וחולקת על הברייתא האחרת כדמשמע מלשונו של המ"מ אם כן בשניהם אין צריך להוסיף ואין ביניהם הפרש, ויותר קשה מזה מה שמביא אח"כ ראייה מן רבי עקיבא שהלכה כמותו והלא לרבי עקיבא יותר פשוט תוספת מלאכה מתוספת ענוי דמקשה שם התלמוד אליבא דר' עקיבא דדריש תוספת מבחריש ובקציר תשבות ועניתם מאי עביד ביה ומשני לכל האוכל וכו' אם כן מלאכה כתיבה וענוי נלמוד מינה. ואולי יש איזה דילוג בספר:
<h2>פרק ב</h2>
<h3>הלכה ד</h3>
<b>במ"מ</b> וי"מ ד' ביצים. א"ה והוא דעת רש"י ותוספות והדבר תלוי במחלוקת ר"י בן ברוקא ור"ש בפרק בכל משתתפין ומבואר שם ברש"י היטב:
