<h1>מצודת ציון על דניאל</h1>
רבי דוד אלטשולר
<h2>פרק א</h2>
<h3>פסוק א</h3>
<b>ויצר.</b> מלשון מצור וענינו הקפת החיל על העיר להציר להם ולכבשם:
<h3>פסוק ב</h3>
<b>שנער.</b> היא בבל ע״ש שננערו בה מתי המבול כי היא עמוקה מכל העולם:
<h3>פסוק ג</h3>
<b>סריסיו.</b> שריו: 
<b>הפרתמים.</b> ענין שררה ועושר וכן חיל פרס ומדי הפרתמים (אסתר ח) והיא מלה זרה ואולי היא מלשון כשדים וכמוהו רבים ימצאו בזה הספר אשר אין לדעת ביאורם כ״א לפי הקרוב לענינם:
<h3>פסוק ד</h3>
<b>מאום.</b> כמו מום: 
<b>מדע.</b> ענין מחשבה כמו גם במדעך מלך אל תקלל (קהל׳ י): 
<b>ספר.</b> ר״ל כתב הנכתב בספר:
<h3>פסוק ה</h3>
<b>וימן.</b> ענין הזמנה כמו וימן ה׳ דג (יונה ב׳:א׳): 
<b>מפת בג.</b> ענין מאכל:
<h3>פסוק ח</h3>
<b>יתגאל.</b> ענין לכלוך וטנוף כמו לחם מגואל (מלאכי א):
<h3>פסוק י</h3>
<b>מנה.</b> הזמין: 
<b>זועפים.</b> ר״ל רעים והוא מל׳ זעף וכעס כי הכועס נשתנה מראית פניו לרוע: 
<b>כגילכם.</b> כדמותכם ובדרז״ל בן גילו (יבמות קכ):
<h3>פסוק יא</h3>
<b>המלצר.</b> הוא המסדר המאכל: 
<b>אשר מנה.</b> אשר הפקיד כמו ומהם ממונים על הכלים (דה״א ט׳):
<h3>פסוק יב</h3>
<b>נס.</b> מלשון נסיון: 
<b>הזרועים.</b> מיני זרעונים כקטניות וכיוצא:
<h3>פסוק טו</h3>
<b>ובריאי.</b> ענין שומן כמו ועגלון איש בריא (שופטים ג׳:י״ז):
<h3>פסוק יז</h3>
<b>חזון.</b> ראיית החלום והוא כפל ענין במ״ש:
<h3>פסוק כ</h3>
<b>ידות.</b> חלקים כמו וארבע הידות (בראשי׳ מז): 
<b>החרטומים.</b> הם חכמי הטבע האשפים. הם חכמי הרפואה:
<h2>פרק ב</h2>
<h3>פסוק א</h3>
<b>ותתפעם.</b> ענין הכאה וקשקוש וכן ויהי בבוקר ותפעם רוחו (בראשי׳ מ״א) והוא מלשון פעמון המקשקש: 
<b>ושנתו.</b> מלשון שינה: 
<b>נהיתה.</b> ענין כריתה ושבירה כמו נהייתי ונחליתי (לקמן ח):
<h3>פסוק ד</h3>
<b>ופשרא.</b> ופתרונו כמו ופותר אין אותו (בראשי׳ מ) תרגומו ופשר לית ליה וכן רוב הספר הוא לשון תרגום והוא ארמית ואין צורך להביא ראיה עליהם:
<h3>פסוק ה</h3>
<b>אזדא.</b> הלכה ובדרז״ל ואזדא לטעמיה: 
<b>הדמין.</b> בת״י הוא ענין נתחים:
<h3>פסוק ו</h3>
<b>ונבזבה.</b> ענין דורון גדול בויתור רב ובדרז״ל המבזבז אל יבזבז וכו׳ (כתובות נ):
<h3>פסוק ח</h3>
<b>יציב.</b> ענין אמת וכמוהו רבים בזה הספר ובתפלה אמת ויציב והוא מלשון דבר הניצב ועומד ומתקיים:
<h3>פסוק יב</h3>
<b>בנס.</b> בזעף כי והנם זועפים (בראשית מ׳:ו׳) תרגומו נסיסין:
<h3>פסוק טו</h3>
<b>ענה.</b> ענינו הרמת קול כמו וענו הלוים וגו׳ קול רם (דברים כ״ז:י״ד): 
<b>מהחצפה.</b> ממהרת והוא מל׳ חצוף הממהר להביש ולהחפיר את הבריות:
<h3>פסוק כו</h3>
<b>כהל.</b> יכול וכן ולא כהלין כתבא למקרא (לקמן ה):
<h3>פסוק כז</h3>
<b>גזרין.</b> הם בעלי הקסם ההולכים לקראת נחשים:
<h3>פסוק כט</h3>
<b>רעיוניך.</b> מחשבתך כמו בנתה לרעי (תהלים קלט):
<h3>פסוק ל</h3>
<b>על דברת.</b> ענינו כמו בעבור וכן על דברת בני האדם (קהלת ג׳:י״ח):
<h3>פסוק לא</h3>
<b>ואלו.</b> והנה וכן ואלו עיר וקדיש (לקמן ד): 
<b>דכן.</b> זה כי מי האיש הלזה (בראשית כ״ד:ס״ה) ת״א דיכי:
<h3>פסוק לב</h3>
<b>וירכתה.</b> שלשה פרקים יש ברגל העליון קרוי ירך האמצעי קרוי שוק התחתון קרוי רגל:
<h3>פסוק לה</h3>
<b>כעור.</b> כמוץ או יתכן שתהיה מל׳ נעורת של פשתן ובא בחסרון הנו״ן ור״ל כדבר אשר ינוער:
<h3>פסוק מ</h3>
<b>וחשל.</b> ומרדד ובדרז״ל חשלי דודי (כתובות עז):
<h3>פסוק מא</h3>
<b>די פחר.</b> של יוצר חרס ובדרז״ל במני דפחר׳ (תענית ז): 
<b>נצבתא.</b> ענין נטיעה כמו מצבת בם (ישעיהו ו׳:י״ג) ור״ל הכח והיכולת ע״ש שהנטיעה היא כח הפירות והעלין:
<h3>פסוק מח</h3>
<b>סגנין.</b> ענין שררה מה כמו ויבא סגנים כמו חומר (ישעיהו מ״א:כ״ה):
<h2>פרק ג</h2>
<h3>פסוק ב</h3>
<b>לאחשדרפניא וכו׳.</b> כולם שמות מיני שררה זו למעלה מזו וידועים המה בל׳ כשדים: 
<b>לחנכת.</b> התחלת תשמיש הדבר להיות משמש והולך קרוי חנוך בל׳ המקרא:
<h3>פסוק ד</h3>
<b>וכרוזא.</b> ענין השמעת הדבר לרבים: 
<b>עממיא.</b> הם האומות שיש להם אלוה ותורה: 
<b>אומיא.</b> הם בלא אלוה ובלא תורה: 
<b>ולשניא.</b> הם החלוקים בלשונותם בין מבני אלוה ותורה ובין זולתם:
<h3>פסוק ה</h3>
<b>משרוקיתא וכו׳.</b> כולם שמות מיני כלי זמר וידועים המה בל׳ כשדים:
<h3>פסוק ח</h3>
<b>ואכלו קרציהון.</b> הוא מענין רכילות ומלשינות כי לא תלך רכיל (ויקרא י״ט:ט״ז) ת״א לא תיכול קורצין ע״ש שדרך המלשין לרמז דברו ולקרוץ בעיניו למען לא יבינו כל העומדים ובהקריצה ההיא כאלו אוכל בשר מי אשר ילשין עליו:
<h3>פסוק י</h3>
<b>טעם.</b> ענינו בכ״מ דבר שיש בו ממש הנעשה בטעם ולא דבר של מה בכך:
<h3>פסוק יד</h3>
<b>הצדא.</b> ענין שממה כי תהו ובהו (בראשית א׳:ב׳) ת״א צדיא ורקניא:
<h3>פסוק טז</h3>
<b>חשחין.</b> כמו חוששין הידוע בדרז״ל:
<h3>פסוק יט</h3>
<b>למזא.</b> ענין הסקה ושריפה וכן מזי רעב (דברים לב):
<h3>פסוק כ</h3>
<b>לכפתה.</b> ענין קשירה ובדרז״ל עבד כפות לו (ב״ק כב):
<h3>פסוק כא</h3>
<b>בסרבליהון.</b> הוא שם מלבוש ובדרז״ל בסרבלי חתימי (שבת נח): 
<b>פטשיהון.</b> הם המכנסים: 
<b>וכרבלתהון.</b> מין לבוש עשוי להתעטף בו ודוגמתו ודוד מכורבל במעיל (דה״א טו):
<h3>פסוק כב</h3>
<b>שביבא.</b> ניצוצות כמו ולא יגה שביב אשו (איוב י״ח:ה׳):
<h3>פסוק כד</h3>
<b>להדברוהי.</b> הם היועצים המנהיגים כי וינהג את הצאן (שמות ג׳:א׳) ת״א ודבר:
<h3>פסוק כה</h3>
<b>לבר אלהין.</b> כן יקרא המלאך כאלו הוא מבני בית של השכינה וכן ויבואו בני האלהים (איוב א׳:ו׳):
<h3>פסוק כז</h3>
<b>בגשמיהון.</b> בגופם כי ושבט לגו כסילים (משלי כ״ו:ג׳) ת״י ושבטא לגושמיהון: 
<b>התחרך.</b> ענין שריפה כמו לא יחרוך רמיה (שם יב): 
<b>עדת.</b> עברה כמו לא עדה עליו שחל (איוב כ״ח:ח׳):
<h3>פסוק כט</h3>
<b>שלו.</b> שגגה ומשגה כמו על השל (ש״ב ו):
<h3>פסוק לא</h3>
<b>ישגא.</b> יתגדל ויתרבה כמו כארז בלבנון ישגה (תהלים צב):
<h3>פסוק לב</h3>
<b>שפר.</b> נאה ויאה כמו אמרי שפר (בראשית מט):
<h3>פסוק לג</h3>
<b>כמה.</b> הוא כענין מאד ובדרז״ל כמה גדולים מעשה חייא (כתובות קג):
<h2>פרק ד</h2>
<h3>פסוק א</h3>
<b>ורענן.</b> ענין לחות ורטיבות כמו דשנים ורעננים (תהלים צב):
<h3>פסוק ו</h3>
<b>אנס.</b> ענין הכרח ונצוח ועל שם זה נקרא הגזלן אנס:
<h3>פסוק ט</h3>
<b>עפיה.</b> העלין כמו מבין עפאים (שם קד):
<h3>פסוק י</h3>
<b>עיר.</b> מלאך המחריב והוא מלשון ערו ערו (שם קלז):
<h3>פסוק יא</h3>
<b>גדו.</b> כרתו והוא קרוב מלשון שקמים גדעו (ישעיה ט): 
<b>אתרו.</b> ענין הפלה והשלכה כמו ראה ויתר גוים (חבקוק ג׳:ו׳):
<h3>פסוק יד</h3>
<b>שאלתא.</b> הוא ענין גזירה ע״ש כי נעשה בשאלת פי ה׳: 
<b>עד דברת.</b> כמו על דברת ור״ל בעבור:
<h3>פסוק טז</h3>
<b>אשתומם.</b> ענין תמהון ושתיקה כמו משמים בתוכם (יחזקאל ג): 
<b>לערך.</b> לשונאך כמו ויהי ערך (ש״א כה):
<h3>פסוק כב</h3>
<b>יטעמון.</b> מלשון טעימה ואכילה:
<h3>פסוק כד</h3>
<b>מלכי.</b> עצתי כמו וימלך לבי עלי (נחמיה ה׳:ז׳):
<h3>פסוק לג</h3>
<b>יבעון.</b> ענין שאלה ובקשה כמו אם תבעיון בעיו (ישעיהו כ״א:י״ב):
<h3>פסוק לד</h3>
<b>בגוה.</b> כמו בגאוה ודוגמתו כי השפילו ותאמר גוה (איוב כב):
<h2>פרק ה</h2>
<h3>פסוק א</h3>
<b>לחם רב.</b> כל סעודה קרוי׳ ע״ש הלחם:
<h3>פסוק ב</h3>
<b>שגלת׳.</b> היא המלכה המיוחדת לו למשכב המשגל:
<h3>פסוק ה</h3>
<b>נברשתא.</b> מנורה ובדרז״ל עשתה נברשת של זהב (יומא לז): 
<b>גירא.</b> סיד כמו כאבני גיר (ישעיה כז): 
<b>פס ידא.</b> כף היד ובדרז״ל שלשים בפיסת היד (אהלות פ״א):
<h3>פסוק ו</h3>
<b>נקשן.</b> ענין הכאה כמו מקשה תיעשה המנורה (שמות כ״ה:ל״א):
<h3>פסוק ז</h3>
<b>ארגונא.</b> ארגמן וכן ובארגון וכרמיל (דה״ב ב) והוא שם מין צבע חשוב: 
<b>והמניכא.</b> ענק רצוף בטבעות לתכשיט כי רביד הזהב (בראשית מ״א:מ״ב) ת״א מניכא דדהבא:
<h3>פסוק ט</h3>
<b>משתבשין.</b> ענין בלבול ושבוש הדעת:
<h3>פסוק יא</h3>
<b>נהירו.</b> הארה כמו ואל תופע עליו נהרה (איוב ג׳:ד׳):
<h3>פסוק יז</h3>
<b>ונבזביתך.</b> ענין דורון גדול כמו מתנן ונבזבה (לעיל ב):
<h3>פסוק יט</h3>
<b>זייעין.</b> ענין חרדה ורתת כמו והיה רק זועה (ישעיה כח):
<h3>פסוק כא</h3>
<b>ערדיא.</b> פראים כמו ומוסרות ערוד (איוב ל״ט:ה׳):
<h3>פסוק כד</h3>
<b>רשים.</b> ענין כתיבה וכן את הרשום בכתב (לקמן י):
<h3>פסוק כח</h3>
<b>פרס.</b> ענין שבירה כמו הלא פרוס לרעב לחמך (ישעיהו נ״ח:ז׳):
<h2>פרק ו</h2>
<h3>פסוק ג</h3>
<b>סרכין.</b> שם מין שררה:
<h3>פסוק ד</h3>
<b>עשית.</b> ענין מחשבה כמו אבדו עשתונותיו (תהלים קמו):
<h3>פסוק ה</h3>
<b>עילה.</b> עלילה, ובדרז״ל עילה מצאו (כתובות כ): 
<b>שלו.</b> משגה כמו על השל (ש״ב ו):
<h3>פסוק יב</h3>
<b>הרגשו.</b> ענין קבוץ כי בקבוץ עם רב נשמע קול המיה ורגישה וכן למה רגשו גוים (תהילים ב׳:א׳):
<h3>פסוק טו</h3>
<b>בל.</b> הוא מל׳ מנדה בלו והלך (עזרא ד׳) וענינה מס וגולגולת, או הוא מענין לאו כמו בל למד צדק (ישעיה כו): 
<b>משתדר.</b> ענין ספק והשתדלות בדרז״ל השתדל להיות איש (אבות פ״ב):
<h3>פסוק יט</h3>
<b>ובת טות.</b> לן מבלי סעודת הערב וכן בדרז״ל ובת טות ולא הבדיל (פסחים קז) ר״ל לא אכל בלילה על שלא הבדיל: 
<b>ודחון.</b> הוא הפוך מן חדון ור״ל שמחת כלי זמר:
<h3>פסוק כ</h3>
<b>בשפרפרא.</b> כן ת״י על השחר: 
<b>בנגהא.</b> מל׳ נוגה ואורה:
<h2>פרק ז</h2>
<h3>פסוק ב</h3>
<b>וארו.</b> כמו ואלו ר״ל והנה: 
<b>מגיחן.</b> ענין יציאה כמו גוחי מבטן (תהלים כב):
<h3>פסוק ד</h3>
<b>מריטו.</b> תלשו כמו ואמרטה משער ראשי (עזרא ט׳:ג׳):
<h3>פסוק ה</h3>
<b>ולשטר.</b> צלע ת״א סטר:
<h3>פסוק ו</h3>
<b>באתר.</b> כמו בתר בלא אל״ף:
<h3>פסוק ז</h3>
<b>רפסה.</b> רמסה כמו מתרפס ברצי כסף (תהלים סח):
<h3>פסוק ט</h3>
<b>ועתיק.</b> ענין מיושן כמו והדברים עתיקים (דה״א ד׳):
<h3>פסוק י</h3>
<b>ורבו.</b> הוא עשרת אלפים:
<h3>פסוק יב</h3>
<b>וארכה.</b> ענין המתנה ואריכת זמן: 
<b>זמן ועידן.</b> הם שמות (יד) וליה ונתן לו הממשלה והכבוד והמלוכה וכל העכו״ם יעבדו לו: נרדפים וכן אדמת עפר (לקמן יב):
<h3>פסוק טו</h3>
<b>נדנה.</b> ענין תיק ונרתק כמו וישב חרבו אל נדנה (דה״א ד):
<h3>פסוק כג</h3>
<b>ותדושנה.</b> מל׳ דישה:
<h3>פסוק כה</h3>
<b>יבלא.</b> מל׳ בליה והפסד: 
<b>ויסבר.</b> ענין מחשבה ובדרז״ל סברוהו רבנן: 
<b>עדן.</b> כן התרגום של עת ושל שנה:
<h2>פרק ח</h2>
<h3>פסוק ב</h3>
<b>הבירה.</b> ענין ארמון וכן לא לאדם הבירה (שם כט) ור״ל שהיתה מטרפולין מקום הארמונות: 
<b>אובל.</b> נהר והוא מל׳ יבלי מים (ישעיהו ל׳:כ״ה) ובא האל״ף במקום היו״ד כמו ישי ואישי (דה״א ב): 
<b>אולי.</b> כן שם הנהר:
<h3>פסוק ד</h3>
<b>מנגח.</b> ענין הכאה ודחיפה בקרן:
<h3>פסוק ה</h3>
<b>צפיר.</b> הוא שעיר וכן צפירי חטאת (עזרא ח׳:ל״ה): 
<b>חזות.</b> ענין ראיה ומראה:
<h3>פסוק ט</h3>
<b>מצעירה.</b> קטנה כמו והיא מצער (בראשית יט): 
<b>הצבי.</b> החמודה וכן נחלת צבי (ירמיה ג):
<h3>פסוק יא</h3>
<b>הורם.</b> ל׳ הרמה וסלוק: 
<b>מכון.</b> מל׳ כן ובסיס:
<h3>פסוק יב</h3>
<b>וצבא.</b> זמן קצוב כמו הלא צבא לאנוש (איוב ז׳:א׳):
<h3>פסוק יג</h3>
<b>לפלמוני.</b> היא מלה מורכבת מפלא ואלם ופלא הוא ענין מכוסה כמו כי יפלא ממך (דברים י״ז:ח׳) ואלם ר״ל לא ידובר בו ועל כי היה שמו נעלם ממנו אמר לפלמוני: 
<b>שומם.</b> משותק כמו משמים בתוכם (יחזקאל ג): 
<b>וקדש.</b> וי״ו יתירה: 
<b>.</b> (טז) להלז להזה כמו השונמית הלז (מ״ב ד׳):
<h3>פסוק יז</h3>
<b>נבעתי.</b> מל׳ בעתה וחרדה: 
<b>כי לעת קץ.</b> אשר לעת קץ:
<h3>פסוק יח</h3>
<b>נרדמתי.</b> מלשון תרדמה ושנה:
<h3>פסוק כא</h3>
<b>והצפיר השעיר.</b> כפל המלה בשמות נרדפים לתוספת ביאור:
<h3>פסוק כג</h3>
<b>כהתם.</b> מלשון תם והשלמה: 
<b>עז פנים.</b> חצוף:
<h3>פסוק כו</h3>
<b>כי לימים רבים.</b> אשר לימים רבים:
<h3>פסוק כז</h3>
<b>נהייתי.</b> נשברתי וכן ושנתו נהיתה עליו (לעיל ב׳):
<h2>פרק ט</h2>
<h3>פסוק ב</h3>
<b>בספרים.</b> מלשון מספר וחשבון:
<h3>פסוק ד</h3>
<b>אנא.</b> ענין לשון בקשה:
<h3>פסוק ז</h3>
<b>במעלם.</b> ענין חטא ופשע:
<h3>פסוק יא</h3>
<b>ותתך.</b> ענין יציקה והרקה כמו ומטר לא נתך ארצה (שמות ט): 
<b>האלה.</b> הקללה:
<h3>פסוק יג</h3>
<b>חלינו.</b> ענין תפלה כמו ויחל משה (שם לב):
<h3>פסוק יד</h3>
<b>וישקד.</b> ענין מהירות כמו כי שוקד אני (ירמיה א):
<h3>פסוק יח</h3>
<b>פקח.</b> פתח:
<h3>פסוק יט</h3>
<b>הקשיבה.</b> ענין שמיעה: 
<b>תאחר.</b> מל׳ איחור והעכבה:
<h3>פסוק כא</h3>
<b>מועף ביעף.</b> מל׳ עפיפה ופריחה: 
<b>מנחת ערב.</b> תשורת ערב:
<h3>פסוק כד</h3>
<b>שבועים.</b> שמטות משבע שנים: 
<b>נחתך.</b> נגזר כי שניהם הם מענין כריתה: 
<b>ולהתם.</b> מל׳ תם והשלמה: 
<b>ולחתום.</b> ענין גמר ובדרז״ל כל חותמי ברכות (ברכות סג) וכן ועל החתום (נחמיה י) כי דרך לרשום כ״א שמו אחר גמר הכתב: 
<b>ולמשוח.</b> ענין גדולה כמו למשיחי לכורש (ישעיה מה) ולזה קראו גם כאן משיח נגיד:
<h3>פסוק כה</h3>
<b>וחרוץ.</b> ענין חפירה ובדרז״ל חריצים ונעיצים (חולין סז): 
<b>ובצוק.</b> מלשון צוקה וצרה:
<h3>פסוק כו</h3>
<b>בשטף.</b> הוא לשון מושאל משטיפת מרוצת המים: 
<b>נחרצת.</b> ענין כריתה וחתוך וכן כי כלה ונחרצה (ישעיה י׳):
<h3>פסוק כז</h3>
<b>לרבים.</b> לשרים כמו ורבי המלך (ירמיה מ״א): 
<b>משומם.</b> משותק ונאלם: 
<b>תתך.</b> ענין יציקה והרקה:
<h2>פרק י</h2>
<h3>פסוק א</h3>
<b>וצבא.</b> ענין חיל רב:
<h3>פסוק ג</h3>
<b>עד מלאת.</b> עד נשלם:
<h3>פסוק ה</h3>
<b>בדים.</b> פשתן: 
<b>בכתם.</b> ענין זהב וכן וחלי כתם (משלי כ״ה:י״ב):
<h3>פסוק ו</h3>
<b>כלפידי.</b> כלהבות: 
<b>ומרגלותיו.</b> רגליו: 
<b>כעין.</b> כגוון כמו ועינו כעין הבדולח (במדבר י״א:ז׳): 
<b>קלל.</b> מזוקק באש והוא מל׳ קלוי באש (ויקרא ב):
<h3>פסוק ח</h3>
<b>עצרתי.</b> ענין עכבה כמו ולא תעצור כח הזרוע (לקמן י״א):
<h3>פסוק י</h3>
<b>ותניעני.</b> מל׳ נענוע:
<h3>פסוק יד</h3>
<b>לימים.</b> ר״ל לימים רבים ומעצמו יובן החסרון וכן אנשי מדות (במדבר י״ג:ל״ב) ור״ל מדות הרבה:
<h3>פסוק טו</h3>
<b>ונאלמתי.</b> מלשון אלם:
<h3>פסוק טז</h3>
<b>צירי.</b> כל דבר התקוע זה בזה נקרא ציר והוא מושאל מן צירי הדלתות וכן נהפכו עליה ציריה (ש״א ד):
<h3>פסוק יז</h3>
<b>והיך.</b> כמו ואיך באלף וכן היך אביא אלי (דה״א יג):
<h3>פסוק כא</h3>
<b>הרשום.</b> מל׳ רושם ור״ל כתיבה:
<h2>פרק יא</h2>
<h3>פסוק א</h3>
<b>ולמעוז.</b> מלשו׳ עוז וחוזק:
<h3>פסוק ב</h3>
<b>יעיר.</b> יעורר כמו יעיר קנאה (ישעיה מג):
<h3>פסוק ד</h3>
<b>ותהץ.</b> ענין חלוקה כמו ויחץ את הילדים (בראשית ל״ג:א׳): 
<b>תנתש.</b> ענין עקירה כמו לנתוש ולנתוץ (ירמיה א):
<h3>פסוק ו</h3>
<b>מישרים.</b> מל׳ ישר ור״ל פשרה שהוא ישר ונוח לזה ולזה:
<h3>פסוק ז</h3>
<b>מנצר.</b> ענין ענף כמו ונצר משרשיו יפרה (ישעיהו י״א:א׳): 
<b>כנו.</b> מלשון כן ובסיס: 
<b>והחזיק.</b> ענין אחיזה כמו והחזיק בה האיש (דברים כ״ב:כ״ה):
<h3>פסוק ח</h3>
<b>נסיכיהם.</b> שריהם כמו נסיכי סיחון (יהושע יג):
<h3>פסוק י</h3>
<b>יתגרו.</b> מל׳ תגר ומריבה:
<h3>פסוק יא</h3>
<b>ויתמרמר.</b> מל׳ מרירות:
<h3>פסוק יב</h3>
<b>ונשא.</b> ענין לקיחה:
<h3>פסוק יד</h3>
<b>פריצי.</b> רשעים הפורצים גדר האמת והצדק:
<h3>פסוק טו</h3>
<b>סוללה.</b> הוא תל העפר העושים מול העיר לעלות עליו ללחום על העיר:
<h3>פסוק יז</h3>
<b>בתוקף.</b> בחוזק כמו מעשה תקפו (אסתר י):
<h3>פסוק יח</h3>
<b>והשבית.</b> ויבטל: 
<b>קצין.</b> שר ומושל כמו קצין תהיה לנו (ישעיה ב):
<h3>פסוק כא</h3>
<b>בחלקלקות.</b> מלשון חלק ר״ל חניפה ודברים רכים וחלקים:
<h3>פסוק כד</h3>
<b>יבזור.</b> יפזר וכן בזר עמים (תהלים סח) כי בומ״ף מתחלף:
<h3>פסוק כו</h3>
<b>פת בגו.</b> מאכלו:
<h3>פסוק כז</h3>
<b>למועד.</b> מלשון יעוד וקביעת זמן:
<h3>פסוק ל</h3>
<b>ציים.</b> אניות כמו וצי אדיר (ישעיה לג): 
<b>כתים.</b> הם רמולוס כן ת״א בתורה: 
<b>ונכאה.</b> וישבר כמו ונכאה לבב (תהלים קט): 
<b>ועשה.</b> ענין אסיפה וקבוץ כמו ויעש חיל (ש״א י״ד):
<h3>פסוק לד</h3>
<b>ונלוו.</b> ענין התחברות כמו הפעם ילוה (בראשית כט):
<h3>פסוק לה</h3>
<b>לצרוף.</b> עניינו הבנת הדבר להפריש השקר מן האמת והוא מושאל מלשון צרוף כסף להסיר הסיג: 
<b>וללבן.</b> עניינו העמדת הדבר על בוריו ואמיתתו בבהירות הלובן: 
<b>עוד.</b> הוא ענין רבוי כמו ויבך על צואריו עוד (שם מ״ו):
<h3>פסוק לו</h3>
<b>אל.</b> ענין אומץ וחוזק כמו יש לאל ידי (שם לא): 
<b>נפלאות.</b> מכוסות ר״ל שלא נשמע מעולם: 
<b>נחרצה.</b> נכרתה כמו נחרצת שוממות (לעיל ט):
<h3>פסוק לח</h3>
<b>כנו.</b> מל׳ כן ובסיס:
<h3>פסוק לט</h3>
<b>במחיר.</b> דמי ערך הדבר כמו ומחיר שדה (משלי כ״ז):
<h3>פסוק מ</h3>
<b>יתנגח.</b> ענין הכאה ודחיפה: 
<b>וישתער.</b> כמו ויסתער בסמ״ך והוא מלשון רוח סערה:
<h3>פסוק מא</h3>
<b>וראשית.</b> ענין מיטב וכן ראשית גבורתם (ירמיה מט):
<h3>פסוק מב</h3>
<b>לפליטה.</b> הצלה ושארית:
<h3>פסוק מג</h3>
<b>במכמני.</b> עניינו אוצרות מסתרי׳ ודומה לו בל׳ ארמית כי ואשר לא צדה (שמות כא) ת״א ודלא כמן: 
<b>ולובים וכושים.</b> שמות עובדי כוכבי׳: 
<b>במצעדיו.</b> מל׳ צעד ופסיעות:
<h3>פסוק מד</h3>
<b>בחמא.</b> כמו בחמה בה״א:
<h3>פסוק מה</h3>
<b>ויטע.</b> מצינו לשון נטיעה באוהלים כמ״ש כאהלים נטע ה׳ (במדבר כ״ד:ו׳): 
<b>אפדנו.</b> עניינו ארמון ובדרז״ל חזאי אפדנא דאביי דנפל (ברכות נח) ור״ל אוהליו אשר היו יפים ומשובחים כארמונות:
<h2>פרק יב</h2>
<h3>פסוק ב</h3>
<b>אדמת עפר.</b> כפל המלה בשמות נרדפים וכן והצפיר והשעיר (לעיל ח): 
<b>לדראון.</b> ענין בזיון וכן והיו דראון לכל בשר (ישעיהו ס״ו:כ״ד):
<h3>פסוק ג</h3>
<b>יזהירו.</b> ענין הארה וזריחה:
<h3>פסוק ד</h3>
<b>ישוטטו.</b> ענין התנועה אנה ואנה כמו שוטטו בחוצות ירושלים (ירמיהו ה׳:א׳) והושאל על תנועת המחשבה:
<h3>פסוק ה</h3>
<b>היאור.</b> בתורה ת״א נהרא:
<h3>פסוק ו</h3>
<b>הפלאות.</b> המכוסה כמו כי יפלא ממך (דברים י״ז:ח׳):
<h3>פסוק ז</h3>
<b>נפץ.</b> ענין הרצוץ עם הפיזור כמו ונפוץ הכדים (שופטים ז): 
<b>יד.</b> ענין כח שהוא ביד:
<h3>פסוק י</h3>
<b>יתבררו.</b> מלשון ברור: 
<b>ויתלבנו.</b> מל׳ לבון וענינו העמדת הדבר על בוריו:
<h3>פסוק יב</h3>
<b>המחכה.</b> ענין תקוה כמו יעשה למחכה לו (ישעיהו ס״ד:ג׳):
<h3>פסוק יג</h3>
<b>הימין.</b> כמו הימים במ״ם:
