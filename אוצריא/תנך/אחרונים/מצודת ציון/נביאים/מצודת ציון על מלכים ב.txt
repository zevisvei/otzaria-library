<h1>מצודת ציון על מלכים ב</h1>
רבי דוד אלטשולר
<h2>פרק א</h2>
<h3>פסוק ב</h3>
<b>השבכה.</b> מעשה רשת, וכן (מלכים א ז׳:י״ז וז): שבכים מעשה שבכה: 
<b>בבעל זבוב.</b> כן שם העבודת גלולים:
<h3>פסוק ג</h3>
<b>מלאכי.</b> שלוחי:
<h3>פסוק ז</h3>
<b>משפט.</b> מנהג:
<h3>פסוק יג</h3>
<b>שר חמשים שלשים וחמשיו.</b> הוא הפוך, כמו שר חמשים וחמשיו שלישים:
<h2>פרק ב</h2>
<h3>פסוק ג</h3>
<b>החשו.</b> שתקו, כמו (שם כב ג): ואנחנו מחשים:
<h3>פסוק ח</h3>
<b>אדרתו.</b> מלבוש יקר המיוחד לנביאים, וכן (שם יט יט): וישלך אדרתו: 
<b>ויגלום.</b> כרכו כאחת, וכן (יחזקאל כז כד) בגלומי תכלת, ופירושו בכריכת בגדי תכלת: 
<b>בחרבה.</b> ביבשה:
<h3>פסוק ט</h3>
<b>פי.</b> ענין חלק, וכן (דברים כא יז): פי שנים בכל אשר ימצא לו:
<h3>פסוק י</h3>
<b>הקשית.</b> מלשון קשה: 
<b>ואם אין.</b> ואם לא:
<h3>פסוק יג</h3>
<b>וירם.</b> מלשון הרמה והגבהה:
<h3>פסוק טו</h3>
<b>נחה.</b> ענין חניה: 
<b>הגאיות.</b> מלשון גיא ועמק:
<h3>פסוק יז</h3>
<b>ויפצרו.</b> ענין רבוי הדברים, להעביר האדם מרצונו, כמו (בראשית לג יא): ויפצר בו ויקח: 
<b>בוש.</b> ענין איחור, כמו (שופטים ג כה): ויחילו עד בוש:
<h3>פסוק יט</h3>
<b>מושב.</b> מלשון ישיבה: 
<b>משכלת.</b> הורגת אנשיה, כמו (יחזקאל לו יג): ומשכלת גוייך:
<h3>פסוק כ</h3>
<b>צלוחית.</b> תרגום של צנצנת (שמות טז לג), היא צלוחית:
<h3>פסוק כא</h3>
<b>מוצא.</b> מקום הנביעה: 
<b>מות ומשכלת.</b> היא היא, וכפל הדבר במלות שונות:
<h3>פסוק כב</h3>
<b>וירפו.</b> מלשון רפואה:
<h3>פסוק כג</h3>
<b>ויתקלסו.</b> וילעגו, כמו (ירמיהו כ ח): לחרפה ולקלס: 
<b>קרח.</b> כן יקרא מי שאין בו שער הראש, כמו (ויקרא יג מ): קרח הוא:
<h3>פסוק כד</h3>
<b>ותבקענה.</b> מלשון בקיעה:
<h2>פרק ג</h2>
<h3>פסוק ב</h3>
<b>מצבת.</b> מלשון מצבה:
<h3>פסוק ט</h3>
<b>ברגליהם.</b> ההולכים מהם ואחריהם, כמו (שופטים ח ה): לעם אשר ברגלי:
<h3>פסוק י</h3>
<b>אהה.</b> ענין לשון צעקת יללה:
<h3>פסוק יא</h3>
<b>יצק.</b> שפך:
<h3>פסוק יב</h3>
<b>אותו.</b> עמו:
<h3>פסוק יד</h3>
<b>לולי.</b> אם לא:
<h3>פסוק טו</h3>
<b>מנגן.</b> יודע לנגן:
<h3>פסוק טז</h3>
<b>הנחל.</b> העמק: 
<b>גבים.</b> בורות, כמו (ישעיהו ל יד): ולחשוף מים מגבא:
<h3>פסוק יט</h3>
<b>החלקה.</b> השדה, כמו (שמואל ב יד ל): ראו חלקת יואב:
<h3>פסוק כא</h3>
<b>ויצעקו.</b> נאספו על ידי צעקת המאסף:
<h3>פסוק כג</h3>
<b>החרב נחרבו.</b> מלשון חרב:
<h3>פסוק כה</h3>
<b>הקלעים.</b> משליכי אבני קלע:
<h3>פסוק כו</h3>
<b>אותו.</b> עמו: 
<b>להבקיע.</b> מלשון בקיעה, ורוצה לומר, להפריד המחנה, ולעבור דרך בה:
<h2>פרק ד</h2>
<h3>פסוק א</h3>
<b>והנושה.</b> המלוה, כמו (דברים כד יא): והאיש אשר אתה נושה בו:
<h3>פסוק ב</h3>
<b>אסוך.</b> שם כלי השמן, ויקרא כן על שם שסכין ומושחין ממנו:
<h3>פסוק ד</h3>
<b>בעדך.</b> כנגדך: 
<b>תסיעי.</b> תעקרי ממקומה:
<h3>פסוק ז</h3>
<b>נשיך.</b> הלואתך: 
<h3>פסוק ח</h3>
<b>מדי.</b> מתי, רצה לומר: בכל זמן: 
<h3>פסוק ט</h3>
<b>אישה.</b> בעלה:
<h3>פסוק י</h3>
<b>קיר.</b> כותל: 
<b>ונשים.</b> מלשון שימה:
<h3>פסוק יג</h3>
<b>חרדת.</b> ענין תנועה חזקה, ואם היא מבלי פחד, כמו (שמואל א טז ד): ויחרדו זקני העיר לקראתו:
<h3>פסוק טז</h3>
<b>חיה.</b> כן נקראת היולדת, ובדברי רבותינו ז״ל (יומא עג ב): והחיה תנעול את הסנדל: 
<b>תכזב.</b> ענינו דבר הנפסק, כמו (ישעיהו נח יא): אשר לא יכזבו מימיו:
<h3>פסוק כב</h3>
<b>וארוצה.</b> ענין מהירות ההליכה:
<h3>פסוק כד</h3>
<b>תעצר.</b> תעכב, כמו (שופטים יג טו): נעצרה נא אותך:
<h3>פסוק כה</h3>
<b>הלז.</b> הזאת:
<h3>פסוק כז</h3>
<b>להדפה.</b> לדחפה, כמו (תהלים א ד): אשר תדפנו רוח:
<h3>פסוק כח</h3>
<b>תשלה.</b> ענין שגגה ושכחה, כמו (שמואל ב ו ז): על השל, ורוצה לומר: תטעה:
<h3>פסוק כט</h3>
<b>משענתי.</b> המטה אשר נשען בו: 
<b>תעננו.</b> מלשון עניה ותשובה:
<h3>פסוק לא</h3>
<b>קשב.</b> ענין האזנה: 
<b>הקיץ.</b> ענין הערה:
<h3>פסוק לד</h3>
<b>ויגהר.</b> ענין השתטחות הגוף, כמו (מלכים א יח מב): ויגהר ארצה: 
<b>ויחם.</b> מלשון חמימה:
<h3>פסוק לה</h3>
<b>ויזורר.</b> ענין עטוש, כי עטישותיו תהל אור (איוב מא י), תרגומו: זרירוהי: 
<b>ויפקח.</b> פתח, כמו (שם כז יט): עיניו פקח:
<h3>פסוק לח</h3>
<b>שפות.</b> ענין העמדת הסיר במקום מושבה, כמו (יחזקאל כד ג): שפות הסיר שפות: 
<b>הסיר.</b> הקדרה: 
<b>נזיד.</b> תבשיל, כמו (בראשית כה כט): ויזד יעקב נזיד: 
<h3>פסוק לט</h3>
<b>אורות.</b> ענינו צמחי שדה, כמו (ישעיהו כו יט): טל אורות טלך: 
<b>פקועות שדה.</b> הם הגדלים על גפן שדה, והמה מרים, ועושים מהם שמן ובדברי רבותינו ז״ל (שבת פרק ב משנה ב) נקרא שמן פקועות: 
<b>ויפלח.</b> ענין בקיעה, כמו (שיר השירים ד ג): כפלח הרמון:
<h3>פסוק מב</h3>
<b>מבעל שלשה.</b> שם מקום: 
<b>בכורים.</b> מלשון בכור, ורצה לומר: דבר הנקצר ראשון: 
<b>וכרמל.</b> כן יקרא שבלים רכים: 
<b>בצקלונו.</b> תרגם יונתן: בקליפותיהן:
<h2>פרק ה</h2>
<h3>פסוק ב</h3>
<b>וישבו.</b> מלשון שביה:
<h3>פסוק ג</h3>
<b>גברתה.</b> אשת אדונה: 
<b>אחלי.</b> ענין בקשה, כמו (שמות לב יא): ויחל משה:
<h3>פסוק ה</h3>
<b>ספר.</b> אגרת: 
<b>חליפות.</b> כן יקראו הבגדים, כי בהסיר האחת, יחליף אחרת תחתיה:
<h3>פסוק ז</h3>
<b>מתאנה.</b> מבקש עלילה, כמו (שופטים יד ד): תואנה הוא מבקש:
<h3>פסוק י</h3>
<b>מלאך.</b> שליח:
<h3>פסוק יא</h3>
<b>והניף.</b> מלשון הנפה והרמה:
<h3>פסוק יג</h3>
<b>אבי.</b> רצה לומר, שר וקצין כהאב על הבן: 
<b>ואף כי.</b> הוא כענין כל שכן:
<h3>פסוק טו</h3>
<b>ברכה.</b> מנחה, כמו (בראשית לג יא): קח נא את ברכתי:
<h3>פסוק טז</h3>
<b>ויפצר.</b> ענין רבוי הדברים ופתוי: 
<b>וימאן.</b> לא רצה:
<h3>פסוק יז</h3>
<b>ולא יתן.</b> הוא מלשון שאלה, וכן (שמואל ב יג כו): ולא ילך אתנו אמנון: 
<b>צמד.</b> זוג: 
<b>פרדים.</b> הם הנולדים מן הסוס והחמור:
<h3>פסוק יח</h3>
<b>בית רמון.</b> בית עבודת זרה ששמה רמון:
<h3>פסוק יט</h3>
<b>כברת.</b> הוא מיל, וכן (בראשית מח ז): כברת ארץ:
<h3>פסוק כ</h3>
<b>חשך.</b> מנע, כמו (שם כב טז): ולא חשכת:
<h3>פסוק כא</h3>
<b>ויפול.</b> ענין הטיה, כמו (שם כד סד): ותפול מעל הגמל: 
<b>השלום.</b> בה״א השאלה:
<h3>פסוק כג</h3>
<b>הואל.</b> רצה, כמו (לקמן ו ג): הואל נא ולך: 
<b>ויפרוץ.</b> הוא הפוך מן ויפצר, והיא היא: 
<b>ויצר.</b> וקשר, כמו (ישעיהו ח טז): צור תעודה: 
<b>חריטים.</b> מין כיסים, וכן (שם ג כב): והמטפחות והחריטים: 
<h3>פסוק כה</h3>
<b>אנה ואנה.</b> לפה ולפה:
<h2>פרק ו</h2>
<h3>פסוק ב</h3>
<b>קורה.</b> עץ עב, כמו (שיר השירים א יז): קורות בתינו ארזים:
<h3>פסוק ג</h3>
<b>הואל.</b> רצה:
<h3>פסוק ד</h3>
<b>ויגזרו.</b> ענין חתוך, כמו (מלכים א ג כה): גזרו את הילד:
<h3>פסוק ו</h3>
<b>ויקצב.</b> ענין כריתה וחתוך, וכן (שיר השירים ד ב): כעדר הקצובות: 
<b>ויצף.</b> שט למעלה, כמו (דברים יא ד): אשר הציף:
<h3>פסוק ח</h3>
<b>פלוני.</b> מכוסה: 
<b>אלמוני.</b> מלשון אלם, כי לא ידובר בו, וכן (שמואל א כא ג): ואת הנערים יודעתי אל מקום פלוני אלמוני:
<h3>פסוק ט</h3>
<b>נחתים.</b> ענין ירידה, כמו (יואל ד יא): הנחת ה׳ גבוריך, כי במקום מורד ירדו להסתר:
<h3>פסוק יג</h3>
<b>איכה הוא.</b> אנה הוא, כמו (שיר השירים א ז): איכה תרעה, ואם (פירוש: למרות) שהוא בחול״ם:
<h3>פסוק יד</h3>
<b>כבד.</b> הרבה: 
<b>ויקיפו.</b> וסבבו:
<h3>פסוק יז</h3>
<b>פקח.</b> פתח: 
<b>נא.</b> עתה:
<h3>פסוק כא</h3>
<b>אבי.</b> רצה לומר: רבי:
<h3>פסוק כב</h3>
<b>האשר.</b> בה״א התימה:
<h3>פסוק כג</h3>
<b>ויכרה.</b> עשה סעודה, כמו (איוב מ ל): יכרו עליו חברים:
<h3>פסוק כה</h3>
<b>דביונים.</b> צואה הזב מן היונים, כי [ אשר ] יזוב (ויקרא טו כה) תרגומו: ארי ידוב, ובהם היו מדליקין האש, לחסרון העצים בעבור המצור:
<h3>פסוק כז</h3>
<b>היקב.</b> הוא גת היין:
<h3>פסוק כט</h3>
<b>ותחביא.</b> הסתירה:
<h3>פסוק לב</h3>
<b>הראיתם.</b> בה״א השאלה: 
<b>ולחצתם.</b> ענין דחק:
<h3>פסוק לג</h3>
<b>אוחיל.</b> אקוה, כמו (איכה ג כא): על כן אוחיל לו:
<h2>פרק ז</h2>
<h3>פסוק ב</h3>
<b>השליש.</b> שר וחשוב, כמו (שמות טו ד): ומבחר שלישיו: 
<b>נשען.</b> נסמך: 
<b>ארובות.</b> חלונות, כמו (הושע יג ג): וכעשן מארבה: 
<b>הנכה.</b> הנה אתה, והוא כמו הנך, והה״א נוספת, ודוגמתו (שמואל א א כו): הנצבת עמכה, ומשפטו: עמך:
<h3>פסוק ד</h3>
<b>ונפלה.</b> ענין נטיה, כמו (ירמיהו לז יג): אל הכשדים אתה נופל:
<h3>פסוק ה</h3>
<b>בנשף.</b> בערב, כמו (ישעיהו ה יא) מאחרי בנשף:
<h3>פסוק ט</h3>
<b>מחשים.</b> שותקים, כמו (לעיל ב ג): גם אני ידעתי החשו: 
<b>וחכינו.</b> ענין איחור והמתנה, כמו (לקמן ט ג): ונסתה ולא תחכה:
<h3>פסוק יג</h3>
<b>הנם.</b> הנה הם: 
<b>המון.</b> ענין רבוי עם: 
<b>תמו.</b> נשלמו:
<h3>פסוק טו</h3>
<b>בחפזם.</b> ענין מהירות, כמו (שמואל ב ד ד): ויהי בחפזה לנוס:
<h2>פרק ח</h2>
<h3>פסוק ו</h3>
<b>סריס.</b> שר: 
<b>עזבה.</b> הניחה:
<h3>פסוק ט</h3>
<b>בנך.</b> רצה לומר: מכניע לך כבן לאביו:
<h3>פסוק יא</h3>
<b>בוש.</b> ענין איחור, כמו (שופטים ג כה): ויחילו עד בוש:
<h3>פסוק יב</h3>
<b>תשלח.</b> ההבער קרוי שלוח, כי עשה יעשה שליחותו, שהולך ממקום למקום ושורף הכל: 
<b>ועולליהם.</b> בניהם הקטנים: 
<b>תרטש.</b> ענין בקיעה, כמו (הושע יד א): עולליהם ירוטשו:
<h3>פסוק טו</h3>
<b>המכבר.</b> תרגם יונתן: גונבא, והוא מין בגד עב, כי ותכסהו בשמיכה (שופטים ד יח), תרגומו כמו כן: בגונבא:
<h3>פסוק יט</h3>
<b>ניר.</b> כמו נר, ורוצה לומר: מלך, המאיר כנר:
<h2>פרק ט</h2>
<h3>פסוק א</h3>
<b>פך.</b> שם כלי מיוחד לשמן:
<h3>פסוק ג</h3>
<b>תחכה.</b> תמתין ותאחר, כמו (לעיל ז ט): וחכינו עד אור הבקר:
<h3>פסוק י</h3>
<b>בחלק.</b> הנחלה יקרא כן, כי נחלק לו:
<h3>פסוק יא</h3>
<b>שיחו.</b> דברו, כמו (מלכים א יח כז): כי שיח וכי שיג לו:
<h3>פסוק יג</h3>
<b>גרם.</b> עצם וגרם, אחד הוא, כמו (משלי כה טו): תשבר גרם, וכמו שעצמות הדבר נקרא בלשון עצם, כמו שכתוב (בראשית ז יג): בעצם היום, כמו כן נקרא בלשון גרם: 
<b>המעלות.</b> המדרגות:
<h3>פסוק יד</h3>
<b>ויתקשר.</b> כן נקרא המרד, כי רבים יתקשרו באגודה אחת:
<h3>פסוק טו</h3>
<b>נפשכם.</b> רצונכם, כמו (דברים כג כה): ואכלת ענבים כנפשך: 
<b>פליט.</b> שום שארית, וכן (ירמיהו מב וז): שריד ופליט:
<h3>פסוק יז</h3>
<b>והצופה.</b> הוא העומד במקום גבוה, להביט למרחוק: 
<b>שפעת.</b> מלשון שפע וריבוי וכמו (ישעיהו ס ו) שפעת גמלים תכסך: 
<b>רכב.</b> רוכב סוס:
<h3>פסוק יח</h3>
<b>סוב.</b> מלשון סבוב: 
<b>עד הם.</b> עד אליהם:
<h3>פסוק כא</h3>
<b>בחלקת.</b> בנחלת שדה:
<h3>פסוק כה</h3>
<b>שלשה.</b> ענין שר, כמו (שמות טו ד): ומבחר שלישיו: 
<b>שא.</b> הגבה אותו: 
<b>צמדים.</b> חבורים יחד, כמו (במדבר יט טו): צמיד פתיל: 
<b>נשא עליו.</b> העמיס עליו: 
<b>המשא.</b> הנבואה:
<h3>פסוק כו</h3>
<b>אמש.</b> יאמר על הלילה העבר, כמו (בראשית לא מב): ויוכח אמש:
<h3>פסוק ל</h3>
<b>בפוך.</b> הוא כחול שחור, וכן (ירמיהו ד ל): כי תקרעי בפוך עיניך: 
<b>ותיטב.</b> ענין תקון, כמו (שם ב לג): מה תיטבי דרכך: 
<b>ותשקף.</b> ראתה והביטה:
<h3>פסוק לב</h3>
<b>סריסים.</b> שרים:
<h3>פסוק לג</h3>
<b>שמטוה.</b> ענין הזזה מן המקום, כמו (שמואל ב ו ו): שמטו הבקר: 
<b>ויז.</b> מלשון הזיה ונטיפה:
<h3>פסוק לה</h3>
<b>הגלגלת.</b> הראש:
<h3>פסוק לז</h3>
<b>כדומן.</b> כזבל, כמו (ירמיהו ח ב): לדומן על פני האדמה:
<h2>פרק י</h2>
<h3>פסוק א</h3>
<b>האמנים.</b> כן יקראו מגדלי הילדים, כמו (ישעיהו ס ד): על צד תאמנה:
<h3>פסוק ב</h3>
<b>והנשק.</b> כלי המלחמה, כמו (שם כב ח): נשק בית היער:
<h3>פסוק ז</h3>
<b>בדודים.</b> כעין קדירות, וכן (שמואל א ב יד): והכה בכיור או בדוד:
<h3>פסוק ח</h3>
<b>צבורים.</b> קבוצים, כמו (בראשית מא מט): ויצבור יוסף:
<h3>פסוק י</h3>
<b>אפוא.</b> תרגם יונתן: כען, והוא תרגום של ׳עתה׳:
<h3>פסוק יא</h3>
<b>ומידעיו.</b> קרוביו, כמו (רות ב א): מודע לאישה: 
<b>וכהניו.</b> כהני הבעל: 
<b>שריד.</b> שארית:
<h3>פסוק יב</h3>
<b>בית עקד הרועים.</b> בית שהרועים גוזזים בו הצאן, ולפי שהדרך לעקדם ולקושרם בעת הגזיזה, קרוי עקד, מלשון (בראשית כב ט): ויעקוד את יצחק: 
<h3>פסוק טז</h3>
<b>בקנאתי.</b> ענין נקימה, כמו (במדבר כה יא): בקנאו את קנאתי:
<h3>פסוק יט</h3>
<b>אל יפקד.</b> אל יחסר, כמו (שם לא מט): ולא נפקד ממנו איש: 
<b>בעקבה.</b> תרגם יונתן: בחוכמא, וכן (בראשית כז לו): ויעקבני זה פעמים:
<h3>פסוק כ</h3>
<b>קדשו.</b> הזמינו: 
<b>עצרה.</b> אסיפה וקבוץ, כמו (ירמיהו ט א): עצרת בוגדים:
<h3>פסוק כב</h3>
<b>המלתחה.</b> הוא מקום גנוזת כריכי מלבושי כהני הבעל, והוא הפוך מן (איוב לח ט): וערפל חתולתו, וכן תרגם יונתן: קומטריא, ובמשנה (כלים פרק טז משנה ז): כסוי קמטרא טהור:
<h3>פסוק כג</h3>
<b>חפשו.</b> חקרו, כמו (איכה ג מ): נחפשה דרכינו:
<h3>פסוק כה</h3>
<b>לרצים.</b> הרצים רגלי לפני מרכבתו: 
<b>ולשלשים.</b> ולשרים:
<h3>פסוק כו</h3>
<b>וישרפוה.</b> כל אחת ואחת:
<h3>פסוק כז</h3>
<b>ויתצו.</b> מלשון נתיצה ושבירה: 
<b>למוצאות.</b> להפנות שם לגדולים:
<h3>פסוק לב</h3>
<b>לקצות.</b> להכרית, כמו (דברים כה יב): וקצותה את כפה:
<h2>פרק יא</h2>
<h3>פסוק ד</h3>
<b>לכרי.</b> כמו לכרים, ויקראו כן השרים, על דרך השאלה, וכמו שכתוב (ישעיהו לד ו): מדם כרים ועתודים:
<h3>פסוק ו</h3>
<b>מסח.</b> מלשון היסח הדעת:
<h3>פסוק ז</h3>
<b>הידות.</b> החלקים, כמו (בראשית מז כד): וארבע הידות:
<h3>פסוק ח</h3>
<b>והקפתם.</b> וסבבתם: 
<b>השדרות.</b> כמו הסדרות, בסמ״ך, והוא מלשון סדור ועריכה, וכמו שהחיל המסודר יקראו מערכת, כמו כן יקראו סדרות:
<h3>פסוק י</h3>
<b>השלטים.</b> כעין מגינים:
<h3>פסוק יא</h3>
<b>מכתף.</b> מצד:
<h3>פסוק יב</h3>
<b>הנזר.</b> הכתר: 
<b>העדות.</b> מלשון עדי וקשוט או על הספר תורה יאמר:
<h3>פסוק יח</h3>
<b>ויתצהו.</b> מלשון נתיצה ושבירה: 
<b>היטב.</b> רוצה לומר: בחוזק, וכן (דברים ט כא): טחון היטב: 
<b>מתן.</b> כך שמו:
<h3>פסוק כ</h3>
<b>שקטה.</b> נחה:
<h2>פרק יב</h2>
<h3>פסוק ג</h3>
<b>הורהו.</b> למדהו, כמו (ישעיהו כח ט): את מי יורה דעה:
<h3>פסוק ז</h3>
<b>בדק.</b> מקום השבר והרעוע, יקרא בדק, כי מהצורך לבדוק ולחפש אחריו, כמו (יחזקאל כז ט): מחזיקי בדקך:
<h3>פסוק ט</h3>
<b>ויאותו.</b> נתרצו, כמו (בראשית לד טו): בזאת נאות לכם:
<h3>פסוק י</h3>
<b>ארון.</b> ארגז: 
<b>ויקב.</b> עשה נקב, ולתוספת ביאור אמר חור, כי חור הוא נקב: 
<b>שומרי הסף.</b> שומרי מזתות השערים, כי סף הוא מזוזה, וכן תרגם יונתן: 
<b>אמרכליא.</b> והאמרכלים היו שבעה, לשבעה שערי העזרה:
<h3>פסוק יא</h3>
<b>ויצורו.</b> מלשון צורה: 
<b>וימנו.</b> מלשון מנין ומספר:
<h3>פסוק יב</h3>
<b>המתכן.</b> המנוי, כמו (שמות ה ח): 
<b>מתכונת הלבנים.</b> על ידי אל ידי: 
<b>לחרשי.</b> לאומני:
<h3>פסוק יג</h3>
<b>ולחוצבי.</b> לכורתי:
<h3>פסוק יד</h3>
<b>ספות.</b> שם כלים עשוים כצורת כדים, כי תרגם יונתן: קולין, וכן וכדה על שכמה (בראשית כד מה), תרגם אונקלוס: וקולתה: 
<b>מזמרות.</b> כלי זמר: 
<b>מזרקות.</b> ספלים, לזרוק מהם דם הקרבנות:
<h2>פרק יג</h2>
<h3>פסוק ד</h3>
<b>ויחל.</b> ויתפלל: 
<b>לחץ.</b> דחק:
<h3>פסוק ה</h3>
<b>שלשום.</b> יום השלישי שלפני היום:
<h3>פסוק ז</h3>
<b>לדוש.</b> מלשון דישה וכתישה:
<h3>פסוק יז</h3>
<b>ירה ויור.</b> ענין השלכת חצים:
<h3>פסוק כג</h3>
<b>ויחן.</b> מלשון חנינה וחמלה: 
<b>ולא אבה.</b> ולא רצה:
<h2>פרק יד</h2>
<h3>פסוק ו</h3>
<b>על בנים.</b> בעבור בנים:
<h3>פסוק ט</h3>
<b>החוח.</b> מין קוץ: 
<b>ותרמוס.</b> מלשון רמיסה ודריכה:
<h3>פסוק י</h3>
<b>ונשאך לבך.</b> ענין התרוממות וגאוה: 
<b>תתגרה.</b> ענין התחלת הריב:
<h3>פסוק יד</h3>
<b>התערובות.</b> מלשון ערבון ומשכון:
<h3>פסוק כו</h3>
<b>מורה.</b> מלשון תמורה וחלוף: 
<b>ואפס.</b> הוא כענין לא:
<h3>פסוק כז</h3>
<b>למחות.</b> מלשון מחיה ומחיקה:
<h2>פרק טו</h2>
<h3>פסוק א</h3>
<b>עזריה.</b> הוא עוזיהו, האמור בדברי הימים (ב כו א ג), ולמטה (פסוקים ל לב לד):
<h3>פסוק י</h3>
<b>קבל עם.</b> תרגום של ׳נגד׳, הוא ׳קבל׳:
<h3>פסוק יג</h3>
<b>ירח.</b> חדש, על שהוא נמנה במהלך הירח:
<h3>פסוק יט</h3>
<b>ידיו.</b> כח ידיו: 
<b>להחזיק.</b> מלשון חזק:
<h3>פסוק כה</h3>
<b>שלישו.</b> שר שלו:
<h3>פסוק כט</h3>
<b>אבל בית מעכה.</b> כן שם העיר: 
<b>הגלילה.</b> ארץ הגליל:
<h3>פסוק לז</h3>
<b>החל.</b> התחיל: 
<b>להשליח.</b> לגרות ולהסית, כמו (שמות ח יז): הנני משליח בך:
<h2>פרק טז</h2>
<h3>פסוק ג</h3>
<b>הוריש.</b> גירש:
<h3>פסוק ה</h3>
<b>ויצרו.</b> מלשון מצור:
<h3>פסוק ו</h3>
<b>וינשל.</b> ענין השלכה, כמו (דברים ז א): ונשל גוים רבים:
<h3>פסוק ח</h3>
<b>בית ה׳.</b> בבית ה׳:
<h3>פסוק טו</h3>
<b>לבקר.</b> לדרוש, כמו (ויקרא יג לו): לא יבקר הכהן:
<h3>פסוק יז</h3>
<b>ויקצץ.</b> ענין כריתה: 
<b>המכונות.</b> מלשון כן ובסיס: 
<b>הכיור.</b> כעין דוד גדול, עשוי לרחצה: 
<b>הים.</b> עשוי כגיגית גדולה: 
<b>מרצפת.</b> ענין הצעת אבנים בקרקע:
<h3>פסוק יח</h3>
<b>מוסך.</b> מלשון סכך:
<h2>פרק יז</h2>
<h3>פסוק ד</h3>
<b>ויעצרהו.</b> עכבו ומנעו, כמו (לעיל ד כד): אל תעצר לי: 
<b>כלא.</b> ענין תפיסה, כמו (ירמיהו לב ג): אשר כלאו צדקיהו:
<h3>פסוק ה</h3>
<b>ויצר.</b> מלשון מצור:
<h3>פסוק ו</h3>
<b>ויגל.</b> מלשון גלות: 
<b>ויושב.</b> מלשון ישיבה:
<h3>פסוק ח</h3>
<b>הוריש.</b> גירש:
<h3>פסוק ט</h3>
<b>ויחפאו.</b> מלשון חפוי וכסוי, ורוצה לומר: הסתירו, כדבר המכוסה: 
<b>כן.</b> ראוי והגון, כמו (שופטים יב ו): ולא יכין לדבר כן:
<h3>פסוק יב</h3>
<b>הגלולים.</b> מלשון גלל וצואה, והם העבודת גלולים:
<h3>פסוק יד</h3>
<b>ערפם.</b> הוא אחורי הראש:
<h3>פסוק טו</h3>
<b>כהם.</b> כמו הם:
<h3>פסוק טז</h3>
<b>מסכה.</b> ענין יציקת מתכת, כמו (ישעיהו מ יט): הפסל נסך חרש:
<h3>פסוק יז</h3>
<b>ויקסמו וגו׳ וינחשו.</b> ענין כשוף וניחוש:
<h3>פסוק יח</h3>
<b>ויתאנף.</b> מלשון אף וחימה, כמו (מלכים א ח מו): ואנפת בם:
<h3>פסוק כ</h3>
<b>ויענם.</b> מלשון עינוי: 
<b>שוסים.</b> בוזזים, כמו (שמואל א כג א): והמה שוסים:
<h3>פסוק כז</h3>
<b>ויורם.</b> ענין למוד, כמו (ישע׳ כח): יורה דעה:
<h3>פסוק לו</h3>
<b>נטויה.</b> המשיל לגבור הנוטה זרועו במלחמה:
<h2>פרק יח</h2>
<h3>פסוק ד</h3>
<b>וכתת.</b> ענין כתישה, כמו (שם ב ד): וכתתו חרבותם:
<h3>פסוק ט</h3>
<b>ויצר.</b> מלשון מצור:
<h3>פסוק יא</h3>
<b>וינחם.</b> הניחם:
<h3>פסוק יג</h3>
<b>הבצרות.</b> מלשון מבצר: 
<b>ויתפשם.</b> לכדם:
<h3>פסוק טו</h3>
<b>בית ה׳.</b> בבית ה׳:
<h3>פסוק טז</h3>
<b>קצץ.</b> כרת וקלף: 
<b>האומנות.</b> מפתני הבית, וכן תרגם יונתן: סקופיא:
<h3>פסוק יז</h3>
<b>כבד.</b> ענין רבוי: 
<b>בתעלת הברכה.</b> הברכה היא מקום בנוי באבנים ובסיד, ושם מתכנסים המים, והתעלה היא החפירה הסמוך לה, ובעת הצורך ממשיכים לה אמת המים מן הבריכה, וכן (שם ז ג): אל קצה תעלת הבריכה: 
<b>במסלת.</b> בדרך הכבושה:
<h3>פסוק כא</h3>
<b>משענת.</b> ענין סמיכה: 
<b>הקנה.</b> המטה: 
<b>הרצוץ.</b> השבור ומרוסס, כמו (עמוס ד א): הרוצצות אביונים: 
<b>ונקבה.</b> מלשון נקב וחור:
<h3>פסוק כג</h3>
<b>התערב.</b> מלשון ערבון ומשכון, כי כששנים חלוקים בדבר מה, וכל אחד מחייב עצמו בממון באם לא יהיה כדבריו, הדרך הוא שכל אחד נותן ערבון, להיות בטוח ומקויים:
<h3>פסוק כד</h3>
<b>פחת.</b> ענין שררה:
<h3>פסוק כה</h3>
<b>המבלעדי.</b> ענינו כמו זולת:
<h3>פסוק כז</h3>
<b>העל.</b> כמו האל: 
<b>חוריהם.</b> מלשון חור ונקב, ורצה לומר: צואה היוצאת מנקב פי הטבעת: 
<b>שיניהם.</b> הוא מי רגלים, והוא קרוב מלשון שתן:
<h3>פסוק כט</h3>
<b>ישיא.</b> ענין הסתה ופתוי, כמו (בראשית ג יג): הנחש השיאני:
<h3>פסוק לא</h3>
<b>ברכה.</b> ענינו מנחה ותשורת שלום, כמו (שם לג יא): קח נא את ברכתי:
<h3>פסוק לב</h3>
<b>ותירוש.</b> ענבי היין: 
<b>זית יצהר.</b> זיתים המושכין שמן: 
<b>יסית.</b> מלשון הסתה ופיתוי:
<h3>פסוק לד</h3>
<b>הנע.</b> מלשון נע: 
<b>ועוה.</b> מלשון עוות ועקום:
<h3>פסוק לו</h3>
<b>והחרישו.</b> שתקו:
<h2>פרק יט</h2>
<h3>פסוק ג</h3>
<b>ותוכחה.</b> מלשון ויכוח וברור דברים: 
<b>ונאצה.</b> ענין בזיון, כמו (שמואל א ב יז): כי נאצו האנשים: 
<b>משבר.</b> הוא מקום מושב היולדות, וכן (הושע יג יג): במשבר בנים: 
<h3>פסוק ד</h3>
<b>אולי.</b> הלואי, כמו (שמואל ב טז יב): אולי יראה ה׳ בעיני: 
<b>והוכיח.</b> נתווכח:
<h3>פסוק ו</h3>
<b>גדפו.</b> חרפו:
<h3>פסוק ז</h3>
<b>רוח.</b> רצון, כמו (יחזקאל א יב): אל אשר יהיה שמה הרוח ללכת:
<h3>פסוק י</h3>
<b>ישיאך.</b> יסית ויפתה אותך:
<h3>פסוק טז</h3>
<b>פקח.</b> פתח כמו (זכריה יב ד): אפקח את עיני:
<h3>פסוק כג</h3>
<b>כרמלו.</b> מקום שדות וכרמים משובחים, קרוי כרמל:
<h3>פסוק כד</h3>
<b>קרתי.</b> חפרתי אחר מקור, והוא מלשון (משלי ל יז): יקרוה עורבי נחל, שהוא ענין נקב ובקוע: 
<b>זרים.</b> שוטפים, כמו (חבקוק ג י): זרם מים עבר: 
<b>ואחריב.</b> מלשון חורב ויובש: 
<b>פעמי.</b> רגלי: 
<b>יאור.</b> ענין נהר ונחל: 
<b>מצור.</b> ענין חתק, והוא מלשון צור:
<h3>פסוק כה</h3>
<b>להשות.</b> מלשון שאיה ושממון, כמו (איוב ל ג): אמש שואה ומשואה: 
<b>גלים.</b> הוא כענין תל: 
<b>נצים.</b> פרחים, כמו (שיר השירים ז יג): הנצו הרמונים:
<h3>פסוק כו</h3>
<b>חתו.</b> נשברו: 
<b>ושדפה.</b> מלשון (מלכים א ח ל): שדפון ירקון, והוא לקות הזרע:
<h3>פסוק כז</h3>
<b>התרגזך.</b> ענין תנועת חרדת המהירות, וכן (ישעיהו כג יא): הרגוז ממלכות:
<h3>פסוק כח</h3>
<b>ושאננך.</b> הוא מלשון שאון והמייה: 
<b>חחי.</b> הוא הטבעת המושם בפי הבהמה שעסקיה רעים, למושכה על ידו, וכן (יחזקאל כט ד): ונתתי חחים בלחייך: 
<b>ומתגי.</b> הוא כעין רסן, כמו (משלי כו ג): מתג לחמור:
<h3>פסוק כט</h3>
<b>ספיח.</b> הוא הצומח מהגרעין הנופל מאליו, כמו (ויקרא כה ה): ספיח קצירך: 
<b>סחיש.</b> ענינו ספיחי ספיחים, או ספיחי האילנות, ואין לו דומה:
<h3>פסוק לב</h3>
<b>יורה.</b> ישליך: 
<b>ולא יקדמנה.</b> לא יערוך לפניה, כי התרגום של ׳לפני׳, הוא ׳קדם׳, וכן (מיכה ו ו): במה אקדם ה׳: 
<b>סללה.</b> הוא צבור העפר ששופכין מול העיר, ועולים בה להלחם, וכן (ירמיהו ו ו): ושפכו על ירושלים סוללה:
<h3>פסוק לד</h3>
<b>וגנותי.</b> מלשון הגנה:
<h2>פרק כ</h2>
<h3>פסוק ב</h3>
<b>הקיר.</b> הכותל:
<h3>פסוק ג</h3>
<b>אנה.</b> הוא ענין לשון בקשה: 
<b>נא.</b> עתה:
<h3>פסוק ד</h3>
<b>התיכונה.</b> האמצעית:
<h3>פסוק ז</h3>
<b>דבלת תאנים.</b> הם התאנים הנדרסים יחד: 
<b>השחין.</b> מין נגע שנחלה על ידה, וכן (שמות ט ט): לשחין פורח אבעבועות: 
<b>ויחי.</b> ענין רפואה, כמו (יהושע ה ח): עד חיותם:
<h3>פסוק ח</h3>
<b>מה אות.</b> מלת ׳מה׳, יורה על גודל הדבר וחשיבותו, כמו (תהלים ח ט): מה אדיר שמך: 
<b>אות.</b> מופת:
<h3>פסוק יג</h3>
<b>נכתה.</b> ענין אוצר נחמד, וכן (בראשית לז כה): נכאת וצרי, שרוצה לומר: דברים נחמדים:
<h3>פסוק יד</h3>
<b>ומאין.</b> מאיזה מקום: 
<h3>פסוק יח</h3>
<b>סריסים.</b> שרים וממונים:
<h3>פסוק כ</h3>
<b>הברכה.</b> בנין אבנים על אסיפת המים: 
<b>התעלה.</b> חפירה למים:
<h2>פרק כא</h2>
<h3>פסוק ב</h3>
<b>הוריש.</b> גירש:
<h3>פסוק ג</h3>
<b>צבא השמים.</b> כוכבים ומזלות:
<h3>פסוק ח</h3>
<b>להניד.</b> מלשון נדידה:
<h3>פסוק ט</h3>
<b>ויתעם.</b> מלשון תועה:
<h3>פסוק יב</h3>
<b>תצלנה.</b> ענין תנועות הרעדה, כמו (חבקוק ג טז) צללו שפתי:
<h3>פסוק יג</h3>
<b>קו.</b> חבל: 
<b>ומחיתי.</b> מלשון מחיה ומחיקה, ורוצה לומר, אקנח: 
<b>הצלחת.</b> הוא כעין קדירה, כמו (דברי הימים ב לה יג): ובדודים ובצלחת:
<h3>פסוק יד</h3>
<b>ונטשתי.</b> ועזבתי: 
<b>ולמשסה.</b> ענין דריכה ורמיסה, כמו (ישעיהו מב כד): מי נתן למשיסה יעקב:
<h3>פסוק יח</h3>
<b>בגן עזא.</b> כך שם הגן:
<h3>פסוק כג</h3>
<b>ויקשרו.</b> ענין מרד:
<h2>פרק כב</h2>
<h3>פסוק ד</h3>
<b>ויתם.</b> מלשון תם והשלמה: 
<b>שומרי הסף.</b> הם השוערים:
<h3>פסוק ה</h3>
<b>על יד.</b> ביד: 
<b>בדק הבית.</b> רעוע הבית, על שם שבודקים ומחפשים אחר מקום השבור והרעוע:
<h3>פסוק ו</h3>
<b>ואבני מחצב.</b> אבנים הנכרתים ממקום גדולם:
<h3>פסוק ח</h3>
<b>על שפן.</b> אל שפן:
<h3>פסוק ט</h3>
<b>התיכו.</b> ענין הצקה שעל ידי האור, כמו (יחזקאל כב כב): כהתוך כסף:
<h3>פסוק יג</h3>
<b>נצתה.</b> מלשון הצתה והבערה:
<h3>פסוק יז</h3>
<b>תכבה.</b> מלשון כבוי:
<h3>פסוק יט</h3>
<b>רך לבבך.</b> הוא ההפוך מקשה הלב: 
<b>ותכנע.</b> מלשון הכנעה: 
<b>לשמה.</b> מלשון שממה:
<h3>פסוק כ</h3>
<b>אוספך.</b> ענין מיתה, כמו (במדבר כ כד): יאסף אהרן: 
<b>ונאספת.</b> ענין הכנסה, כמו (שופטים יט יח): ואין איש מאסף אותו:
<h2>פרק כג</h2>
<h3>פסוק ד</h3>
<b>שומרי הסף.</b> השוערים: 
<b>בשדמות קדרון.</b> במישור הסמוך לנחל קדרון:
<h3>פסוק ה</h3>
<b>והשבית.</b> ענין בטול: 
<b>הכמרים.</b> הם כהני עבודה זרה הלובשים שחורים, וכן (הושע י ה): וכמריו עליו יגילו:
<h3>פסוק ז</h3>
<b>ויתץ.</b> מלשון נתיצה: 
<b>הקדשים.</b> דבר המובדל מן האדם, ואף בעבור הטומאה והאיסור, נקרא בלשון קודש, וכן (דברים כב ט): פן תקדש המלאה:
<h3>פסוק יא</h3>
<b>וישבת.</b> ענין בטול: 
<b>נתן מלך.</b> כך שמו: 
<b>בפרורים.</b> ירעשו מגרשות (יחזקאל כז כח) תרגום ירושלמי: פרוריא, ובדברי רבותינו ז״ל (כתובות נד א): בבל וכל פרורהא:
<h3>פסוק יב</h3>
<b>נתץ.</b> שבר וכתת:
<h3>פסוק יז</h3>
<b>הציון.</b> הוא סימן מצבת מת, וכן (יחזקאל לט טו): ובנה אצלו ציון: 
<b>הלז.</b> הזה:
<h3>פסוק יח</h3>
<b>ינע.</b> מלשון תנועה:
<h3>פסוק כד</h3>
<b>התרפים.</b> הם העשויים בצורת אדם, ומגידים עתידות על ידי כישוף: 
<b>בער.</b> פנה מן הארץ: 
<b>הקים.</b> מלשון קיום: 
<b>בית ה׳.</b> בבית ה׳:
<h3>פסוק כה</h3>
<b>מאודו.</b> עשרו, כמו (דברים ו ה): ובכל מאדך:
<h3>פסוק כט</h3>
<b>נכה.</b> תרגם יונתן: חגירא, והוא מענין שבירה, וכן (שמואל ב ד ד): בן נכה רגלים: 
<b>על נהר.</b> סמוך לנהר:
<h3>פסוק לג</h3>
<b>ויאסרהו.</b> קשרו:
<h3>פסוק לד</h3>
<b>ויסב.</b> ויסבב:
<h3>פסוק לה</h3>
<b>נגש.</b> דחק וכפה:
<h2>פרק כד</h2>
<h3>פסוק ב</h3>
<b>גדודי.</b> חיילי צבא:
<h3>פסוק יד</h3>
<b>זולת.</b> רק:
<h3>פסוק טו</h3>
<b>אילי.</b> הם השרים הגדולים והחזקים, כי הוא ענין חוזק רב, כמו (בראשית לא כט): יש לאל ידי:
<h3>פסוק יז</h3>
<b>תחתיו.</b> במקומו:
<h2>פרק כה</h2>
<h3>פסוק א</h3>
<b>ויחן.</b> מלשון חניה:
<h3>פסוק ה</h3>
<b>נפצו.</b> נתפזרו:
<h3>פסוק ו</h3>
<b>ויתפשו.</b> אחזו בחזקה:
<h3>פסוק ז</h3>
<b>בנחשתים.</b> בשלשלאות נחושת:
<h3>פסוק י</h3>
<b>נתצו.</b> שברו וכתתו:
<h3>פסוק יא</h3>
<b>הנופלים.</b> הם היוצאים מעצמן, למסור עצמן ולשכון בינותם, וכן (ירמיהו לז יג): אל הכשדים אתה נופל: 
<b>ההמון.</b> העם הרב:
<h3>פסוק יב</h3>
<b>לכורמים.</b> לעבוד הכרמים: 
<b>וליוגבים.</b> ענין בורות, כמו (לעיל ג טז): עשה הנחל הזה גבים גבים, ורוצה לומר לעבוד השדות בחפירות ובורות. או הוא כמו ליוקבים, מלשון יקב היין, כי גיכ״ק מתחלף, ורוצה לומר, לדרוך ולהמשיך היין אל היקב: 
<h3>פסוק יג</h3>
<b>בית ה׳.</b> בבית ה׳: 
<b>המכונות.</b> הם כני ובסיסי הכיורות: 
<b>ים.</b> כעין גיגית גדולה, עשויה לרחוץ בה:
<h3>פסוק יד</h3>
<b>הסירות.</b> הקדרות: 
<b>היעים.</b> המכבדות והמגרפות, עשויים לגרוף בהם הדשן: 
<b>המזמרות.</b> כלי זמר: 
<b>הכפות.</b> הבזיכים:
<h3>פסוק טו</h3>
<b>המחתות.</b> כלים לחתות בהן האש: 
<b>המזרקות.</b> הספלים:
<h3>פסוק יז</h3>
<b>ושבכה.</b> עשויה היא כרשת: 
<b>ורמונים.</b> עשויים מנחושת:
<h3>פסוק יח</h3>
<b>כהן הראש.</b> זה כהן גדול: 
<b>משנה.</b> שני לו, זה הסגן: 
<b>שומרי הסף.</b> הם השוערים, כי מזוזת השער יקרא סף, כמו (יחזקאל מ ז): וסף השער:
<h3>פסוק יט</h3>
<b>סריס.</b> שר: 
<b>פקיד.</b> ממונה: 
<b>המצבא.</b> מלשון צבא:
<h3>פסוק כ</h3>
<b>על מלך.</b> אל מלך:
<h3>פסוק כב</h3>
<b>ויפקד.</b> מענין מנוי וגזברות:
<h3>פסוק כג</h3>
<b>החילים.</b> צבאות עם:
<h3>פסוק כז</h3>
<b>נשא.</b> הגביה והרים: 
<b>מבית כלא.</b> מבית המאסר, כמו (ישעיהו מב כב): ובבתי כלאים החבאו:
<h3>פסוק כח</h3>
<b>מעל.</b> ממעל:
<h3>פסוק כט</h3>
<b>ושנא.</b> כמו ושנה בה״א, והוא מענין חלוף ותמורה: 
<b>כלאו.</b> מאסרו:
<h3>פסוק ל</h3>
<b>וארחתו.</b> הוא ענין פרס קבוע, וכן (ירמיהו מ ה): ארחה ומשאת:
