<h1>אמת ליעקב על בבא בתרא</h1>
רבי יעקב בן יעקב משה לורברבוים מליסא
<h2>דף ח:</h2>
<b>והמשכילים</b> יזהירו כזוהר הרקיע ומצדיקי הרבים ככוכבים לעולם ועד. "כזוהר הרקיע", זה דיין שדן דין אמת לאמיתו וגבאי צדקה. "ומצדיקי הרבים ככוכבים לעולם ועד", אלו מלמדי תינוקות. וכתבו התוספות וז"ל: אור"י דצריך לומר דרקיע מזהיר טפי מכוכבים, דהא בסוף פרק אלו עוברין משמע דגבאי צדקה עדיפי ממלמדי תינוקות. [דברי המחבר כאן נשנו בנחל"י ריש פרשת משפטים בעמוד קנא, יעו"ש].
<h2>דף ט.</h2>
<b>זכה,</b> הלא פרוס לרעב לחמך. לא זכה, ועניים מרודים תביא בית כו'. אמר מר עוקבא אף על פי כן נחשב לצדקה, דכתיב ונוגשיך צדקה. לכאורה תימה דהא לקמן (ט ב) אמרינן שביקש ירמיה אפילו כשמבקשים לעשות צדקה הכשילם בבני אדם שאינם מהוגנים [כדי שלא יקבלו עליהן שכר]. ונראה הכוונה דעיקר הצדקה היינו כיון שהמס שמטיל המלך על כולם מקילין על העניים ונוטלין העול של העניים על העשירים, אף שמדינא גם כן הוא כך, מכל מקום נחשב הוא לצדקה:
<h2>דף ט:</h2>
<b>וילבש</b> צדקה כשריון. מה שריון זה כל קליפה וקליפה מצטרפת לחשבון גדול וכו'. ר"ח אמר מהכא כבגד עידים כל צדקותינו, מה בגד זה כל נימא ונימא מצטרפת לחשבון גדול וכו'. נראה דכוונת השני משלים אלו, דהנותן צדקה לשמה מדמה אותו לשריון, שכמו שהשריון הוא דבר המגין כמו כן צדקה כזו מגין מן היסורין, כדכתיב וצדקה תציל ממות (משלי י, ב. ושם יא, ה), ואמרינן לקמן (י ב) שצריך דוקא נותנה ואינו יודע למי נותנה נוטלה ואינו יודע ממי נוטלה. אבל הנותן צדקה שלא כדינו, שאינה מצלת כדמשמע התם, מדמה אותה לבגד עידים, דכמו שבגד עידים מ"מ מלבוש הוא, ה"נ צדקה כזו חשוב עכ"פ כבגד עידים. וכשאין עושה כלל נחשב כערטילאי ממצות צדקה.
<h2>דף י.</h2>
<b>כל</b> המעלים עיניו מן הצדקה כאילו עובד עבודה זרה. נראה הטעם, דאילו היה מאמין שהכל בא מהקדוש ברוך הוא ודאי שהיה נותן, כדאמרינן תן לו (משלך) [משלו] שאתה ושלך שלו (אבות פ"ג מ"ג), ועל כרחך (שחישב) [שחושב] כוחי ועוצם ידי עשה את כל החיל הזה (דברים ח, יז), ולכך חשיב כאילו עובד עבודה זרה:
<b>שם</b> רבי יוחנן רמי כתיב לא יועיל הון ביום עברה וצדקה תציל ממות (משלי יא, ד), וכתיב לא יועילו אוצרות רשע וצדקה תציל ממות (שם י, ב). שתי צדקות הללו למה, אחת שמצילתו ממיתה משונה, ואחת שמצילתו מדינה של גיהנם. ואיזו היא שמצילתו מדינה של גיהנם, האי דכתיב בי' עברה, דכתיב יום עברה היום ההוא (צפני' א, טו). ואיזהו שמצילתו ממיתה משונה, נותנה ואינו יודע למי נותנה, נוטלה ואינו יודע ממי נוטלה וכו'.
<b>שיש</b> בזה הרבה תמיהות: א) דאמר "ר"י רמי", דמשמע שהכתובים סותרים זה את זה, ולבסוף לא מקשה רק שני צדקות הללו למה, דמשמע דלא מקשה רק שהוא מיותר ולא סתירה. ב) כיון דמוכיח איזהו מצילתו מדינה של גיהנם, ממילא מוכח דהכתוב השני הוא המצילתו ממיתה משונה. ג) דמעיקרא דמקשה איזהו שמצילתו מגיהנם, מקשה איזה קרא מיירי מזה, כדמוכח מהא דמשני האי דכתיב בי' עברה, וכי מקשה איזהו שמצילתו ממיתה משונה ומשני נותנה ואינו יודע למי נותנה וכו', משמע דהקושיא היה איזה צדקה מצילתו ממיתה משונה. ד) הא הצדקה שמצילתו מגיהנם ודאי דצריכה להיות חשובה ביותר מהצדקה שמצילתו ממיתה משונה, והצדקה שנותנה ואינו יודע למי נותנה היא החשובה ביותר מכל הצדקות.
<b>ולתרץ</b> כל זה נראה, דהנה יש שלשה מיני צדקות: א) מה שהוא חיובית, דהיינו לעשר מכל הריוח שיהי' לו, כדדריש בספרי, הובא בתוספות (תענית ט א). ב) צדקה שאינה חיובית, רק שיש מצוה אם נותנה. ג) צדקה אסורה, דהיינו יותר מחומש כמו שאמרו חז"ל המבזבז אל יבזבז יותר מחומש (כתובות נ א). [אמנם לפעמים יש חיוב יותר מחומש כמו שיתבאר לקמן].
<b>ולפ"ז</b> אתי שפיר הכל. דר"י הקשה שני קושיות: א) שהכתובים סותרים זה את זה. דכתוב אחד אומר לא יועילו אוצרות רשע, דמשמע דאוצרות שאינם אוצרות רשע, רק שאצר בצדק, מועילין. והכתוב השני אומר לא יועיל הון ביום עברה, דמשמע כל הון, אפילו שאספו בצדק ויושר אינו מועיל. ב) הקשה שני צדקות הללו למה.
<b>וע"ז</b> משני: "אחת שמצילתו ממיתה משונה ואחת שמצילתו מדינה של גיהנם". והיינו שיש שני מיני צדקות, אחד שהיא חיובית דהיינו מעשר דכתיב עשר תעשר, והשני דהיינו עד חומש שאינו חייב רק נדבת לבו. וביותר מחומש איכא איסורא. והנה הצדקה שהיא חיובית אין בה כח רק להצילו אם נתחייב באיזה עון מיתה משונה - הצדקה זו מצילו, דאין הפרש בין צדקה חיובית, שהוא מצות עשה, לשאר מצות עשה דאמרו חז"ל אין מצוה מכבה עבירה (ע"פ סוטה כא א, ועי' פיה"מ להרמב"ם אבות פ"ד מכ"ב). והצדקה שנותן יותר מחיוב, דהיינו עד חומש, מצילו אפי' מדינה של גיהנם.
<b>ועל</b> זה אמר איזהו שמצילתו מדינה של גיהנם, ומשני זה שכתוב בה עברה, והיינו הכתוב דלא יועיל הון ביום עברה. והון נאמר ג"כ על תורה ומצות כמו שדרשו חז"ל (עירובין סד א), והובא ברש"י, על הכתוב ורועה זונות יאבד הון (משלי כט, ג) - זה הונה של תורה. וזהו שאמר לא יועיל הון ביום עברה, כלומר כי תורה ומצות אין מצילין מדינה של גיהנם אם עבר עבירה שחייב בה גיהנם, כי אין מצוה מכבה עבירה. רק צדקה יש לה כח יותר להציל אותו מדינה של גיהנם, וע"כ צדקה שאינה חיובית דהיינו הצדקה שנותן עד חומש, דהצדקה שהיא חיובית לא עדיפא משאר מצות שאינם מצילין מיום עברה.
<b>אבל</b> הכתוב השני דאמר לא יועילו אוצרות רשע, וע"כ האי אוצרות רשע דקאמר לאו היינו מה שאצר בגניבה וגזילה, דע"ז לא שייך לומר לא יועיל, דהן מזיקין, ואת נפש בעליו יקח כמבואר במשלי א' (פס' יט). אלא ע"כ האי אוצרות רשע דקאמר, היינו שמבקש טצדקי לפטור עצמו ממעשר, כמו שאמרו רז"ל (ברכות דף ל"ה [ע"ב]): "עכשיו מכניסין דרך גגות וחצירות לפטרו ממעשר", וזה ג"כ נקרא רשע. וכן אמרו בפיאה (פ"ז משנה ג') המניח את הכלכלה תחת הגפן בשעה שהוא בוצר הרי הוא גוזל את העניים. ולכן אמר לא יועילו אוצרות רשע, דהיינו מה שבקש טצדקי לפטור עצמו ממעשר לא יועילו. וע"ז אמר צדקה תציל ממות, היינו כשנותן צדקה החיובית מצילתו ממות, והיינו ממיתה משונה, דממיתה טבעית כל אדם לא ינצל.
<b>וע"ז</b> אמר איזהו צדקה המצלת, כלומר באיזהו אופן צריכה להיות נתינת הצדקה, ע"ז אמר דכל צדקה, אפילו היא חיובית, מחויב להיות שלא יתבייש העני.
<b>והנה</b> מה שכתבנו למעלה דיותר מחומש הוא עבירה, נראה לענ"ד דבמקום שיש סכנת נפשות (מחיובית) [מחוייבת] הוא. דמבואר בבא מציעא בפרק איזהו נשך (סב א) גבי שנים שהיו מהלכין בדרך והיה ביד אחד קיתון של מים, איכא למאן דאמר שישתו שניהם וימותו. ואפילו ר' עקיבא דדריש חייך קודמין, היינו כשיש גם כן סכנת נפשות לו, אבל כשאין סכנה רק לחבירו ואצלו ליכא רק ביזבוז ממון מחויב ליתן לו כדי להציל אותו. ועל זה נאמרו הלאווין שבתורה לא תאמץ את לבבך ולא תקפוץ את ידך (דברים טו, ז). אבל סתם, נראה לפענ"ד דליכא רק מצות עשה, תדע דהא אמרו (ב"ק נו ב) גבי פרוטה דר"י העוסק במצוה פטור ממצוה, ואם היה בצדקה גם כן לאווין לא שייך לומר גביה פטור ממצוה, דהעוסק במצוה אינו דוחה לא תעשה שבתורה:
<h2>דף יד.</h2>
<b>משה</b> כתב ספרו ופרשת בלעם. והוא תמוה, דהא פרשת בלעם מגוף התורה הוא, וכל התורה כולה משה כתבה. לכן נראה הכוונה, דהנה מה שאמר בלעם לבלק ודאי לא בלשון הכתוב בתורה אמרה, דא"כ לא היה משיג בלק מה שאומר בלעם, דמנין היה יודע בלק לדבר בלשון הקודש ובלשון סתום. אך משה כתב כונת (התורה) [ההשגה] שהשיג בלעם - בלשון זה שכתוב בתורה, שיש על כל קוץ וקוץ תילי תילים של רמזי סודות:
<h2>דף טו:</h2>
<b>גדול</b> הנאמר באיוב יותר ממה שנאמר באברהם, דאילו באברהם נאמר עתה ידעתי כי ירא אלקים אתה, ובאיוב נאמר איש תם וישר ירא אלקים וסר מרע. [דברי המחבר כאן נשנו בנחלת יעקב פרשת וירא בפס' כי ירא אלקים אתה (כב, יב) בעמוד נה, יעויין שם].
<h2>דף עג.</h2>
<b>אמר</b> רבה אשתעי לי נחותי ימא: האי גלא דמטבע לספינתא מתחזי כי צוציתא דנורא חיוורתי ברישא, ומחינן לה באלותא דחקיק עליה אהי' אשר אהי' יה ה' צבאות אמן אמן סלה, ונייח.
<b>הכוונה,</b> כי היצה"ר מכונה בשם גלא דמטבע לספינתא כמבואר בזוהר (ויקהל קצט א), כי העולם הזה מכונה בשם ספינה כמו שאמרו במיתת אברהם ווי לספינתא דאזיל קברניטא (ב"ב צא ב), ויצה"ר הוא המשחית את העולם, ויש מחלוקת בש"ס (סנהדרין צא ב) אימת מתחיל היצר הרע, איכא למ"ד משעת לידה, ואיכא למ"ד משעת יצירה. והנה אמרו בש"ס (שבת נו ב, ע"פ התוס' שם) למה נקרא שמו נתן צוציתא, שהי' נר דלוק על ראשו. וגם אמרו (נדה ל ב) כי תינוק במעי אמו נר דלוק על ראשו (ולומדין) [ומלמדין] אותו כל התורה כולה.
<b>ולזה</b> א"ש שאמרו: "האי גלא דמטבע לספינתא", דהיינו היצה"ר, "מתחזי", כלומר מתראה עודנו בבטן אמו, בעת "כי צוציתא", דהיינו בבטן אחר שהנר דלוק על ראשו. "דנורא חיוורתי ברישי'", דהא דלומדין אותו כל התורה כולה על כרחך היינו סודות התורה ולא גשמיותה, וסתרי תורה מכונין בשם אש לבנה (עי' רש"י דברים לג, ב). וכיון שהיצה"ר בא בשעת יצירה, חזק הוא מאוד, ועל זה אמר ד"מחינן לי' באלוותא", כלומר בהשבועה שנשבענו ובברית שכרת עמנו בהר סיני. "דחקיק עליה אהי"ה אשר אהי"ה", כלומר שאומרין לו כדאי הוא היציאה שהוציאנו ממצרים בשם אהיה אשר אהיה, כמבואר בפרשת שמות (ג, יד). "י"י י"י", פי' ששם זה מורה על מדת הדין הקשה. "ה' צבאות", כלומר שהשי"ת מייחד שמו עלינו, ונקרא עצמו בשם ה' צבאות - היינו צבאות ישראל. "אמן אמן סלה", כלומר השני אמונות שיש לנו ימות המשיח ועוה"ב, אשר הוא לנצח. וכשמזכירין לו כל זאת - "נייח" נפשי'.
<b>ועיין</b> ברשב"א בחידושי אגדות (ברכות נד ב) שמביא העין יעקב (שם) שלפעמים דברי אגדה הן דברים פשוטים, רק שמדברין בלשון חכמה. וגם יש בו סוד, שבנפש, אפילו כשהוא נבדל מתאוות אפילו הכי שייך בי' כוחות הנוטות לרע:
<b>שם</b> אמר רבה אישתעי לי נחותי ימא: בין גלא לגלא תלת מאה פרסי, ורומא דגלא תלת מאה פרסי. זימנא חדא הוה אזלינן באורחא ודלינן גלא עד דחזינן בי מרבעתא דכוכבא זוטא דהוי' כמבזר ארבעין גריוי בזרא דחרדלא, ואי דלינן טפי הוה מקלינן מהבליה. ורמי לי' גלא קלא לחברתה: חברתי, שבקת מידי בעלמא דלא שטפתי' דניתי אנא ונאבדי'. א"ל פוק חזי גבורתא דמרך, דאפי' מלא חוטא חלא לא עברי, שנאמר (ירמי' ה, כב) האותי לא תיראו נאום ה', אם מפני לא תחילו, אשר שמתי חול גבול לים, חק עולם ולא יעברנהו, עכ"ל.
<b>ונראה</b> לפרש, דהנה המהרש"א כתב דמכנה המזל בשם שלש מאות פרסי, שסיבוב המזל הוא כל חודש שהוא למ"ד יום (רמב"ם פי"א מקידוש החודש הל' ז), ומהלך כל יום הוא עשרה פרסי (פסחים צג ב), ולמ"ד פעמים עשרה הוא ג' מאות. וכתיב (משלי ט"ז, ד) וגם רשע ליום רעה, היינו כמבואר ביערות דבש, כשבאו זמן הגלות והחורבן לישראל היה בעת ששמשו המזלות לרעה. וראה ברוה"ק שאין שני מזלות רעים משמשים זה אצל זה ויש הפסק בין מזל רע למזל רע, ע"כ מזל טוב הוא מפסיק בין מזל רע למזל רע.
<b>וזהו</b> שאמר: "בין גלא לגלא ג' מאות פרסי", היינו שבין מזל רע לחבירו יש ע"כ מזל טוב. "ורומא דגלא תלת מאה פרסי", היינו שהצרה ממשיך כל ימי משך שימוש מזל הרע. "זימנא חדא הוי אזלינן באורחא ודלינן גלא", היינו שראה ברוה"ק שבעיקבא דמשיחא יהי' צרה גדולה מחמת שיהי' שימוש מזל הרע מאוד, ו"דלינן" הוא מלשון דל, שנעשינו ברוע המזל דלים עד למאוד. "עד דחזינן מרבעתא דכוכבא זוטא דהוי כמבזר ארבעין סאה דחרדל", שהן מר מאוד. וידוע שהעונש נמשל לסאה דכתיב (ישעי' כ"ז, ח) בסאסאה בשלחה תריבנה. אמר, שהסאה שמודדין בו הפורעניות הי' קשה מאוד כארבעין גריוי דחרדל. והא דנקט מספר ארבעין, מפני שהמלקות הוא במספר ארבעין. א"נ, לטהרה מעונות הוי כמו לטהר מטומאה, ומצינו טבילה באש כמבואר בסנהדרין פרק אחד דיני ממונות (לט א) שטבל באש ע"ש, וכתיב (מלאכי ג', ב - ג) כי הוא כאש מצרף [וכו'] וישב מצרף ומטהר כסף, ואש הוא אש הפורעניות, ומחמת שהטהרה במים הוא ארבעים סאה לכך הוא ממשיל טהרה מעוונות לארבעים סאה גריווי דחרדלא. "ואי דלינן טפי הוי מקלינן מהבליה", היינו שראה שהפורעניות גדולה כ"כ עד שאם הי' ח"ו מתקיימת יותר מעט הי' מגיע עד כלה, רק שהקב"ה סמוך לצרה הגדולה מביא הגאולה לעולם. "ורמי לי' קלא גלא לחברתה", היינו שכל העכו"ם המצירים לישראל העומדים זה אחר זה רוצים לכלות מה שנשאר מה שהשאירו הראשונים, רק שהקב"ה שם חוק וגבול ואינם יכולים לעבור חוקו כמו ששם חול להים ואינו יכול לעבור את חוקו:
<b>שם</b> ואמר רבה לדידי חזי לי הורמין בר לילתא דרהיט אקופא דשורא דמחוזא. ורהיט פרשא כי רכיב סוסיא מתתאי. ולא יכיל לי'. זימנא חדא הוי מסרגאין לי' תרתי חיותא, וקיימין אתרי גשרי דדונג, ושוור מהאי להאי ומהאי להאי, ונקיט תרי כסי דחמרי בידי' ומוריק מהאי להאי ולא נטפא מנייהו נטפא לארעא. ואותו היום יעלו שמים ירדו תהומות הוה, שמע בי' מלכא וקטלא, ע"ש:
<b>והכוונה</b> בזה נ"ל, ונקדים בזה דברי המקובלים שאמרו שלפעמים אפילו רשע גמור חוזר בתשובה שלימה ואחר כך חוזר לסורו, הטעם, מפני שהכוחות הטומאה רואין שכבר כלה ממנו כל הקדושות, מביאין אותו לשוב בכדי שידבק בו כוחות הקדושה, ואחר כך מטמאין אותו, ויש להם לינק ממנו כוחות קדושות [ויהי' יונקים ממנו השפעת הקדושה]. וידוע ששני מלאכי הקודש מלווין לצדיק בכל יום (עי' ברכות ס ב), וכן מלוין לרשע ב' כוחות הטומאה (עי' זוה"ק ח"א יב ב).
<b>ובזה</b> יש לפרש מאמר זה שהתחלנו: כי הורמין שם רשע, כמו שאמרו חז"ל בפ"ק דסנהדרין (לט א) שאמר אמגושא לאמימר מפלגא דלתתא דהורמין, ע"ש. ומבואר בש"ס דבני מחוזא מפנקי (שבת קט א), ועשירים גדולים (ב"ק קיט א), ואוהבי ניצוח. ואמר שראה רשע אחד, וכינה אותו בשם הורמין, שלא הי' עוסק רק בתאוות העוה"ז. וידוע דעוה"ז מכונה בשם לילה, כמ"ש ביונה (ד, י) שבן לילה הי' ובן לילה אבד, והעוה"ב בשם יום, שנאמר הנה יום בא לה' וגו' (זכרי' יד, א), ולזה מכנהו בשם בר לילתא, כלומר בן עוה"ז. "דהוי רהיט אקופא דשורא דמחוזא", כלומר דהי' רהיט ורץ לנצח כל אנשי דמחוזא, הגם שכולם היו עשירים ואוהבי ניצוח. וראה אחד שרץ ע"כ, וזהו שאמר דשוור ורהיט אקופא דשורא דמחוזא, כלומר לנצח את כולם. "ורהיט פרשא כי רכיב סוסיא", כלומר שהצדיקים נקראים פרושים, כלומר שרץ אחריו פרוש אחד כרוכב על סוס להחזירו למוטב, ולא היה יכול לו.
<b>"זימנא</b> חדא הוו מסרגין לי' תרתי חיותא", כלומר שמסרו לו תרתי חיותא, היינו שני כוחות הטומאה כמבואר במהרש"א. "וקיימין אתרי גשרי דדונג", דידוע שהזמן נקרא גשר, כמו שאמר המליץ (בריש ס' בחינות עולם) העולם ים זועף והזמן גשר רעוע. ולכך נקרא הזמן של עוה"ז גשרי דדונג, שהוא נמס כדונג (מלשה"כ תהלים כב, טו). ואם נגרוס ברי"ש, יש לגרוס על גשרי דרונגר והרונגר פי' הערוך שהוא שכיר יום, שאדם בעוה"ז כפועל יקוה שכרו. ומכנהו בשם תרי גשרי, כי העוה"ז הוא תרי גשרי - שהוא גשר ג"כ לעוה"ב, כמאמרם ז"ל שהוא כפרוזדור בפני עוה"ב (אבות פ"ד מט"ז). והוא ג"כ גשר לגיהנם, כמאמרם ז"ל שיש לפני שני דרכים (ברכות כח ב). וכבר הקדמתי שדרך הרשעים שכוחות הטומאה מניחין להרשע לעשות טוב כדי שיינקו אח"כ ממנו כל הכוחות הקדושות, ולכך הן נותנין אל לבו לשוב אל ה' ולעשות טוב עד אשר ידושן נפשו בקודש, ואז, כאשר רואים שנפשו מלא טוב, ימנעו אותם מלילך בדרך הטוב ויונקים ממנו כל הניצוצות הקדושות. וזה שאמר "ושוור מהאי להאי", כלומר מגשר שהוא בדרך הטוב לגשר שהוא הדרך הרע, דהיינו לפעמים עשה טוב ולפעמים עשה רע,
<b>"והוה</b> נקיט תרי כסי בידי'", דידוע שהפורעניות והשכר מכונה בשם כוס כדכתיב כי כוס ביד ה' (תהלים עה, ט). וכבר פרשתי בזה על הפסוק כי יתן בכוס עינו יתהלך במישרים (משלי כג, לא), ודרשו חז"ל (יומא עה א) כל הנותן בכוס עינו כל העולם דומה לו כמישור וכו'. והדבר קשה שהכתוב ישמיענו זה. לכן נראה בכוונתו, שהוא תוכחת גדול לבל יתגאה האיש בראותו שהשעה משחקת לו ולילך בגאוות לבו, וכן אם באין עליו יסורין אל יקשה בעיניו. דהנה אם מוליכין את האדם לבית המלך להענישו, ודאי לא יתגאה בעת הלוכו. וכן אם אדם הולך לדרך רחוק ויודע בודאי שירויח שם ממון הרבה, ודאי שלא יקשה בעיניו היסורין שסובל בדרך, כי שמחת הריוח ממתיק בעיניו היסורין. וידוע כי כוס נאמר על עונש עולם הבא, כמו שנאמר (תהלים ע"ה, ט'): כי כוס ביד ה' ויין חמר מלא מסך וגו', וכן מכנה שם השכר בכוס. וזהו שאמר: "הנותן בכוס עינו", כלומר בהשכר ועונש עוה"ב, "כל העולם דומה לו כמישור", כלומר בין שהוא כל ימיו בנחת, או בצער ויסורין בעוה"ז, שוה אצלו, כי הכל כאין נגד שכר ועונש העוה"ב. וזהו ג"כ כוונת הכתוב "כי יתן בכוס עינו יתהלך במישרים", כלומר כשיתן עיניו בשכר ועונש העוה"ב - "יתהלך במישרים", היינו שלא יחטא לעולם.
<b>וזהו</b> שאמר כאן ונקיט תרי כסי בידו, דהיינו שהיה תמיד לפניו הכוס של פורעניות והכוס של שכר למראה עינו, כענין שאמר דוד (תהלים מ"ט, י"ד) ואחריהם בפיהם ירצו סלה. "וקא מוריק מהאי להאי", היינו ע"ד שהקדמתי למעלה, שלפעמים נוטל כוס זה - דהיינו כוס הפורעניות - לחזור למוטב, ולפעמים להיפך. "ולא נטף נטפא לארעא", כלומר שיונקים ממנו כל ניצוצות הקדושות עד שלא נשאר אצלם שום קדושה. "ואותו היום יעלו שמים ירדו תהומות הוה, ושמעו בי מלכא וקטלי'", היינו שבאותו היום שראו כחות הטומאה שעלו לשמים חוזרין ומורידין אותו לתהום. כיון שרואין אותו שראוי לירד עד תהום רבה, אוחזין דרכם הנאמר עליהם: יורד ומשטין עולה ומקטרג (ב"ב טז). וזה שאמר שמעו בי מלכא וקטלי', כלומר שמשמיעין דברי' בשמים לפני ב"ד של מעלה, וקטלין אותו. לכן, מי שנגע יראת ה' בלבו ותשובה בלבו יקיים מה שכתוב אחזתיו ולא ארפנו (שיר השירים ג, ד), שלא יהיה ח"ו מהנך דשוור מהאי להאי, כנלפענ"ד:
<h2>דף עג:</h2>
<b>ואמר</b> רבב"ח לדידי חזי לי אורזילא בר יומא (וכו') [דהוה כהר תבור, והר תבור כמה הוי ארבע פרסי. ומשאכא דצוארי' תלתא פרסי. ובי מרבעתא דרישי' פרסה ופלגא. רמא כופתא וסכר לי' לירדנא]. המאמר הזה תמוה מאוד, ועיין מה שכתב המהרש"א בזה. והנה אורזילא - שפי' רש"י ראם - האמת כפי' מהרש"א שמרמז על יהושע שהוא משבט יוסף, דכתיב בי' וקרני ראם קרניו (דברים לג, יז). אך מה שמפרש בגוף סיפור המעשה, שפי' שמספר הנס שהי' לו בהעמדת השמש ושהי' שליט על מחנה ישראל, קשה קצת, שמה לו לספר דברים המפורשים בכתוב. וגם מ"ש רמא כופתא - שמרמז על כפות רגלי הכהנים (יהושע ג, יג), קשה קצת.
<b>ולזה</b> נלפענ"ד שבא ליישב דרך מליצה מה שקשה לכאורה: דאצל בקיעת הים במשה הוכרח לצעוק אל ה', כדכתיב ויצעק משה אל ה' (ע"פ שמות יד, טו), ויהושע בירדן לא הוצרך לצעוק.
<b>ולזה</b> אמר שראה ברוה"ק הטעם לזה, דהוא "ארבעה פרסי". חשיב הזכיות שהי' לו בבקיעת הירדן, והוא, מה שהי' עם משה בהר סיני סמוך להר סיני יותר מכל ישראל, וקיבל שם השפעת קדושה.
<b>"ומשכי'</b> דצווארי' ג' פרסי", הכוונה כי האלשיך כתב על הקרא בשיר השירים (ז, ה) צוארך כמגדל השן דהיינו הצדיקים סובלים יסורים לכפר על עון הדור. ויהושע היה סובל לכפר מחנה ישראל שהי' תלתא פרסי.
<b>"ומרבעתא</b> דרישא פרסא ופלגא", שהי' נשיא השבט שהיה פרסה ופלגא, פי': דהלא מחנה ישראל הוא שלשה פרסי על שלשה פרסי. ואם תכפיל אותם, תמצא בהם תשעה פרסה. ואם תחלק לארבע דגלים, הרי לכל דגל שני פרסאות ורביע. ואם תכפול פרסה ופלגא על פרסה ופלגא תמצא בהם ג"כ ב' פרסאות ורביע. ויהושע הי' נשיא משבט אפרים, והי' ממונה על דגל מחנה אפרים.
<b>"ורמא</b> כופתא", כלומר הקשר של כל הזכותים ביחד נקרא כופתא, וקשר כל הזכותים ורמא על הירדן וסכרו. משא"כ במשה, שהישראל הי' הללו עובדי ע"ז והללו עובדי ע"ז (שמו"ר כא, ז), וגם הוא לא נתקדש עדיין בהר סיני, ולכך הוצרך לצעוק בבקיעת הים. משא"כ יהושע בירדן שהיה זכות ישראל והתורה ג"כ, לכך סכרו בקל:
<b>שם</b> ואמר רבב"ח לדידי חזי לי האי אקרוקתא דהוי כי אקרא דהגרוניא. ואקרא דהגרוניא כמה הוי, שיתין בתי. אתא תנינא בלעה. אתא פושקנצא ובלעה לתנינא, וסליק ויתיב באילנא. תא חזי כמה נפיש חילי' דאילנא. אמר רב פפא בר שמואל אלו לא הואי התם לא הימני.
<b>נראה</b> בכוונתם, דהישראל נקראין אקרוקתא דכתיב (ישעי' כ"ב, ה) בשעת חורבן "כי יום מהומה ומבוכה וגו' מקרקר קיר ושוע אל ההר", ומשום הכי נקראין הישראל בשעת חורבן אקרוקתא. "דהוי כי אקרא דהגרוניא", דיבר ברמז, ומפרש הש"ס רמיזתו ואמר: "אקרא דהגרוניא כמה הוי שתין בתי", כמ"ש הרשב"ם שם להדיא וז"ל אקרא דהגרוניא כמה הוי, הש"ס קאמר לה לפרש להא דרבב"ח. והכוונה, דכתיב בשיר השירים (ו, ח - ט) "ששים המה מלכות", ופרש"י אברהם ויוצאי חלציו הם ששים וכו'. "אחת היא יונתי", הן הישראל. הרי מבואר שהישראל נבחרו מששים בתי אבות. וקודם החורבן חטאו כל כך עד שנאמר עליהן (יחזקאל כה, ח) הנה ככל הגוים בית ישראל, ולזה אמר דהוה כששים בתי, היינו ככל הגוים.
<b>"אתא</b> תנינא ובלעה", פי' דהנה צור אשר החריב את ירושלים נקרא תנין כדכתיב (ישעיה כ"ז, א) "והרג את התנין אשר בים", ופירש רש"י הוא צור שהוא ראש [והיא יושבת בלב ימים]. וזהו שאמר אתא תנינא ובלעה, דהיינו לישראל שנקראין אקרוקתא. "אתא פושקנצא ובלעה לתנינא", ופרש"י עורב נקבה, ופי' מהרש"א שזהו ישמעאל לפי שכל טובתו אינה אלא מהגר שהיא נקבה, ומלכות ישמעאל נקרא גלות האחרון. "וסליק יתיב", היינו שעלה לארץ ישראל, דבכל מקום שרוצה לומר בש"ס שהלך לא"י אומר בלשון סליק. "ויתיב", היינו שיושב שם בשלוה כחמרא דיתיב על דורדייא, ואין שום אומה יכול להזיזן משם, אף שלוקחין ממנו לפעמים מקומות אחרים, מ"מ אינם יכולים ליקח מהם ארץ ישראל. "באילנא", דהנה ישמעאל כאשר השליכה אותו הגר תחת אחד השיחים (בראשית כא, טו), ותרגם המתרגם תחות חד מאילניא, ושם עשה תשובה, ובזכות התשובה שעשה שם ישמעאל הובטח מהקב"ה כי לגוי גדול אשימנו (שם פס' י"ח), וגדול היינו גדול באיכות. ובשכר זה ניתן לו ארץ ישראל כל ימי היות ישראל בגלות עד ימות המשיח, וכן פי' בעל הטורים ריש פרשת תולדות דכאשר יפול ישמעאל יבא משיח. ואמר: תא חזי כמה נפיש זכות וחילו דאילנא וכו'. "אמר רב פפא אי לא הוינא התם לא הימני", כלומר שהוא ג"כ ראה זה ברוח הקודש, ואילו לא היה ראה זה ברוה"ק שלישמעאל יהי' ארץ ישראל עד ימות המשיח, לא הימני' - שיהי' כח התשובה גדולה כל כך:
<b>שם</b> ואמר רבב"ח זימנא חדא הוי קא אזלינן בספינתא וחזינן ההוא כוורא דיתבא לי' אכלה טינא באוסייה, ואדחוהו מיא ושדיוהו לגודא וחרוב מיניה שתין מחוזא. ואכול מיני' שתין מחוזא, ומלחו מיני' שתין מחוזא. ומלאו מחד גלגלא דעיני' תלת מאה גרבי משחא. וכי הדרן לבתר תריסר ירחי שתא חזינן דהוי קא מנסרי מגרמי' מטללתא ויתבי למבנינהו הנך מחוזי עכ"ל, ועיי' מהרש"א שפי' שזה קאי על המן. ואם כי דבריו אמתיים, אולם בזה קשה דבריו להעמיס בדברי רבב"ח בזה, ולפרש כל דבריו להבין היטב מבלי דוחק, כאשר יראה הרואה.
<b>ונראה</b> לפענ"ד לפרש בס"ד, כי בספר הגלגולים פרק ב' (בשער הגלגולים הקדמה ל"ח קרוב לסופו ועי' עוד הקדמה ט"ו) פי' הפסוק "עת אשר שלט האדם באדם לרע לו" (קהלת ח, ט), כי "האדם" [- הוא אדם] הבליעל, הם הקליפות, שלטו באדם הקדוש, שהם נשמות אדם הראשון. והם חשבו שהוא לטובתם, ואינו אלא לרעתם וכו'. וכפי ערך גודל הנשמה כן הוא נטבעת בעמקי הקליפות. והחיצונים הם משתדלים בכל מאמצי כחם לטנפם בכל מיני טינופים כדי שתשאר תמיד ברשותם להיות נהנים ממנה וכו'. מה הם עושים, כשהם רואין איזה מקום פגום אז הם מוציאין הנשמה העצומה שתסתם שם וכו', שתעמוד בידם תמיד. והנה הם שלטו בזה האדם, וחשבו שהם טובתם, ואדרבה הוא רעתם. והנה כי השי"ת הצור תמים פעלו, כיון שע"י חטא אדה"ר שלטו באלו הנשמות, אינו רוצה להוציאם מידם שלא בדין. מה הוא עושה, ממתין עד שיהי' איזה מקום פגום, ומרמה את החיצונים ואומר שרצונו להכניס הקדושה באותו טינוף, והם חשבו, אדרבא, יותר טוב להכניס שם הנשמה, והם חפיצים באותו ענין, ונמצא עושה כונתם ברצונם וכו'. ולהיות כי הנשמה היא עצומה וקדושה, היא מתעוררת ומטיבה מעשיה ונפרדת מן הקליפה. ולא די בזה, אלא אדרבא מוציאה ניצוצות קדושות משם. וזה הי' ענין אברהם אבינו ע"ה שהיה בן תרח וכו'.
<b>והנה</b> דוד, אשר יצא ממואב, הוא הכרית את הקליפה שהי' מלובש בתוכה מתחילה, שהוא קליפת מואב, ששם הי' נפש דוד קבועה. והי' ממדד מואב בחבלים והורגן (ע"פ שמואל ב ח, ב). נמצא כי שלט אדם הבליעל לאדם הקדוש, לרע לו - לאדם הבליעל. ולכן אין לתמוה בדוד במעשה דאביגיל ובמעשה דבת שבע וכו', ייע"ש כי קצרתי הרבה, ובשינוי לשון קצת.
<b>ולזה</b> נראה לפרש כוונת נעמי בעצתה לרות שתשכב תחת מרגלותיו של בועז (רות ג, ד), שהוא לכאורה דבר מגונה, כמו שעמד הרב אלשיך. אמנם יובן, כי חשבה מחמת שצריכין להוציא נפש דוד, וא"א לעשות זה רק על ידי רמיית החיצונים, שיסברו להכניס הקדושה במקום טינוף כדי שישאר בידם, כמדובר למעלה. וזה ג"כ ענין אחשורוש שנשא את אסתר, להוציא נפש דריוש (ע"פ אסתר רבה ח, ג) - שיבנה בהמ"ק.
<b>ועתה</b> נבוא לפרש ענין רבב"ח, ד"האי כוורא", ירצה על אחשורוש, כי האומות מכונים בשם דגים כמו שאמרו רז"ל (ע"ז ד א) מה דג אחד בולע את חבירו [וכו']. ואמר "דיתבא לי' אכלה טינא באוסי'", דהנה הערוך בשרש (נו"ן) [טן] פי' כי "רפש וטיט" (ישעי' נז, כ). מתרגמינן סין וטין, "(וגלויי) [ויגאלוהו] חשך" (איוב ג, ד) מתרגמינן יטינוני'. ובשרש אכל כתב, כי "מן המאוכלות" (תמיד כח ב), וכן "אכילת הגפן והקבר" (כלאים פ"ה מ"י) הוא משרש אכל, היינו שמפסיד ומכלה הדבר. והנה הניצוץ הקדוש המובלע בכוחות הטומאה הוא כדי להפסיד ולכלות כוחות החיצונים כנ"ל. ולזה נקרא אכלה טינא, היינו מה שמכלה כוחות הטומאה הנקראים רפש וטיט. והנה ידוע כי הנפש הוא מושרש באף, כדכתיב אשר נשמת רוח חיים באפיו (בראשית ז, ה), ולכך מכנה הניצוץ הקדוש אשר היה מובלע באחשורוש - שיצא ממנו דריוש שיבנה בהמ"ק - בשם "אכלה טינא", כמבואר לעיל. וקאמר "דיתיב באוסייה", היינו בנפש שלו.
<b>וידוע</b> כי כל דבר קודם שיכלה מתגבר מאוד, כמו הנשמה טרם פרידתה מהגוף. ולזה היה אחשורוש מקודם כתב שטנה על ירושלים (עזרא ד, ו), כי הי' קרוב לכלות כוחות הטומאה ולהגביר כח הקדושה, ע"י דריוש בנו. ובחטא זה נלקח ממנו קי"ג אפרכיות (אסתר רבה א, ה). והנה בסוף המגילה (י, א) נאמר וישם המלך אחשורוש מס על הארץ ואיי הים, ופי' החכם אבן עזרא שאיננו תחת מלכותו, רק פחדו ממנו, ומזה נראה כי אותן המדינות שנלקחו ממנו הם איי הים, כי תחלת מלכותו הי' מולך בכיפה. וזה הכוונה במה שאמר "ואדחוהו מיא ושדיוהו לגודא", והיינו שניטל ממנו מלכות באיי הים.
<b>"וחרוב</b> מיני' שתין מחוזא", היינו הישראל אשר הם מכונים בשם ששים, כי הכללות ישראל הם ס' ריבוא, ולזאת יקראו בשם ששים. וע"י שכתב שטנה על ירושלים היה כאילו חרבו ששים רבוא ישראל, ולזה אמר חרוב מיני' שתין מחוזא. "ואכלו מיני' שיתין מחוזא", ירצה, בסוף בשעת גאולת והצלת המן נהנו כל ישראל בשמחה ומשתה. "ומלחו מיני' שתין מחוזא", היינו כי מליחה נאמר על דבר המתקיים, ומחמת שאח"כ נבנה בהמ"ק ע"י בנו והוא דבר המתקיים ותועלת כל ישראל.
<b>"ומלאו</b> מחד גלגלא דעיני' תלת מאה גרבי דמשחא", היינו דבשעת בנין בהמ"ק כתיב (עזרא ז', כ"ב) "ועד בתין משח מאה", ששלח המלך לבלול מנחות המלך לקרבנות. וידוע שהבת שלש סאין, כדכתיב מעשר הבת מן הכור (יחזקאל מה, יד), והן שלשת מאות סאים. וזהו כוונתו "ומלאו מחד גלגלא דעיני'", כי הנדבות היו מרובין, וזה הי' רק נדבה א' בנתינה אחת - תלת מאה גרבי דמשחא.
<b>"הדרן</b> לבתר תריסר ירחי שתא", הכוונה, דהנה מבואר בסדר הדורות כי פור המן הי' בשנת ג' אלפים ת"ד, והי' מתקיים עד אדר בשנה הבאה שנתהפך הדבר והרגו בשונאיהם, והיינו ת"ה. ובשנת ת"ו הי' התחלת בנין בהמ"ק, כי אז מלך דריוש. לזה אמר "חזינא דהוי קא מנסרי מגרמי' מטללתא". מגרמי' הוא לשון מעצמו, כמו לית לי' מגרמי' כלום (זוה"ק ח"א קסח ב). "ובנו הנהו מחוזי", כלומר שממנו מעצמו יצא הדבר לבנות בהמ"ק, כי הוא מחוזא דישראל:
<b>שם</b> ואמר רבב"ח זימנא חדא הוה אזלינן בספינתא, וחזינן ההוא כוורא דיתבא לי' חלתא אגבי', וקדח אגמא עלוי'. סברינן יבשתא הוא, וסלקינן ואפינן ובשלינן אגבי', וכד חם גבי' איתהפיך. ואי לאו דהוה מקרבא ספינתא, הוה טבעינן, עכ"ל הגמרא. ונראה לפרש שראה ברוה"ק שיהי' קודם ביאת משיח, שיגביה הישראל שתחת ממשלתו על שאר האומות. והאומות מכונה בשם כוורא. וזה שאמר "דיתבא חלתא", דחלתא הוא מלשון (חולם) [חולה], והיינו שהותש כוחו של אומה זו. "וקדח אגמא עילוי'", והאגמא הוא מלשון הכנעה ושפלות כמבואר בערוך (ע' אגם) מלשון הלכוף כאגמון ראשו (ישעי' נח, ה), כלומר שגדלו הכנעה על האומה. "סברינן יבשתא", כלומר שחשבו שכבר יבשו תקותם. "וסלקינן ואפינן ובשלינן", היינו שרצו הישראל להגביה עצמם עליהם ולמשול עליהן. "וכד חם גבי' אתהפיך", כלומר נהפכו ונתחזקו עליהם. "ואי לאו דהוה מקרבא ספינתא הוי טבעינן", כלומר שדבר זה יהי' קרוב לגאולה, מחמת שנתהפך ונתגברו מאוד על ישראל, ואלו לא היה קריבת הגאולה הוי טבעינן:
<b>שם</b> ואמר רבב"ח זימנא חדא הוי אזלינן בספינתא, וסגאי ספינתא בין שיצא לשיצא דכוורא תלתא יומא ותלתא ליליתא, איהו בזקיפא ואנן בשיפולא. וכי תימא לא מסגיא ספינתא טובא, כי אתא רב דימי אמר כמיחם קומקמוסא דמיא מסגיא שיתין פרסא, ושאדי פרשא גירא וקדמא לי'. ואמר רב אשי ההוא גילדנא דימא הואי דאית לי' תרי שייצי, עכ"ל.
<b>ונראה</b> לבאר ולפרש, בהיות ידוע כי כוורי היינו האומות העולם כמ"ש חז"ל (ע"ז ד א) מה דג אחד בולע את חבירו וכו'. ושיצא הוא מלשון כליון וחורבן - "ויכל יעקב" (בראשית מט, לג) תרגום ושיצא יעקב.
<b>ואבוא</b> אל הביאור: בהיות כי בין חורבן בית ראשון לשני היה שלשה גאולות ושלשה גליות, הראשון: התחיל כורש לבנות בהמ"ק והי' גאולה, ואחשורוש כתב שטנה והי' גלות. ושוב דריוש בנה בהמ"ק והי' גאולה, ומלכות יון החריב כולה והגלה ישראל. ועמדו מלכי חשמונאי וזה שנית, ועוד בה שלישית הוא הגלות המר והנסתר ההוא שהי' ע"י טיטוס הרשע. וידוע כי הגאולה נקרא יום והגלות מכונה בשם לילה (עי' ישעי' כא, יא - יב). וזה שאמר "בין שיצא לשיצא", היינו בין חורבן בית ראשון לחורבן בית שני הי' תלתא יומי ותלתא לילתא.
<b>ואף</b> בשעת יומא, היינו הגאולות שהיו, לא הי' ביד רמה כי אף בשעת גדולתם היו מכונעים תחת שיעבוד מלכות, שהיו נותנים מס להמלכות של האומות. וזה שאמר: "איהו בזקיפא ואנן בשיפולא", כלומר היה ידם תקיפה. "וכ"ת לא מסגי ספינתא טובא", כלומר לא תאמר שבשעת הגאולה היה עומד הדבר בטוב בלי צרות ושעבוד. אכן "כי אתא רב דימי [אמר] כמיחם קומקמוסא דמיא מסגיא שתין פרסא", כלומר כי הי' צרות גדולות רבים מאוד, בעוד לא נחו מצרה האחת בא הצרה השני', ועוד הוסיפו אחד על אחד עד לרוב. כי בעוד רגע חדא כמיחם קומקמוסא הי' שתין פרסא, היינו (חרבונות) [חורבנות] וצרות, כמבואר בסדר הדורות, עיין שם. "ושדי פרשא גירא וקדמא לי' איהו", כלומר כי לא שהה בין אחד לחבירו, אך באות זה על זה צרות על צרות.
<b>"ואמר</b> רב אשי האי גילדנא דימא הוא", היינו כי הערוך פי' בשרש גלד שהוא מלשון גלדי מכה, ובכמה דוכתא איתא גלד היינו הצואה והזוהמא המכוערה. ועולם העליון נקרא ים כמו שכתבו הקדמונים על עולם הקדושה. וזה לעומת זה ברא אלקים, שכוחות הטומאה ג"כ נקראים ים. וכן הוא בכתוב: "ים גדול ורחב ידים וכו'" (תהלים קד, כה). וידוע שהס"מ הוא ראש לכל הכוחות הטומאה. ואמרו חז"ל בסוכה (דף נ"ב ע"א) על פסוק (יואל ב, כ) "ואת הצפוני ארחיק" [זה יצה"ר שצפון ועומד בלבו של אדם] וגו', "אל הים הקדמוני" שנתן עיניו במקדש ראשון והחריבו. "וסופו אל הים האחרון", שנתן עיניו במקדש שני והחריבו וכו'. וזה שאמר "גילדנא דימא הוא דאית לי' תרי שיצא", כי גלד הוא מלשון מכה כנ"ל, שנתן עיניו על שני המקדשים שנקראו ימים והחריבן. וזהו דאית לי' תרי שיצא, היינו ב' (חרבונות) [חורבנות] וק"ל:
<b>שם</b> ואמר רבב"ח זימנא חדא הוי אזלינן בספינתא, וחזינן האי ציפרא דקאי עד קרצולי' במיא ורישי' ברקיע, ואמרינן ליכא מיא, ובעינן ליחות לאקורי נפשין. ונפק בת קלא ואמר לן לא תיחותו הכא, דנפלה ליה חציצא לבר נגרא הא שב שני ולא קא מטיא אארעא, ולאו משום דנפישי מיא אלא משום דרדיפי מיא. אמר רב אשי ההוא זיז שדי הוא, דכתיב וזיז שדי עמדי (תהלים נ, יא). בא לרמז מה דאיתא במדרש (עי' סוטה מט ב) שבעוקבא דמשיחא יתרבו האפיקורסים בישראל ויסיתו לישראל אחיהם לדעתם הנכזבה. ואמרו חז"ל (סנהדרין לח ב) שאין משיבין לאפיקורוס, כי ידוע שמי שיש לו שכל משובש לא יועיל לו שום טענה, כמו שכתוב כל באיה לא ישובון ולא ישיגו וגו' (משלי ב, יט). ועל זה אמר ע"ד המליצה כי מבואר בזוהר שת"ח מכונה בשם צפור.
<b>"חזאי</b> ההוא ציפרא", היינו לחכם אחד. "דקאי עד קרסולי' במיא", היינו שעומד במי החכמה רק עד קרסוליה. "ורישי' עד בשמים", כלומר שהי' מגדל עצמו עד לשמים, שהי' חושב עצמו לחכם שבחכמים. "ואמרינן לית מיא", כלומר כיון שאין כאן באדם זה מי התורה והחכמה. "ובעינן לאקורי נפשין", היינו שרצה לפלפל עמו ולהורות לו סכלותו, והאיך הוא משובש בדעתו. "נפק בת קלא וא"ל לא תיחות להכא", כלומר לא תשיב לו מאומה. "דנפל לי' חציצא לבר נגרא", כלומר שכבר פלפל עמו חכם גדול שהוא נגר ובר נגר. "ולא מטיא עד לארעא", כלומר שלא הגיע עד תכליתו. "ולא משום דנפישי מיא", כלומר לא משום שחכמתו מרובה. "אלא משום דרדיפי מיא", כלומר מי שיש לו שכל משובש ומעוקם (ואם) [אם] עוסקין עמו בדבר אחד הולך בעיקום ומדמין לאיזה דברים אחרים שאין דומין כלל, רק הולך בעיקום ושיבוש, ואי אפשר להגיע עמו עד תכליתו מחמת רדיפתו לדברי התל ומשובש. לכך ראוי ונכון שלא להשיב לאפיקורס רק לילך בתומו, ודוק:
<b>שם</b> ואמר רבב"ח זימנא חדא הוי אזלינן במדברא, וחזינן הני אווזי דשמיטין גדפייהו משמנייהו, וקא נגדי משחא מתותייהו. ואמינא להו אית לי חולקא מינייכו בעלמא דאתי. חדא דליא לי אטמא, וחדא דליא לי גדפא. כי אתאי לקמי' דר"א אמר לי עתידין ישראל ליתן עליהם את הדין. ונראה לפרש, דהנה בכתובות (דף פ"ה ע"א) פרש"י על קאקי חיוורי משלחי גלימא דאינשי - אווזים לבנים. ולכאורה אין המשל דומה כל כך, דאין דרך האווזים לשלוח גלימא דאינשי. ונראה דהמשל הוא, כי כל הבעלי חיים כשמפטמין אותן נעשין שמינים ואין להם גבול, כי כל זמן שמפטמין אותן נעשים שמינים ביותר. משא"כ טבע האווזות שאין יכולים לפטם אותן כי אם ג' או ד' שבועות, ואם מפטמים אותן יותר אין מועיל להם, ונעשים כחושין. ולזה ממשיל אותן העשירים המשלחין גלימא דאינשי לאווזות, שהשומן, היינו העושר שלהן, אינו מתקיים, כמו שומן האווזות.
<b>וזהו</b> מאמר רבב"ח ג"כ הכא, שראה אותן האווזות, היינו העשירים גדולים, "ושמיטין גדפייהו משמנייהו", דהנה בשבת (דף (כ"ט) [מט א]) קאמר הטעם שקראו לתפילין כנפי יונה: מה היונה כנפי' מגינות עלי', אף ישראל מצות מגינות עליהן. ולזה אמר הכא "דשמטי' גדפייהו", כלומר שמחמת עשרם עברו על כל מצות שבתורה. "וקא נגדי משחא מתותייהו", כלומר רק שבמצות צדקה היו נזהרים מאוד והיו מפזרים הרבה מעות לצדקה, ולכך המשילו למשחא דנגדו מתותייהו. "ואמינא אית לי חולקא מינייכו לעלמא דאתי", כלומר שאם מצות צדקה גדולה כל כך עד שיהיה להם מחמת זה חולקא בעלמא דאתי. "חדא דליא לי אטמא", דהנה באמת אין הצדקה מה שנותנין הרשעים חשובין לכלום, שהקב"ה מכשילן בבני אדם שאינם מהוגנים (ע"פ ב"ב ט ב). ובערוך ערך דל פי' שהוא מלשון אבר המדולדל (חולין קכז א), היינו המתפרק ממנו, ולזה אמר "דליא לי אטמא", היינו שנפל ממנו הרגל. והרמב"ם (במו"נ ח"א פ' כ"ח) פי' על לשון רגל שהוא לשון סיבה, כלומר שנפל ממנו כל הסיבות שיועיל לו לעלמא דאתי. "וחדא דליא לי גדפא", כלומר שראה ברוה"ק שאף אותן המצות שעשו כבר נפלו ממנו מחמת גודל רשעתם, דמחמת גודל רשעתם היו תוהין על הראשונות.
<h2>דף עד.</h2>
<b>אמר</b> רבב"ח אמר לי ההוא טייעא תא ואחוי לך בלועי דקרח וכו'. כבר פירשתי זה המאמר לעיל בפרשת קרח בפירושי על התורה (בד"ה ותבלע אותם ואת בתיהם) עיין שם:
<b>שם</b> ואמר רבב"ח א"ל ההוא טייעא תא ואחוי לך היכי דנשקי ארעא ורקיע אהדדי. וחזאי דעביד כוי כוי, ואנחינהו לסילתאי התם. אדמצלינא בעיתי' ולא אשכחיתה, אמינא איכא גנבי הכא. אמר לי גלגלא דרקיע הוא, דהדר נטר עד למחר [כי השתא הכא] ומשכחת לה, עיין שם. הכוונה, דהנה המזלות יש להן שליטה גדולה בארץ עד שאיצטגנינים יודעין באיזה יום ימות אדם פלוני ואימתי יחלה. ויש התחברות גדול בין השמים והארץ, ואמרו הפילוסופים: "האדם - יולידהו השמש והאדם". וזהו שאמר לו "תא ואחוי לך היכא דנשקי ארעא ורקיע אהדדי", כלומר ההתחברות שיש בין השמים והארץ, שהי' לומד עמו החכמות הרבות להבין כל מיני התחברות שבין השמים והארץ והנהגת המזלות להארץ. ואמרו חז"ל (מו"ק כח א) בני חיי ומזוני לאו בזכותא תליא מלתא אלא במזלא, ובמקום אחר הארכתי שאף שמחמת זכות לא נשתנה המזל מ"מ ע"י תפלה נשתנה המזל. "וחזאי דעביד כוי כוי", דהנה בפיוט יוצר יום א' דר"ה (שחרית ד"ה מלך במשפט יעמיד ארץ) יסד הפייטן "בימין יש חלונות" ש"דרך אותן חלונות מאזין תפלות", וזהו כוונתו כאן: דעביד כוי כוי, כלומר שיש חלונות להאזין תפלות לשנות המזל. "ואנחינהו לסילתאי התם", כלומר שהי' סבור שגם על הפרנסה יכול להפוך המזל - ע"י התפלות שיתקבלו ע"י אותן החלונות. "אדמצלינא בעיתי' ולא אשכחיתה", שראיתי שלא הועיל לי תפלתי. "אמינא איכא גנבי הכא", אמרו זה על דרך מליצה כמו שאמר המקונן בקינות (קינה ח' המתחיל: אאדה עד חוג שמים) אורח משפטיך גנבי עלי. "א"ל גלגלא דרקיע הוא דהדר", כלומר הדבר תלוי במזל, וצלותיך לא יועיל. "נטר עד למחר", דהנה ידוע מה שאמרו חז"ל (עירובין כב א) היום לעשותם ולמחר לקבל שכרן, ולזה אמר: נטר עד למחר, דהיינו עוה"ב לאחר המות. "כי השתא", כלומר שתהיה בצדקתך אז כמו עתה - שלא תתקלקל צדקתך ולא תחזור לך עד יום המות, "ומשכחת לה", כלומר שם תמצא שכר מצותיך ותפלתך. כי התפלה אין מועיל להפך המזל שהי' בשעת לידה, רק כשנולד במזל טוב ונשתדד לרע מחמת חטאיו, והארכתי בזה במקום אחר (עי' לעיל פ' כי תשא ד"ה הודיעני נא את דרכיך):
<b>שם</b> ואמר רבב"ח א"ל ההוא טייעא תא אחוי לך טורא דסיני. אזלי וחזאי דהדרא לי' עקרבא, וקיימא לי' כי חמרא חיוורתא. והוא תמוה. ונלפענ"ד לפרש, כי ידוע שסביב רשעים יתהלכון (תהלים יב, ט) ופירשו המפרשים כי הס"א הם יונקים מהקדושה, וכשהקדושה נסתלק שורה שם הס"א. וכן הס"א יונקים מן הישראל רשע שפעת הקדושה אשר בו, והוא להם למחי', ולכך סביב רשעים יתהלכון. ולזה, הר סיני שהי' בו השראת קדושה רבה עד למאוד, ונסתלק בעו"ה, ובעונותינו כי רבו יונק הס"א מן הקדושה, וסביב רשעים יתהלכון. וכוחות הטומאה נקראין עקרבא, שנושכין אותנו, וזהו שאמר כי "חזי דהדרן להר סיני עקרבא", דהיינו כוחות הטומאה. ויונק מן הקדושה שהיה שם, כי בהסתלקות הקדושה נשאר שם כוחות הקדושה. "וקיימא כי חמרא חיוורתא", דהיינו רוח הקדושה שיונקים משם - קיימן כי חמרא חיוורתא, כמושאמרינן בעירובין (נד ב) רוכבי אתונות צחורות אלו ת"ח וכו'. ומחמת רוב יניקותם משם מהקדושה קיימי כאתונות צחורות, ואתונות צחורות פירושו חמרא חיוורתא. ולזה אמר שמעתי בת קול אוי לי שנשבעתי וכו', היינו שמתאונן שמוכרח להשפיע קדושה לסטרא אחרא: