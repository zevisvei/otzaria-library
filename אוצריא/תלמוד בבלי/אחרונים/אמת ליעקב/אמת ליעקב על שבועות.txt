<h1>אמת ליעקב על שבועות</h1>
רבי יעקב בן יעקב משה לורברבוים מליסא
<h2>דף ט.</h2>
<b>אמר</b> ריש לקיש מה נשתנה שעיר של ראש חודש שנאמר בו לד'. אמר הקדוש ברוך הוא שעיר זה יהא כפרה עלי על שמיעטתי את הירח. והוא תמוה. ונראה הכוונה, דהנה בברכות ל"ב (ע"א) אמר ר' יהושע בן חנינא אלמלא שלש מקראות הללו נתמוטטו רגליהן של שונאי ישראל. חד דכתיב ואשר הרעותי (מיכה ד, ו), ופרש"י אני גרמתי להם, שבראתי יצר הרע. ומבואר במקובלים שע"י מיעוט הירח נולד הרע בעולם. וזהו כוונתן כאן, שבראש חודש יש בו מיעוט הירח, ולזה אמר הקדוש ברוך הוא הביאו כפרה על עוונות ואז אטיל כל העוונות עלי, כלומר שאני גרמתי להם שעשו עוונות - שבראתי יצר הרע על ידי מיעוט הירח, כמו שכתוב ואשר הרעותי: