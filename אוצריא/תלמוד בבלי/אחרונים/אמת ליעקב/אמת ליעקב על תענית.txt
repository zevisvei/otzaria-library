<h1>אמת ליעקב על תענית</h1>
רבי יעקב בן יעקב משה לורברבוים מליסא
<h2>דף ב.</h2>
<b>מנ"ל</b> דמדכר בתפלה. והשיב, דתניא לאהבה את ד' אלקיכם ולעבדו בכל לבבכם זו תפלה כו' איזו עבודה שבלב זו תפלה וכתיב בתריה ונתתי מטר כו'. ולכאורה קשה, אמאי קרי לתפלה עבודה שבלב, הא עיקר תפלה הוא בפה. ועוד, כיון דכבר קבעה לתפלה על הגשמים בברכת השנים, למה להו תו לתקוני הזכרת גשמים.
<b>ומקודם</b> נאמר הטעם למה נקרא תפלה עבודה שבלב. ונראה דהטעם הוא, דלא שייך לקרות עבודת המלך במי שבא להתחנן על עצמו לפני המלך ליתן לו מתנת חנם או לעשות לו איזה טובה, ולומר על שעה זו שהוא מבקש זהו עבודת המלך, רק שזהו נקרא עבודת עצמו. אמנם, אם מתאווה לעבוד עבודת המלך לאהבתו אותו, ויש לו סיבות המונעות אותו מלעבוד עבודתו, ומבקש מהמלך להסיר ממנו סיבות המונעות אותו בכדי שיהי' יכול לעבוד עבודת המלך, כי חולת אהבה עבודת המלך בוערת בו - לזה ראוי להקרא עבודת המלך שבלב. ולפי זה, כיון שכל תפלתינו שאנו מתפללין על בני חיי ומזוני אינו ראוי להיות שיהי' לשום הנאת הגוף והחומר, כי לא לזה ברא אותנו. רק החיוב הוא, שיהי' עיקר כונתינו בתפלתנו על בני חיי ומזוני בכדי שיסיר מאתנו הסיבות המונעות אותנו לעבוד עבודתינו, ושיהי' אהבת עבודת השם בוער בלבנו, וכמ"ש דוד המלך ע"ה "לא אמות כי אחיה ואספר מעשי יה" (תהלים קיח, יז). לזה, ראוי להקרא לתפלה עבודה שבלב, כיון שכל עיקר התפלה הוא בשביל שמתאוה בלבו לעבוד עבודת השם.
<b>והנה</b> השפעת השי"ת מכונה בשם גשם, כדכתיב (בהושע ו, ג) "ויבוא כגשם לנו", דכמו שהגשם צריך שיתעוררו העבים מלמטה ואח"כ מתמתקין בעבים (תענית ט ב), דהיינו שמקבל שפע רוחני למעלה, ואז יכולין להרוות הארץ ולהולידה ולהצמיחה - תדע דממים של מטה אין הזרעים יכולין להתגדל כמבואר בראש השנה; כן א"א שיתעורר השפע בלי אתערותא דלתתא. וכמו שהגשם הוא חיי הגופות, כמו כן שפע הקדוש ברוך הוא הוא חיי הנשמות, ולכך ממשיל שפע הקדוש ברוך הוא לגשם.
<b>ואמרו</b> חז"ל במדרש (ילקוט בראשית ב, ו) כשישראל עושין רצונו של מקום הגשם יורד מן השמים, ואם לאו יורד מן הים. וידוע שכשהשפע יורד מן השמים, שמשפיע להזרעים ע"י שפע קודש, עד שמוליד להאוכלין שפע קדושה. משא"כ כשיורדין מן הים בלבד, שאין בהם שום שפע קדושה. וידוע כשהקב"ה רוצה להשפיע מדת טובו לעולם, אף שישראל עושין רצונו של מקום, מ"מ צריך לזה מדת נצח וגבורה לנצח מדת הדין, כי לעולם מדה"ד מקטרג, כי "אדם אין צדיק וכו'" (קהלת ז, כ). ולזה קראו אותו גבורות גשמים. ולזה מזכיר אותו בברכת אתה גבור, שיש בהם מדת גבורה. ואח"כ שואלין על המטר ואומר שאם ח"ו חטאינו רבו כל כך עד שאין אנו ראוין ח"ו לגבורת גשמים, מבקשין שעכ"פ לא יגרום חטאינו ממניעת המטר מכל וכל, שלא יהיה ח"ו כליה בעולם. ולזה אמר שואלין מטר ולא אמר "גבורות גשמים":
<b>שם</b> אתיא חקר חקר. עיין בתוס' שהקשו דליתני כח או גדולה. ולענ"ד נראה ליישב, דהנה לכאורה קשה להבין דמאי נפקא מינה דהגשמים נקראין גבורות, וגם מה ענין גבורה יש בהגשמים. ונראה שרצה להורות לנו שלא נאמר שהגשמים באין בשיעור ובזמן שהיוצר הטביע בשעת בריאת בראשית, ונוכל לחשוב זמן הגשמים בחשבון הילוך החמה ולבנה והמזלות. ולזה אמר, שאף שבאמת יכולין לחשוב זמן הגשמים, כמ"ש רש"י בשבת (עה א) גבי היודע לחשב תקופות ומזלות, ע"ש, מ"מ יש גשמים שאין באין לפי חשבון. כי יש ב' מיני גשמים: גשמים שבאין מן הים וגשמים שבאין מן השמים, כמש"ל. וכמו שמחלק הש"ס (תענית ג ב) גבי טל, שיש טל של ברכה ושאינו של ברכה, ה"נ יש גשמי ברכה, והן הבאין מן השמים; וגשמים שאינן של ברכה, והן הבאין מן הים. והנה הגשמים הבאין מהים הם עפ"י הילוך המזלות החמה, אבל גשמי ברכות הבאין מן השמים הן באין ברצון הבורא, ולא עפ"י חשבון הילוך המזלות. ולזה בא הכתוב לומר "אין חקר", כלומר שאין יכול לחקור זמנים עפ"י החקירה הטבעיית. ויליף חקר חקר מבריאת בראשית, וכמו שבריאת העולם נעשה ברצון השי"ת ולא בהכרח, כמו כן הגשמים היורדין מן השמים אין יורדין רק ברצונו ולא בהכרח כלל. וכבר כתבנו כשהקב"ה רוצה להשפיע מדת טובו בעולם, בא ממדת נצח וגבורה, לנצח מדה"ד כמש"ל. ובזה מיושב קושיות התוס', דמש"ה לא נאמר לשון כח וגדולה, דזה מורה על כח טבעי. ולכן אמר לשון גבורה, להורות שבא מרצונו, עפ"י ניצוח מדת הדין:
<b>שם</b> אמר ר"י שלשה מפתחות בידו של הקדוש ברוך הוא שלא נמסרו ביד שליח כו'. [דברי המחבר כאן נשנו בנחלת יעקב פרשת כי תבוא בפס' יפתח ד' לך את אוצרו הטוב (כח, יב) בעמוד רפב, יעויין שם].
<h2>דף ד.</h2>
<b>[שלשה</b> שאלו שלא כהוגן: אליעזר עבד אברהם וכו'. עיין נחלת יעקב פרשת חיי שרה בפס' הקרה נא לפני (כד, יב), בעמוד סא, מש"כ בביאור סוגיא זו].
<h2>דף ה.</h2>
<b>(א"ר</b> בר') [א"ל רב נחמן לר'] יצחק מאי דכתיב ובאחת יבערו. פרש"י בד"ה ובאחת יבערו וגו' דאי לא ג"ש הוי משמע אטומים כעץ. עיין מהרש"א שתמה ע"ז. ולענ"ד נראה בכוונתו, דהיה קשה לרש"י דל"ל ג"ש, דלכאורה הלשון הכתוב לבד מוכח דמיירי בע"ז, דהא כתיב מוסר הבלים עץ הוא ומשמע לכאורה אעץ הכתוב מראש הכתוב מיירי, דהיינו עץ מיער כרתו שהוא ע"ז, ולמה להו הג"ש. ולזה כתב רש"י דבלאו ג"ש היינו מפרשים דאטומים כעץ, ולזה הוצרך ג"ש דמיירי בע"ז:
<h2>דף ה:</h2>
<b>אמר</b> ר"י יעקב אבינו לא מת. א"ל וכי בכדי ספדו ספדנייא כו'. א"ל מקרא אני דורש כו' מה זרעו בחיים כו'. [דברי המחבר כאן נשנו בנחלת יעקב פרשת ויחי בפס' ויגוע ויאסף אל עמיו (מט, לג) בעמוד קיב, יעו"ש].
<h2>דף ז.</h2>
<b>א"ר</b> אבהו גדול יום הגשמים כו'. נראה בכונתם דמה שאמרו גשמים היינו גשם היורד מן השמים. והוא השפע רוח קדושה שבאים ע"י התעוררות דלמטה, כמו הגשם שבא ע"י האד העולה מן הארץ:
<b>שם</b> וכל העוסק בתורה כו'. עיין בתוספות דהקשו דהא כתיב לעולם יעסוק אדם בתורה אפי' שלא לשמה כו', ע"ש. ותירצו דהיינו לקנטר, ע"ש. ולכאורה קשה דהכא והתם חד לישנא נקט, בלשון שלא לשמה. ונראה לענ"ד, דהתם דאמר דיעסוק אדם "בתורה ובמצות" - לומר דלומד התורה לידע מצותיה היאך לעשות, ולכך אף שאינו לומד לעשות רק להיות רב לידע הלכה למעשה, דזה נקרא שלא לשמה, מ"מ כיון שלומד לידע מצותיה יבא ג"כ לידי עשיה, וזהו שאמר ג"כ מתוך שלא לשמה בא לשמה. משא"כ הכא שאמר שעוסק "בתורה" שלא לשמה ולא אמר בתורה ובמצות, משמע שאין לומד להלכה למעשה רק לידע להקשות על דברי חבירו, מורה הלשון שהלומד הוא רק לקנטר:
<b>[שם.</b> דאמר ר' חנינא הרבה למדתי מרבותי, ומחבירי יותר מרבותי, ומתלמידי יותר מכולן. א"ה ראיתי להעתיק כאן מהקדמת רבינו לספרו חוות דעת, דברים הנוגעים לכאן:
<b>מרגלא</b> בפומייהו דרבנן לקרות החכם בשם ת"ח, היות שאין ראוי להקרא חכם רק הבורא לבד, שהוא עצם החכמה ואינו מקבל ומושפע מזולתו. אבל חוץ ממנו, הכל מקבלים ומושפעים מזולתם. וק"ו מי ששכלו מורכב בחומר, הוא ילאה תמיד מלהשיג הדבר בשלימות, כי החכמה היא בלתי תכליתית ולא יכילה כי אם הבלתי בעל תכלית, והוא הבורא יתברך ויתעלה, משא"כ האדם שהוא בעל תכלית צריך הוא תמיד להשלמת זולתו כמאמרם ז"ל (אבות פ"ד מ"א) איזהו חכם הלומד מכל אדם, ולכן קראוהו בשם ת"ח.
<b>ולא</b> לבד שצריך לגדול ממנו, אלא אף לקטן ממנו, כמאמרם ומתלמידי יותר מכולם. והטעם, כי כמו בראיה החושית אם ישוטט אדם במבט עיניו למרחוק יוכשל בקל במה שלפניו, כן הוא בראיה השכלית כשמשוטט במבט שכלו למרחוק נכשל בקל במה שלפניו. לכן צריך לתלמיד ששכלו קטן, ששכלו אינו משוטט למרחוק ומרגיש במה שלפניו. ועוד, כי מחמת צמצום שכלו להסביר להתלמיד יראה גם בעצמו במה שלפניו. וגם, מחמת הצמצום יראה ויבין יותר, כי זה דומה לרואה בשפופרת שרואה יותר מחמת צמצום עין הראות מה שלא יכול להביט כ"כ בלא השפופרת מחמת פיזור עין הראות].
<h2>דף ח.</h2>
<b>אם</b> ישוך הנחש בלא לחש. לעתיד לבא מתקבצין כל החיות אצל הנחש ואומרין לו ארי דורס ואוכל, אתה מה הנאה יש לך. אמר להן מה יתרון לבעל הלשון. והוא תמוה, דהיאך יתישב בזה הכתוב דאם ישוך הנחש בלא לחש. וגם הענין תמוה לומר שנתקבצו כל החיות לשאול אצל הנחש.
<b>לכן</b> נראה דהוא דרך מליצה. דהנה כל החיות והשרצים והדברים המזיקין שבעולם אינם באין רק מחמת החטאים שיש בעולם, שהחטאים משרישין כוחות הטומאה ומהם באים דברים המזיקין בעולם. וראייה לזה שלעתיד לבא כתיב וגר זאב עם כבש ופרה ודוב יחדיו וכו' לא ירעו ולא ישחיתו וכו' (ישעי' יא, ו - ט).
<b>והנה</b> כמעט כל החטאים באים מרוב תאוה, ולזה חקר התנא ואמר בלשון מליצה דאלו החיות שואלין זה להנחש: דבשלמא ארי וזאב מזיקים בשביל תאוה כמו החטאים הבאים בשביל תאוה. משא"כ היזק הנחש שמזיק בלי תאוה, איזה ענין חטא ישנו בעולם שיעשה האדם בלא שום תאוה? והשיב שהוא מחטא לשון הרע שהוא ג"כ בלא תאוה, כי "מה יתרון לבעל הלשון". וזה פירוש הכתוב אם ישוך הנחש בלא לחש, כי בש"ס אמרו (יומא מד א) גבי קטורת יבא דבר שבלחש ויכפר על דבר שבלחש, מוכח דלשון הרע מקרי דבר שבלחש. וזהו שאמר "אם ישוך הנחש בלא לחש" כלומר וכי היה הנחש נושך אם לא היה לחש דהיינו לשון הרע בעולם. ואמר שהיחס שיש ללשון הרע לנשיכת הנחש הוא משום דגם לבעל הלשון אין יתרון ודמי ממש לנשיכת הנחש:
<b>[:</b> מאי דכתיב "אם ישוך הנחש בלא לחש ואין יתרון לבעל הלשון" (קהלת י, יא). לעתיד לבוא מתקבצות ובאות כל החיות אצל הנחש ואומרים לו ארי דורס ואוכל, אתה מה הנאה יש לך. ואמר להם אין יתרון לבעל הלשון וכו'. שהוא תמוה מאוד. והאפיקורסים ישחקו על זה מחמת שא"י מליצות החכמים.
<b>והכוונה,</b> שהנה אמרו (נדרים כב א) ברבי יוחנן דחזי להאי גברא דקטל לחברי', תמה ואמר ונתן [ד'] לך [שם] לב רגז (דברים כח, סה) בבבל כתיב. והוא מטעם דבמקום שיש קדושה אין טומאה, וכל המדות הרעות הוא מתגברת כח הטומאה לבוא בעולם, שמזה נצמח כעס וחמדה בעולם. תדע, שבשעה שקיבלו התורה פסק מהם היצר הרע (שבת קמו א). ותגבורת כח הטומאה הוא הכל בגרמת חטאינו. ולא בלבד מתגברת הכעס ושאר מדות רעות אצל האנשים, רק אפילו אצל הבהמות, והא ראי' שבימי הגאולה נאמר (בישעי' יא, ח) ושעשע יונק על חור פתן, ושם נאמר הזאב והארי ירבצו ילדיהן יחדיו (ע"ש פס' ו - ז). וכל המזיקין, הן שבחיות והן שברמשים, הכל הוא בעוה"ר. ואילו נתבטל הכעס מישראל הי' נתבטל כל כוחות הטומאה והכעס, לא לבד מאנשים אלא אפילו מבהמות וחיות ורמשים, ולא הי' שום מזיק בעולם כלל.
<b>ולדעתי</b> זהו כוונת הכתוב (בראשית ב, יט): "ויבא אל האדם לראות מה יקרא לו וכל אשר יקרא לו האדם נפש חי' הוא שמו", שאין לו פי', דמה תועלת יש להקב"ה בקריאת שמות. לכן נראה, דהרמב"ם במורה נבוכים (ח"א פ' ס"ד) כתב הפי' בקרא ד"מה שמו" (שמות ג, יג), דמלת שם נאמר על מציאותו ומהותו. והנה קריאה נאמר על ענין השפעה, כדכתיב וקרא זה אל זה (ישעי' ו, ג). וכן ויקרא בהם שמי ושם אבותי (בראשית מח, טו), הפי' הוא שישפיע להם המדות הנקראים בשמי ושם אבותי. ועפ"י זה פי' בפירושי על התורה (ריש פ' ויקרא) הא שפי' רש"י בקרא (ויקרא) יכול אף להפסקה הוי קריאה וכו', עיין שם. וזהו כוונת הכתוב, שהביא הבהמות וחיות תחת האדם שישפיע להם, ומה שישפיע להם האדם "הוא שמו", כלומר הוא מהותו ועצמותו, שאם יישפע להם נפש טובה יהי' בטוב, ולא יהי' מזיק בעולם, והכל יהי' בטוב. וכן נראה בהא דאמרו (ב"ר נט, יא) שהבהמות של אברהם יצאו זמומין מפני הגזל, היינו שבטבען היו זמומין מפני הגזל. וכן המקונן אמר "בהמה ועוף חכמו" (קינה לז, המתחיל: ציון קחי כל צרי). וכאשר יגברו העוונות וכמ"ש רש"י בפרשת האזינו על קרא ד"ושן בהמות אשלח בם" (לב, כד) מעשה הי' והיו הבהמות נושכין וממיתין. וכן בדור המבול שפרץ ניאוף באדם ג"כ הבהמות נזקקין לשאינן מינן (ב"ר כח, ח).
<b>וזהו</b> ג"כ כוונת הש"ס, היינו שיתבטל רתיחת הלב מכל המזיקין, ואז יראו הכל שסיבת כח המזיק שהי' בכל הבהמות וחיות לא הי' רק מפני חטאינו. וישיגו הכל בהשגת השכל סיבת כל המזיקין שלא הי' רק מחמת תאוות החומריות שבאדם, ולכך בהתבטל תאוות החומריות מהאדם יתבטל ג"כ מהבהמות והחיות. אבל לכח המזיק שבנחש עדיין קשה, שא"י סיבתו מאיזה ענין נתהווה, כיון שרואין שעכשיו לא יפסוק רק כח התאווה החומריות, ונפסוק כח המזיק שבנחש, ויתמהו כולם על כוחו של הנחש נגד כל המזיקין, מאיזה חטא הי' כח המזיק בנחש, כי כל החטאים הן מכח תאוה. ועל זה משיב הנחש יש חטא לשון הרע שנעשה ג"כ בלא תאוה. וזהו ג"כ כוונת הכתוב "אם ישוך הנחש בלא לחש", שהנחש לא הי' נושך אם לא הי' לשון הרע שמדברין בלחישה. ואמר הכתוב הדמיון בזה: "כי מה יתרון לבעל הלשון", ונעשה בלא תאוה, לכן יש ג"כ במזיק כח המזיק בלא תאוה.
<b>ולמה</b> לא יאמין האדם שעל ידי פעולות גשמיות פועלין הרבה למעלה, הלא עינינו רואות שכל מעשה כישופין נעשין על ידי דברים גשמיים, והרמב"ם כתב (במו"נ ח"ג פ' לז) שהרבה נעשין ע"י ניאוף והרבה דברים שאסרה תורה, ולא יהא תורה שלנו כשיחה בטילה שלהם, שהקב"ה הודיע שדברים אלו ממשיכין כח הטומאה בעולם ודברים אלו ממשיכין כח הקדושה בעולם]:
<h2>דף ט.</h2>
<b>אשכחיה</b> ר"י לינוקא דר"ל, אמר ליה מאי עשר תעשר. א"ל עשר בשביל שתתעשר. א"ל מנא לך הא. אמר ליה זיל נסי. אמר לי' ומי שרי לנסות להקב"ה, והכתיב לא תנסו. אמר ליה חוץ מזו, דכתיב ובחנוני נא בזאת וגו'. [דברי המחבר כאן נשנו בנחלת יעקב פרשת ראה בפס' עשר תעשר (יד, כב) בעמוד רנג, יעויין שם].
<b>שם</b> אשכחיה ר"י לינוקא דר"ל דיתיב ואמר אולת אדם תסלף דרכו וכו'. [דברי המחבר כאן נשנו בנחל"י פרשת מקץ בפס' מה זאת עשה אלוקים לנו (מב, כח) בעמוד קב, יעו"ש].
<h2>דף כא:</h2>
<b>בסורא</b> הוי דברתא, ובשבבותיה דרב לא הוי דברתא. סברו משום זכותא דרב. אתחזו להו בחלמא דלאו משום זכותא דרב אלא משום ההוא גברא וכו'. ותמה המהרש"א דהא בכלל מאתים מנה, ודרך נזר הקודש (ב"ר מט, יד) ידוע.
<b>ולענ"ד</b> נראה לתרץ לפי מה שכתבתי לעיל (סוכה פרק החליל), דאפילו כשהצדיקים חוטאין מוסיפין כח בטומאה, וצריכין אומץ כח להלחם נגד היצר הרע. ולהיפך, כשיש רוב צדיקים המחלישין כח הטומאה, יקל לרשעים להלחם נגד היצה"ר. וזהו ענין הערבות, כי אל דעות ד' ולו נתכנו עלילות ויודע הכח אשר נתן הצדיק בחטאו להטומאה עד שלא היה כח בהרשע להלחם נגד היצר הרע. משא"כ אילו לא היה חוטא הצדיק, היה נקל לרשע לכבוש היצר הרע. לכך היה דורו של משה כולן צדיקים. וכן משה אמר גם בי התאנף ד' בגללכם (דברים א, לז).
<b>ולפי</b> זה אתי שפיר: דודאי אין מעלין במשקל אחד הצדיקים והרשעים [שיהיו נידונים כולם ע"פ הרוב] רק אותן הצדיקים שיש להם סיבה קצת בחטא החוטאים, והחטא נחשב על כולם, ולזה מושקלים ביחד. ולזה לפעמים הצדיקים מכריעין עד שמצילין הרשעים. לאפוקי אם צדקת הצדיקים גדולה עד מאד עד שאין להם סיבה בחטא החוטאים, אלו אינן נשקלים כלל עם החוטאים, שאין להם שייכות ביחד כלל. ולזה אף שאמר הקדוש ברוך הוא הניחה לי ואכלם (שמות לב, י), אמר למשה ואעשה אותך לגוי גדול (שם), ולא הכריעו הדור למשה ולא משה להדור, שלא נשקלו כלל ביחד כמ"ש.
<b>ובזה</b> אתי שפיר מהא דרב דאתחזי להו בחלמא דלאו משום דזכותא דרב הוא, דנפישא טובא, פי' שאילו היה רב נשקל עמהם היה מכריע את כולם, רק שרב להיותו זכותו נפיש טובא לא נשקל עמהם כלל, שלא היה לרב שום שייכות בחטאם כלל. רק ההוא גברא נשקל עמהם, להיות זכותו לא היה מכריע רק שכונה שלו.
<b>וזה</b> ג"כ מאמר אברהם "האף תספה צדיק עם רשע" (בראשית יח, כג), והיינו אם תשקלם ביחד בודאי חטא החוטאים תכריע, כי הצדיקים לא היו צדיקים גמורים כמבואר במדרש שהיה רק צדיקים דרופתקי (עי' ב"ר מט, ט). ולזה ביקש שאם יהיה חמשים צדיקים, שבחסדי השי"ת יהיה מטה כלפי חסד שיכריעו אותן החמשים הצדיקים כל המקום. ואף שחטא החוטאים יהיה המכריעים לצדקת הצדיקים, מ"מ במיתת הצדיקים יש חילול השם שיאמרו לית דין ולית דיין ח"ו - "חלילה לך להמית צדיק עם רשע", לזאת ביקש שיהיה מטה כלפי חסד וצדקת חמישים הצדיקים יכריע:
<h2>דף כג.</h2>
<b>אמר</b> ר' יוחנן כל ימיו של אותו צדיק הי' מצטער על אותו פסוק (וכו') [שיר המעלות בשוב ה' את שיבת ציון היינו כחולמים (תהלים קכו, א)] אפשר שבעין שנין כחלמא דמי, מי איכא דניים שבעין שנין. יומא חד הוה קא אזיל באורחא חזייה לההוא גברא דנטע חרובא, א"ל מכדי חרובא עד ע' שנין לא טעין, פשיטא לך דחיית ע' שנין ואכלית מיני'. א"ל אנא עלמא בחרובא אשכח, כי היכי דשתלי אבהתי אנא נמי שתלי לבראי. יתיב וקא כריך ריפתא, אתיא לי' שינתא וניים, אהדרא עלי' משוניתא ואיכסי מעינא, וניים שבעין שנין. כי קא איתער חזייה לההוא גברא דקאכל מההוא חרובא. א"ל ידעית מאן שתלי' לההוא חרובא. א"ל אבוה דאבא. אמר ודאי ניימי שבעין שנין. חזא לחמרי' דקא ילדה רמכי רמכי, אזל לביתי' וכו'. ולא נהגו בי' יקרא, חלש דעתי' ובעא רחמי דלימות, ע"כ לשון הגמרא. וקשה במאמר זה טובא: א. היאך נרמז במקרא דאיכא דניים ע' שנין. ב. למה הי' צריך להעשות נס כזה, ולא עביד רחמנא ניסא למגנא (זוה"ק מקץ רא ב).
<b>ומקודם</b> נפרש מזמור זה (תהלים קכו) שאמר דוד, שהוא ג"כ קשה טובא: דמה ענין "היינו כחולמים". ומה "אז ימלא שחוק פינו". גם סוף דבריו הן כפולין: "הזורעים בדמעה וכו'", "הלוך ילך ובכה נושא משך הזרע", וגם הוא בשינוי לשון.
<b>ונראה</b> בכוונתו, דהנה הקדוש ברוך הוא הגלה אותנו למען נרגיש בצער, כדי לשוב אליו בתשובה שלימה, ולקבל היסורין בשמחה, כי הגלות הוא סיבת הטוב כמאמרם ז"ל ג' מתנות טובות נתן הקדוש ברוך הוא לישראל וכולן ע"י יסורין (ברכות ה א). ובאמת אנחנו אין מעלין על לבבינו סיבת הגלות רק כאחד אשר חלם לו חלום שיש לו יסורין, ובחלום ודאי שאינו מעלה על לבו שיש להיסורין איזה סיבה, וכעין שכתב הבינה לעתים (דרוש מ"ח): "זכרה ירושלים ימי עניה ומרודיה כל מחמדיה אשר היו מימי קדם" (איכה א, ז) - כלומר בגלות מחפשין על המחמדים אשר היו לה בימי קדם. ואם כן מהראוי הי' שהגלות לא יהיה שוב סיבה להטוב, אך רחמי הקדוש ברוך הוא גדולים עלינו. וזהו שאמר "בשוב ה' את שיבת ציון היינו כחולמים" - אז נשיג האמת ונשיג שהיינו כחולמים, שלא נתננו על לבינו לשוב.
<b>ועוד</b> אמר ש"אז ימלא שחוק פינו", כלומר גם בזה היינו כדרך מי שחלם לו שנשבר רגלו, והי' בוכה בחלום, וכשהקיץ שוחק על בכיתו, שרואה שלא הי' לו על מה לבכות. וכמו כן אנחנו בגלות, כי כשיש לנו איזה צער מהגלות, ואין אנו יודעין ומשיגין שהוא סיבה לטוב גדול אשר אין הצער נערוך, וכשישוב שיבת ציון אז ימלא שחוק פינו. כי שמחה נאמר על שמחה והנאה שיש לאיברים, ושחוק הוא על דבר שחוק וליצנות. כמו כן יהיה פינו מלא שחוק על הצער שנצטערנו בהגלות, כי נשכיל שזהו הי' סיבת הטוב.
<b>"אז</b> יאמרו בגוים הגדיל ה' לעשות", כלומר שמה שהיינו סוברים שהגדיל עמנו בעת הגלות, אדרבה שהיה הגדולה שלהם, שע"י הגלות (זכה) [זכו] לגדולה כזו.
<b>"שובה</b> ה' את שביתנו כאפיקים בנגב", כלומר כל הגאולות שהיו לנו היו בהיסח הדעת, וזהו כמו מי שיש לו ארץ יבשה ואח"כ נפתח בתוכה אפיקי מים פתאום, עד שנשבחה הארץ מאוד מאוד.
<b>והמשיל</b> לזה, כי כמו שבשדה העני שאין לו תבואה לזרוע, נוטל באריסות אצל עשיר תבואה לחלק עמו באלומות, וכשהארץ יבישה ומסית להעשיר ליתן זרע לזרוע, ומחמת גודל רחמנות וגודל פיתוי נותן לו העשיר, ומחמת שהארץ יבישה אינו מקוה אל הטוב. הנה: העני הזורע, זרע בדמעה, ואצלו לא שייך לומר שהולך, כי הוא עומד במקומו וזורע. ואינו בוכה רק בשעת הטורח, ואחר הטורח מאי דהוי הוי, כי אם לא יצמח לא יהי' לו הפסד. משא"כ העשיר, הולך ומספר תמיד מה שגרם לו הפיתוי, ולכך כתב אצלו "נושא משך הזרע", שהוא נושא וסובל הצער כל ימי המשך של הזרע. ואח"כ, כשהקב"ה מצליח את הקרקע: הפועל העושה - קוצר ברנה; והנותן הזרע, המקבל האלומות לביתו, כדרך כל נותני מעות על חצי ריוח - נושא האלומות ברנה.
<b>והנמשל:</b> כי הגלות הזה, הת"ח העניים לומדים ועוסקים במצות, והעשירים מספיקים להם פרנסתן. וכל אחד מסופק בעשייתו, ואינו מאמין בעצמו אם טוב הוא. וכן העשיר אינו מאמין אם נתינתו עושה פירות, דנפישי רמאים. ובשעת תשלום שכר: העני, העושה מעשה, הנמשל לזורע, קוצר שכרו ברנה. והעשיר, הנמשל לנושא משך הזרע, ישא אלומות.
<b>וזהו</b> ענין חוני המעגל, שהיה מצער על מקרא זה, שהכתוב מעיד שהישראל לא יתנו לב בגלות לשוב עד ה'. ואח"כ כשפגע בהאי גברא שהשיב לו ששותל לבניו כדרך ששתלו לו אבהתי' כעס עליו. ושבעים שנין לאו דוקא, אלא זמן רב שיותר קרוב שלא יחיה בהגיע זמן עשיית פירות. וכעס עליו ונענש כדרך שנענש רבי שמעון בן יוחאי (שבת לג ב), ונכשל גם הוא בזה, כי העולם מוכרח להתנהג בכך, כדרך שאמרו אי אפשר לעולם בלא בשם ובלא בורסי (פסחים סה א). ולכך נענש "ואהדר לי' משוניתא", היינו שלבו נעשה לב האבן עד שלבו השיאו לילך ולעסוק במו"מ. "ואיכסי' מעינא", כלומר מהת"ח. "ונם שבעין שנין", שהי' כישן בעולמו. ואחר כך ראה שחמורו אוליד רמכי רמכי, היינו שחומרו נתקשה הרבה בהרבה ענינים. וראה אח"כ שבר ברי' הי' אוכל מזה, וראה שכך הוא נימוס הקדוש ב"ה לברוא ת"ח וגם אנשים שיספיקו ויעסקו בצרכי העולם להכין לראוי לו. אמר ש"ניימי שבעין שנין", הנני רואה שנשתנה עולמו. ואיתער משינתי' וחזר לבית המדרש, ולא נהגו בי' יקרא כדחזי מחמת שפירש מהן מקודם. רק העיקר הוא שכ"א מה שחננו בוראו הן בלימוד הן בעסק משא ומתן יעשה בהן הטוב.
<h2>דף כה.</h2>
<b>רבי</b> חנינא בן דוסא כו'. יתבאר לקמן בדבור המתחיל רבי אלעזר בן פדת דחיקא ליה טובא וכו':
<b>שם</b> רבי אלעזר בן פדת הוה דחיקא לי' מילתא טובא וכו', עיילי רבנן לשיולי בי'. חזיוהו דקא בכי וחייך וכו', אמרו לי' מ"ט קבכית וחייכית. אמר להו דהוי יתיב עמי קב"ה, ואמרי לי' עד מתי אצטער בהאי עלמא. ואמר לי אלעזר בני, ניחא לך דאחרבי' לעלמא והדר איברי', ואפשר דמיברית בשעתא דמזוני [ועיין מהרש"א שהכוונה להפוך עולמו של ר"א ולבוראו שנית]. אמרי קמי', ריבוני דעלמא, כולי האי ואפשר. אמרי לי', דחיי טפי או דחיינא. א"ל דחיית. אמרי לי', אי הכי לא בעינא. ואמר לי, בהאי אגרא דאמרת לא בעינא, יהיבנא לך לעלמא דאתי תליסר נהרי דמשכי אפרסמונא דמענגת בהו וכו'.
<b>והוא</b> תמוה הרבה: חדא, דאטו לא היה אפשר לו להקב"ה לשדד המזל, כמו שעשה באברהם. ב'. מה ששאל דחיי נפישי או דחיינא, מה ענין לשאלה זו, אטו משום שיהי' שני דחיי שעה אחת או יום אחד יותר, שוב אינן נחשבין יתר שנותיו, אף אם הם רבים. בשלמא אם הי' שואל על שנים שיחי' - אם רב הוא אם מעט הוא, ניחא.
<b>ולכן</b> נראה בהקדים הא דר' חנינא בן דוסא, דאמרה לי' דביתהו עד אימת נצטער וניזיל. אמר לה מה נעביד. א"ל מטיבותא דגניזא לצדיקים לעוה"ב - בעי רחמי דליתבו לך מידי. בעי רחמי, ויהבו לי' כרעא דפתורא דדהבא. חזי' בחלמא עתידי כולהו צדיקי דאכלי אפתורא דתלת כרעי, ואנן אכלינן אפתורא דשקיל חד מינייהו. אמרה לי' בעי רחמי דלשקלי'. בעא רחמי ושקלוהו. תנא גדול היה הנס האחרון יותר מן הראשון, דגמירי משמיא מיהב יהבי, משקל לא שקלי. ועיין מהרש"א דחד כרעא היינו שהתפלה הוא אחד מג' עמודים שהעולם עומד עליהם, ורחב"ד הי' רגיל להתפלל וכו' עיין שם. והוא תמוה, דמה ראה רחב"ד לבקש לחסר לעצמו מהעוה"ב, ולהחליף עולם עומד בעולם עובר. ועוד, מה המשל הזה שאמר שניתן לו כרעא דפתורא דדהבא.
<b>ולכן</b> נראה, דהנה בנדה דף טז: אמרינן: דריש ר' חנינא בר פפא אותו מלאך הממונה על ההריון, לילה שמו, ונוטל הטיפה ומעמידה לפני הקדוש ברוך הוא, ואומר לפניו: רבונו של עולם, טיפה זו מה תהא עליה, גבור או חלש, חכם או טפש, עשיר או עני. ואלו צדיק ורשע, לא קאמר. שהוא לכאורה תמוה מאוד, דלמה לו להקב"ה לגזור על אדם, קודם הוולדו, גזירות רעות - להיות עני וחלש וטיפש, על לא חמס בכפו עדיין. והי' לו להמתין וליתן לו כפי מה שיהיה ראוי לו לפי מעשיו, כיון דלצדיק ורשע לא קאמר. ועוד קשה, למה לו להמלאך לשאול כל זה, מה לו בכך מה שיהיה. ג', קשה למה לו להעמיד הטיפה לפני הקדוש ברוך הוא, ישאל לו סתם, בן פלוני מה תהא עליו עשיר או עני וכו'.
<b>ולתרץ</b> זה נ"ל, דהנה הרב המורה פרק ל"ג חלק ג' כתב, והביאו הרב בעל עקידה שער ס"ג, כי לפעמים יש לימוד זכות על פושעים ומורדים, כי רבים מהם, היותם על השיעור מהרוע, לא הי' רוע בחירתם אלא מצד חוזק חומרם ורוע תכונתם הטבעית מעת הולדם. כי מי שטבעו חם ביותר הוא בעל תאוה גדול, וכן יש מי שמצד טבעו הוא כעסן גדול, ויש אשר לפי טבעו אי אפשר להכעיסו בשום אופן, עיין שם. והנה זה אי אפשר לומר כלל שיהיה אדם שאין לו בחירה, וע"כ צ"ל הכוונה שבחירתו קשה, ולפום צערא אגרא. וגם הוא חכם, ומעמיד לו הענין הראוי לו שיהי' יכול להיות בעל בחירה. כגון דרך משל, אותו שהוא נצחן בטבעו, ואם יהי' לו גם כן עושר, יהי' בחירתו קשה מאוד, מאחר שיהי' ביכולתו לעשות מה שלבו חפץ, לא יבצר מעמו מה שיזם לעשות. וכן מי שהוא בעל תאוה בטבעו, גם כן בחירתו קשה מאוד, כמו שפרש"י בפ' תשא על הפסוק דאנא חטא העם הזה חטאה גדולה ויעשו להם אלהי זהב (שמות לב, לא), ופירש רש"י שאמר אתה גרמת להם שהשפעת להם זהב וכל חפצם, מה יעשו שלא יחטאו. משל למלך שהי' מאכיל ומשקה את בנו ומקשטו ותולה לו כיס בצווארו, והושיבו בפתח בית הזונות, מה יעשה הבן שלא יחטא. וכוונתו ג"כ על דרך זה, לומר שהי' בחירתם קשה עד מאוד. וכיוצא בזה הרבה, וע"ז נאמר כי אל דעות ה' ולו נתכנו עלילות (שמואל א, ב, ג).
<b>ולזה</b> א"ש, שהמלאך המעמיד הטיפה לפני הקדוש ברוך הוא שיהי' הטיפה ההוא מושגח מאת הבורא יתברך מהותו וטבעו שמחייב לו הלידה: אם הוא איש חם ביותר, או אם טבעו מחייב לו להיות כעסן וכיוצא, ואז הוא יתברך גוזר עליו מה שיהי', עשיר או עני, בכדי שיהי' ראוי להעמיד הבחירה בידו. והמלאך הוא מוכרח בדבר, כי הוא האמצעי הממונה מהבורא יתברך והולידו, למען דעת באיזה שעה להקליט הזרע ולהולידו. כי אמרו בשבת (קנו א) שמזל שעה גורם, ולפי מה שצריך להיות אם עשיר או עני, אזי מקליטו ומולידו באותה שעה הראויה לזה.
<b>ובזה</b> אתי שפיר הא דר' חנינא בן דוסא, כי בודאי לא ביקש רק שינתן לו מפירות מצותיו, כי ידוע שיש הרבה דברים שאדם אוכל פירותיהן בעולם הזה והקרן קיימת לעולם הבא, ובוודאי שכולם היו בר' חנינא בן דוסא, כי הלא אמרו שכל העולם כולו ניזון בשביל חנינא בני (לעיל כד ב), וביקש שינתן לו פירותיו בעולם הזה. אמנם הא שבאמת לא ניתן לו מפירות מצותיו, הטעם הוא, כי לעולם אין נותנין דבר שיהי' מזיק לו, וכיון שהשי"ת הי' יודע שהעניות הוא מוכרח לו לקיום בחירתו, כי דרך משל מי שהוא נדיב לב ורך לב בטבעו, אין הנתינה מצד בחירתו הטוב, רק שטבעו מכריחו, שאפילו באומות נמצאים מתנדבים לפי טבעם. מה שאין כן כשהוא נותן בגודל עניותו, ונותן מלחמו לדל לשם שמים, הוא הצדקה הגמורה. וכן לפעמים כשהוא עשיר, והוא קמצן בטבעו, א"א לו לקיים כל צרכו, וכדבעי לי' למיעבד לא עבד (עפ"י כתובות סז א). וכיון שהי' העניות מוכרח לרחב"ד, לא הי' באפשרי שינתן לו מפירות מצותיו להעשירו. ולזה כשביקש שינתן לו עושר, הי' כוונתו שיעמיד העמוד של גמילות חסדים בעשרו. ולזה נתנו לו כרעא מפתורא דדהבא, והוא בדרך משל, שנתנו לו להעמיד הרגל של ג"ח בעושרו, ולזה נתנו לו כרעא "מפתורא דדהבא", כלומר מגודל עשירות. ואח"כ הראו לו בחלומו שלא יהי' לו באפשרי להעמיד הרגל הג' של ג"ח בעושרו, כי בעשרו נתבטל בחירתו, וכמשנ"ל. וממילא לא יאכל לעוה"ב כי אם אפתורא של שני רגלים. ולכן ביקש רחמים למיהדר ולמישקל. ולזה אמרו גדול הנס השני יותר מן הראשון, כי הי' זה נחשב לו לחטא במה שביקש רחמים להפוך רצונו של הקדוש ברוך הוא עליו, והי' לו להאמין כי כל מה דעביד קב"ה לטב עביד, וכי מוכרח לו שיהי' כפי מה שהוא.
<b>וזהו</b> ג"כ הענין של ר"א בן פדת שאמר לו הקדוש ברוך הוא "ניחא לך דאחריב לעלמא", והוא כמו שפירש אא"ז המהרש"א - דהיינו שיחריב עולם שלו. כלומר, כיון שלפי טבעך שנולדת בו, א"א לך שתתקיים בחירתך [רק בעוני כאשר יצרתיך בזה], אם לא שאשנה את הטבע שנולדת בו ואתן לך טבע אחר, שיהי' ראוי שתתקיים הבחירה אף בעושר. "ואפשר שתברא בשעתא דמזונא", כלומר מי יודע אם יגמר בחירתך לטובה כאשר נגמר עכשיו. ולזה שאל לו "דחיי טפי או דחיינא" - כוונתו לא הי' מחמת שלא רצה לסבול יסורי עניות ח"ו, כי האיש שהוא כמו ר"א בן פדת מחויב לקבל הכל באהבה. רק שהי' ירא מחמת שאמרו (עירובין מא ב) כי שלשה דברים מעבירין את האדם על דעת קונו, ואחד מהן עניות, ולכך הי' מתאוה ומבקש שיותר טוב שינתן לו כח בחירה בעושר. ולזה כשאמר לו הקדוש ברוך הוא דמה שחי' הוא יותר ממה שיחי', וגמירי דאם עברו על אדם רוב שנותיו ולא חטא דשוב אינו חוטא (יומא לח ב), וכבר נגמר בחירתו לטובה בענין ההוא, ולכך אמר "לא בעינא" - שישתנה טבעו ויותן לו כח בחירה חדשה. ולזה נתן לו הקדוש ברוך הוא שכר מה שבחר ברצון הקדוש ברוך הוא.
<b>וזהו</b> ג"כ מאמר התנא "עשה רצונו כרצונך כדי שיעשה רצונך כרצונו" (אבות פ"ב מ"ד), כלומר שתעשה מה שרצונו של הקדוש ברוך הוא עליך - תקבלו בשמחה כאילו הוא דבר שהי' ג"כ רצונך עליו. ואם רצונו של הקדוש ברוך הוא עליך שתהי' עני, תקבלו בשמחה כאילו היית עשיר - שהי' נתמלא רצונך ואז הי' לך שמחה בוודאי, כמו כן תקבל בשמחה בהיותך עני, כיון שרצון הקדוש ברוך הוא הוא כך. "כדי שיעשה רצונך כרצונו", כוונתו, כי הבא לטהר מסייעין לו (יומא לח ב), ואם תרצה לקבל בשמחה רצון הקדוש ברוך הוא, אז יעשה רצונך כרצונו, כלומר שיסייע אותך שלא יהי' רצונך רק על מה שהוא רצונו.