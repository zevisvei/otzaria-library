<h1>מטה משה</h1>
רבי משה מת
<h2>הקדמה</h2>
ויהי כאשר ראה שבתי הסופר. גודל שבח הספר. יופיו ופרי מהללו. וישא משלו.
ויהללו. כרוב גדלו. במשקל יתד וב' תנועות. ויתד וב' תנועות. ויתד וארבע תנועות בדלת ובסוגר.
שאו עין. בני עין. ולראות בל תחשה.
ראו ספר. בהוד שפר. שמו מט"ה מש"ה:
ב כל דינים. וענינים. אשר צריך לידע.
בתוכו תחקור בו תעין תבין מדע:
ת חלתו. יסודתו. שלשה עמודים.
והם תור"ה. עבו"ד נורא. גמילו"ת החסדי"ם.
יזכהו. לקונהו. שני העולמות.
והמבקשו. תהא נפשו. לנצח בנעימות:
הסופר. שבח ספר. בעל כרחו יחשה.
באין ערך. לכל ברך. שבח:
<h3>הקדמת המחבר</h3>
ברוך ה' אלהי ישראל, אלהי מערכות ישראל, אשר במאמרו ברא שחקים וברוח פיו כל צבאם, השמים וכל צבאם, הארץ וכל אשר עליה, ימים וכל תהומות, עוף השמים ובהמות שדה, חיתו יער ורמש הארץ.
כולם בחכמה עשתה ידו, כדכתיב (משלי ג, יט) ה' בחכמה יסד ארץ כונן שמים בתבונה. וכתיב ואת כל אלה ידי עשתה (ישעיה סו, ב) ואחר כל אלה ברא אדם, ועמו נגמר הכל ותשלם המלאכה, מערכה מול מערכה. זו לעומת זו עשה אלהים, בני אלהים מול בני אלהים. ואם הוא סוף המעשים הלא הוא תחלת המחשבה בטרם החלם. כי הוא תכלית הכוונה בבריאת עולם. לכן קדמו לו כל שאר מיני השפלים, והוא היה אחרון במעשהו. להורות כי כל פועל ה' למענהו.
ותכלית הכונה בבריאתו. לדעת את אלהיו ולקדש אותו, ולהורות על זה הענין. רוב בניין ורוב מניין. כי ברא אותו מחובר ברמ"ח אברים ושס"ה גידין. וכנגדן צוה צורינו שס"ה עשין ורמ"ח לאוין, להורות כי לא נברא האדם רק לשמור ולעשות ולקיים את כל הדברים האלה. ועל זה אמר שלמה עליו השלום (קהלת יב, יג) סוף דבר הכל נשמע את האלהים ירא ואת מצותיו שמור כי זה כל האדם, רצה לומר המצות הם כנגד כל אדם. ודרשו רז"ל במסכת ברכות (ו ב) מאי כי זה כל אדם, אמר ר' אלעזר, אמר הקדוש ברוך הוא, כל העולם כולו לא נברא אלא בשביל זה.
והנה לא כל אדם זוכה ללמוד וללמד, אלהים הבין דרכה והוא ידע את מקומה, כאשר בהיותי שאנן בנעורי ושוקט על שמרי. שליו הייתי בביתי ושאנן בהיכלי. מושב אלהים ישבתי בעיר בעלז"א, שמה סבבוני הקפוני תלמידים רבים המקשיבים לקולי, לשמוע דבר ה'. ורבו כמו רבו על ידי היו נשענים, הנקראים לה' בנים. הבנים בני, אשר לפני. על שולחני זה אשר לפני ה'. עד אשר טרדת הזמן ותלאות וסיבות המה הקיפוני, סבבוני, רדפוני, השגוני, גרשוני מהסתפח בנחלת ה'. והנה סערת הזמן טלטלני הביאני פה ולאדמר עיר ואם בישראל, אל בית חמי נדיב ויועץ זקן ונשוא פנים נשיא וראש ישראל, כמר שמואל ישמרהו הגואל. גם פה לא שקטתי לא נחתי ולא שלותי כי לא יכולתי להפיק רצוני להגדיל תורה ולהאדיר.
והנה בקשתי את שאהבה נפשי, מצאתי להאלוף מוהר"ר משה אלמושנינו שכתב, טובה חכמה עם נחלה ויותר לרואי שמש, כי בצל החכמה בצל הכסף כו' (קהלת ז, יא). ירצה טובה היא חכמה עם נחלה כאשר ינחילהו לאחרים. ולהיות שהנחלה אפשר בב' פנים, אם בחייו מפיו אל פי התלמידים, ואם אחר מותו מפי ספרים. אמר שיותר טובה היא מפי סופרים, שתהיה הנחלה בעודם בחיים חייתם, שהם רואים השמש, וזה אומרו ויותר לרואי שמש. וביאר הטעם למה תהיה החכמה טובה עם נחלה, ושתהיה יותר טובה כשתהיה הנחלה מאת רואי השמש, באומר כי בצל החכמה בצל הכסף, ירצה כי החכמה יהיה בה נחלה שיוכלו לו להנחילה כמו הכסף שעוזבים אותו לאחרים. ויהיו ב' ביתי"ם זה אחר זה כמו שני כפי"ן, והוא כאילו אמר כי החכמה היא כמו הכסף, והכסף כמו החכמה, כי שניהם שוים בענין הנחלה. אמנם יש הבדל גדול ביניהם, כשהחכמה כאשר ינחיל אותה בעל החכמה לתלמידיו לא יחסר לו בזה, כי החכמה תחיה את בעליה במה שילמוד אותה, וזה אמרו ויתרון דעת החכמה תחיה את בעליה.
ונתתי אני אל לבי מאחר כי לא אוכל להוציא מפי לתלמידי אשר היא הנחלה היותר טובה, אנחילנו מפי ספרים. ויהיו לרצון אמרי פי כאילו הוצאתים מפי לתלמידים הגונים. אף כי ידעתי גם ידעתי כי יקומו עלי רבים אשר סביב, שתו בשמים פיהם ולשונם תהלוך בארץ, לאמר ללשונינו נגביר שפתינו אתנו מי אדון לנו, ויאמרו למשה מי שמך לאיש שר ושופט עלינו להורות לנו הדרך אשר נלך. אף אני אען ואומר לכל אחד, יפה דברת, אמת דברת ובזמנה דברת, כי מי אני ומה חיי אשר ערבה לבי לגשת אל המלאכה הזאת. ואני בער ולא אדע אך יעצוני כליותי והציקוני רעיוני לאמר, קום מה לך נרדם, אף כי לא ישמעו לדבריך ישמעו לדברי רבך כי שמשת תלמיד חכם, בפרט להרב הגדול מאור הגולה תפארת גאון ישראל מוהר"ר שלמה לורי"א אשר העמיד תלמידים לאלפים ולרבבות, הייתי מאוכלי שלחנו, וראיתי ודקדקתי מנהגיו ודיניו, זה לבד יהיה לכם למנחה, והיה ברכה, זולת שאר דברים טובים ונכוחים אשר לקטתי לקוטי בתר לקוטי מתוך ספרי רבותינו.
על כן לא יהא הקורא בו כזבוב אשר יעזוב המקום הבריא, וישב על המכה ובה יפריא. ובחסד האל בטחתי וחברתי ספר זה, וקראתי שמו "" לארבע סיבות. הא', בעבור כי במקלי הזה עברתי את הים זועף העולם הזה, כי זה חלקי מכל עמלי. הב', באשר אמרו רבותינו ז"ל במועד קטן (כח א) אשרי מי שבא לכאן ותלמודו בידו. והיה כי יאמרו המשלים בואו חשבון, מה זה בידך, ואומר מטה כ, הג', כי כל אדם צריך לרשום שמו בספרו, כמו "תנא דבי אליה" מתחיל "ויגרש את האדם" כי "ויגרש" גימטריא "תנא דבי אליה". ומדרש תדשא מתחיל "תדשא הארץ דשא", כי "תדשא" גימטריא "זה רבינו פנחס בן יאיר". ומדרש רבה מתחיל "ואהיה אצלו אמון ואהיה שעשועים יום יום", ו"אהיה שעשועים" גימטריא "רבינו הושעיה רבה". ופרקי רבי אליעזר מתחילין "מי ימלל גבורת ידוד", גימטריא "אליעזר בן הורקנוס". וירמיה התחיל "אני הגבר" בגימטריא "ירמיה". ור' אלעזר בן יהודא קרא ספרו "רקח" בגימטריא "אלעזר". גם אני קראתי על שמי להיות זה זכרי וזה שמי. הד', כי חלקתי ספר זה לג' עמודים, ועמוד העבודה ועמוד גמילות חסדים. ועמוד העבודה ידבר בסדר תפלות וברכות ומועדות אשר הם עבודת השם, ודיניו תתרכ"ד, כמנין "זה " במלוי זי"ן ה"א מ"ם טי"ת ה"א, מ"ם שי"ן ה"א.
והנה ה' יהיה למשען לי ובו אבטח, ובאלהי ישראל אשען ויהיה לי למבטח. ואשאל מאל יוצר הרים, שידריכני באורח ישרים, שלא אכשל במאמרים. ויעזרני לעשות עד אין קץ ספרים. ולהיות חובר חברים עד בא הגואל לשערים. ויתקע בשופר גדול ובנשוא נס הרים. ויקבץ נפזרים. אלה הדברים אשר דבר משה בן הקדוש רבי אברהם ז"ל הי"ד.
<h2>עמוד התורה</h2>
<h3>שער א</h3>
- במעלת התורה
יתברך צורינו מלכנו, הוא ה' אלהינו אשר הוציאנו מארץ מצרים, וקרבנו לפני הר סיני, ונתן לנו תורת אמת באש לבנה חרותה באש שחורה, כדאיתא בירושלמי דשקלים (פ"ו ה"א) רבי פינחס בשם ר' שמעון בן לקיש אומר, תורה שנתן הקדוש ברוך הוא למשה נתנה לו באש לבנה חרותה באש שחורה. והכי איתא נמי בפסיקתא (דר"כ, פיסקא א'). רצו בזה על דרך שאמר שלמה המלך עליו השלום (שה"ש א, ו) אל תראוני שאני שחרחורת ששזפתני השמש, בני אמי נחרו בי שמוני נטרה את הכרמים כרמי שלי לא נטרתי. אל תראוני שאני שחרחורת, האי שחור אדום הוא, רצה לומר אל תראוני שאני שחרחורת בשחרות הגופני התאוניי, שאותה השחרות איננו טבעי, ששזפתני השמש. השמש הזה רצה בו הגוף הדומה לשמש בכל צד, כי כמו השמש ההתקרבות אצלה לא טוב הוא, לרוב חמימות וקדרות השמש, והתרחק ממנה גם כן לא טוב לרוב הקרירות, ולזה באקלים הצפוני אין שם ישוב. ואין לך אויר ממוזג ויפה כי אם לאותם היושבים תחת הקו המשוה. ולזה אמרו רז"ל (ב"ב קנח ב) אוירא דארץ ישראל מחכים, לפי שהוא מונחת במבחר המקומות באמצע האקלים מן אקלימים שהעולם נחלק בהם, והיא מזוגה יותר מקור וחום ומוכנת לקבל המושכלות. כמו כן הוא גוף האדם, כי כל המקרב עצמו אל הגוף וימשוך עצמו אחר תאות הגופני רע לא טוב הוא, נמשל כבהמות נדמה. כי כן אדם הראשון עד שלא חטא והתאוה תאוה היה מלאך ה' צבאות, כולו שכל גמור יפה ומום אין בו, והיה ראוי שיחיה לעולמים כאחד מן המשרתים העליונים, והונח בגן עדן הארץ שהיא מבחר המקומות. וכיון שחטא ונמשך אל התאוות, נתפשט מן השכל ונתלבש בחומר, ואז גורש מן הגן ונתן לו העשב למאכלו כבהמה. הוא שכתב בו (בראשית ג, יח) ואכלת את עשב השדה, תחת אכלו תחלה פירות הגן שהיה מטע ה' להתפאר. ועליו ובדומה לו נאמר (דברים כט, יח) כי בשרירות לבי אלך למען ספות הרוה את הצמאה, וסיפא דקרא לא יאבה ה' סלוח לו.
גם מי שמרחיק עצמו יותר מדאי, ומואס בגוף, ופורש עצמו מכל דרכי העולם, ויסגף עצמו ברעב ובצמא ובחוסר כל, כאילו השם יתברך שונא את הגוף, זהו גם כן דרך הכסילים, ועל זה נאמר (משלי יט, ב) גם בלא דעת נפש לא טוב. והנה אמרו ז"ל בנזיר (יט א) מאמר נכבד, וכפר מאשר חטא על הנפש (במדבר ו, יא), על איזה נפש חטא, אלא על שהזיר עצמו מן היין, ומה מי שפירש עצמו מן היין נקרא חוטא, הפורש עצמו מכל וכל על אחת כמה וכמה. ואמר שלמה המלך עליו השלום (קהלת ז, טז) אל תהי צדיק הרבה ואל תתחכם יותר למה תשומם. כי מי שרוצה להיות צדיק הרבה אובד גופו, ומי שרוצה להתחכם יותר אובד גופו. והמבחר שבפעולות הוא הדרך הממוצע, יאכל מה שיש לו לאכול בשווי, וישתה מה שיש לו לשתות בשווי, ויבעול מה שמותר לו לבעול בשווי, וישכון במדינות ביושר ובאמונה, לא שישכון במדבריות ובהרים ולא שיענה גופו. ואמרו ז"ל בפ"ק דסוטה (ה ב) כל השם ארחותיו ומשגיח בהם, זוכה ורואה בישועתו של הקדוש ברוך הוא, שנאמר (תהילים נ, כג) ושם דרך אראנו בישע אלהים, אל תקרי ושׂם אלא ושם השי"ן בימין, והשומא הוא השיעור שמשער פעולותיו שיהיו דרך המיצוע. ועל זה אמר שלמה המלך ע"ה (משלי ד, כו) פלס מעגל רגליך וכל דרכיך יכונו. כיון בזה להזהיר את האדם שידריך את עצמו במצוע שתי הקצוות, שלשון הפלס שהיא ממוצע בין שתי הכפות שוה בשוה ואינו יוצא לחוץ, ואז יכונו כל מדותיו, כי הוא דרך הישר ללכת בו. וזהו שהוסיף ביאור ואמר אל תט ימין ושמאל, כלומר שילך באמצע ולא יטה לאחת מהקצוות.
ועוד שהשמש עושה שתי פעולות זו היפך זו, מלבין הבגד ומשחיר פני הכובס, והכל לפי המקבל. כן גוף האדם, בענינו יש בו שתי פעולות רע לזה וטוב לזה, והכל לפי דעתו של אדם. שהרי מצינו במעשה בראשית שהיו כל הנמצאים כולן ביום ששי קודם שנברא אדם על שני חלקים שכליים, הם הנבראים עליונים שהם שכל גמור נבדל מן חומר. ארציים הם האילנות והצמחים ושאר בעלי חיים שהם חומר גמור אין בהם שכל. ושני חלקים אלו יעשו פעולותיהם שנתמנו עליהם אלו בשכל ואלו בטבע, וכל אחד מהם מוכרח בפעולותיו, זה בשכלו וזה בטבעו, ואין מונע לאחד מהם. לפיכך חייבה החכמה לברוא ביום ששי נברא שלישי מורכב מהם, משותף משניהם, והוא הכולל אותם בשכל ובטבע, בשכל כמין השכליים הנפרדים ובטבע כמין הארציים.
וזהו האדם הצדיק הזה המושל ברוחו, ויצא ונלחם מלחמות ה', ומתגבר על יצרו לבלתי שמוע לו ללכת אחר תאוות העולם. הוא במדרגה עליונה יותר ממלאך, כמו שאמרו חז"ל (סנהדרין צג א) גדולים צדיקים יותר ממלאכי השרת. והרשע הזה הנמשך אחר תאות הגופנים הוא במדרגות בהמה, כמות זה כן מות זה (קהלת ג, יט). ואף אחר מותו עוד יד ה' נטויה לייסרו ביסורי שאול ואבדון. ואחר שהודעתיך שדמיון הגוף כדמיון השמש בכל צד, אז תבין ביאור הכתוב (שה"ש א, ו) אל תראוני שאני שחרחורת, רצה לומר שלכלכתי את נפשי בשחרות התאוה, כי איננו טבע הנפש לכך ששזפתני השמש, רק בא מכה הגוף הדבוק בה. בני אמי נחרו בי זה אברי הגוף, המה הסיתוני, כי כל אברי הגוף טבעם לימשך אחר תאוות העולם, רק הנפש היא יחידה בגוף כגר בארץ. כמו שגם הוא עליו השלום (קהלת ד, יג) כינה ליצר טוב ילד מסכן, שאין האברים שומעין לו. וליצר הרע מלך זקן, שהוא שליט על כל האברים, וכל האברים שומעים לו, כי כולם טבעם אחר התאוה. שמוני נוטרה את הכרמים (שה"ש שם) כלומר הסיתוני לנטור כרמי שאר האומות, אשר הכרמים שלהם הוא תענוגי עולם הזה, כרמי שלי כרם ה' צבאות בית ישראל, והוא העולם הבא המוכן לי לבד ואין לזרים איתי לא נטרתי, ולזה נקראו גם כן מעשה הצדיקים שאינם נמשכים אחר התאוה. ומעשיהם של רשעים הנמשכים אחר התאוה חושך, כמו שנאמר (בראשית א, ד) וירא אלוהים את האור שראוי להשתמש בו הצדיק הנקרא טוב, שנאמר (ישעיה ג, י) אמרו צדיק כי טוב, וכתיב (תהילים צז, יא) אור זרוע לצדיק. זהו וירא אלהים את האור כי טוב ויבדל אלהים בין האור ובין החושך (בראשית א, ד), רצה לומר הבדילו לעתיד לבוא ופירש בין האור ובין החושך, שעל ידי הגניזה הזאת שגנזו לצדיקים ומנעו מן הרשעים, כדכתיב (איוב לח, טו) וימנע מרשעים אורם, נהיה הבדל בין בעלי האור שהם הצדיקים ובין בעלי החושך שהם הרשעים. וכן הוא בבראשית רבה (פי"א, ב).
ואחר שהודעתיך שהאדם מורכב משני אשות, מאש השחור הגופני התאוני, כמו שאמר הנביא (ישעיה לג, יא) על אותם הנמשכים אחר תאות גופני, לנפתים ליצרם, רוחכם אש תאכלם. ואומר (ע"פ תהילים קו, יח) אש תלהט רשעים. ואש הלבן העליון השכלי המקבלת שפע השם יתברך הנקרא אש, שנאמר (ירמיה כג, כט) הלא כה דברי כאש. ועל ידו יודלק נר אלהים נשמת אדם (משלי כ, כז).
וזהו שאמרו במדרש חזית (שהש"ר פ"ב, ה) סמכוני באשישות בב' אשות, רצו בה האש התחתון הגופני והאש העליון השכלי. והנה היה זאת כוונת התורה האלהית להשלים אלו הב' חלקים, לזה אמרו (שקלים פ"ו ה"א) התורה נתנה באש לבנה חרותה באש שחורה, להורות כי התורה היא תועלת האש השחור התחתון הגופניי ותועלת אש הלבן העליון הנפשיי, כי היא תועלת גוף ונפש. ולכן לוחות הברית היו שנים, כי הם תועלת גוף ונפש. וכן העיד אדון הנביאים (דברים ו, כד) ואמר לטוב לנו כל הימים לחיותינו כיום הזה, וכתיב (שם כה) וצדקה תהיה לנו כי נשמור לעשות וגו' לפני ה' אלהינו. ביאר כי קיום המצות הוא כולל שתי תועלות, תועלת כלל הגוף בעולם הזה, ותועלת הנפש בעולם הבא, זהו שהזכיר בכלל לטוב לנו כל הימים. ואחר הוסיף פירוש הכלל ופרט לחיותנו כהיום הזה, זו תועלת הגוף בעולם הזה, וצדקה תהיה לנו לפני ה' אלהינו זו תועלת הנפש לעולם הבא. וכן ביאר שהעולם הזה הענין הזה בעצמו, הוא שאמר (משלי ד, כב) כי חיים הם למוצאיהם ולכל בשרו מרפא, ודרשינן מינה במסכת אבות (פ"ו מ"ז) גדולה תורה שהיא נותנת חיים לעושיה בעולם הזה ובעולם הבא, שנאמר כי חיים הם למוצאיהם ולכל בשרו מרפא.
וגרסינן במסכת עירובין פרק כיצד מעברין (נד א) אמר ר' יהושע בן לוי המהלך בדרך ואין עמו לויה יעסוק בתורה, שנאמר (משלי א, ט) כי לוית חן. חש בראשו יעסוק בתורה, שנאמר הם לראשך. חש בגרונו יעסוק בתורה, שנאמר וענקים לגרגרותיך. חש בבני מעיים יעסוק בתורה, שנאמר רפאות תהי לשריך. חש בעצמותיו יעסוק בתורה, שנאמר ושקוי לעצמותיך. חש בכל גופו יעסוק בתורה, שנאמר ולכל בשרו מרפא, ע"כ.
וקשה לי על כללא דהאי מאמר, היאך אמר חש בראשו יעסוק בתורה, וכן כולן, הלא אסור לרפאות בדברי תורה אם לא קודם שבא החשש, דלהגן שאני, כדאיתא במסכת שבועות (טו ב) אבל אח"כ לא. ועוד למה לא חשב גם כן חש בעינים יעסוק בתורה, שנאמר (תהילים יט, ט) מצות ה' ברה מאירת עינים. וגם חש בלבבו יעסוק בתורה, שנאמר (משלי יג, יב) תוחלת ממושכה מחלת לב ועץ חיים תאוה באה, כמו שדרשו רז"ל במסכת ברכות (לב ב). ועוד לא לימא רק חש בכל גופו יעסוק בתורה ותו לא, דהוי כולהו אחרינא בכללא.
ונראה לי כוונת המאמר, כי ידוע כמו שיש חולי הגוף כן יש חולי הנפש, וכל החששות אלו חששות נפשיות הן. ואותן חששות רפואה שלהן עסיקת התורה הוא, כמו שכתב המיימוני בהלכות עבודה זרה וחוקות הגוים (פי"א הט"ז). ואמר המהלך בדרך ואין עמו לויה, רצו בזה המבקש לילך בדרכי השם יתברך כדכתיב (דברים ח, ו), ללכת בדרכיו, ושלא לסור מן הדרך ימין ושמאל, ואין עמו לויה, רצה לומר שאין לו חבור שיסייענו להתגבר על יצרו, יעסוק בתורה, על דרך (סוכה נב ב) אם פגע בך מנוול זה משכהו לבית המדרש. ועל דרך שאמר הכתוב (תהילים יט, ח) תורת ה' תמימה משיבת נפש, ופירש הרד"ק שהנפש יושבת בתוך הגוף כגר בארץ, כי כל אברי האדם מושכים אותו לתאות עולם, זולת הנפש יחידה מושכת לעבודת האל, ואי אפשר לה להתגבר, ותורת ה' תמימה משיבת נפש שתוכל להתגבר.
ואחר כך מתחיל בפרטי הענינים, ומונה והולך חמשה עניני עבירות אשר הם העקרים אשר כל התורה כולה והאמונה תלויה בהם, ולכל אחד היא רפואה אחת מחמשה חומשי תורה. ואמר חש בראשו, רצה לומר שיש לו חשש באמונת מציאות השם יתברך אם יש אלוה נמצא, וזהו חש בראשו, כלומר שיש בו חשש אם יש אלוה, נמצא שהוא המתנשא לכל לראש, וכמו שדרשו (מכילתא דר"י בשלח) נתנה ראש ונשובה מצרימה. יעסוק בתורה, רצה לומר יעסוק בספר בראשית, ובזה ידע ויאמין כי יש אלוה נמצא, כי מתוך שיעיין בחידוש העולם יבא לאמונת מציאות השם יתברך, כאשר כתב הרב המורה (מורה נבוכים) פרק ע"א חלק ראשון וז"ל, אם העולם מחודש יש לו מחדש בלי ספק, וזה מושכל ראשון, כי המחודש לא יחדש עצמו, אבל חדשו זולתו הוא השם יתברך כו'. הרי ביאר הרב כי באמונת החידוש אנו עומדים על מציאות השם יתברך במושכל ראשון. וכן כתב בעל העקדה (שער א') וז"ל, אמנם אנו מכירים מעשיו ועוצם פעולותיו ונפלאותיו, והם יגידו ויעידו על אמיתת מציאותו כמו שאמרנו. והוא מה שהפליג להראות אמיתתו בפתח דבריו בתורה אלהית, בראשית ברא ואחר כך אלהים, להראות כי אין לנו שום מבוא להכיר את ה' אלהים כי אם מצד שברא מעשה בראשית. אמנם מעשה בראשית הוא הסולם לעלות ולחזות בנועם ה'. הרי העידו שני עדים נאמנים הרמב"ם ובעל העקדה שמהחדוש באנו למציאת השם יתברך. ונראה שלפי זה תקנו חז"ל קודם קריאת שמע שחרית וערבית ברכת יוצר המאורות ומעריב ערבים, שהם מורים על חידוש העולם, ואח"כ קורין קריאת שמע ומקבלים עול מלכות שמים, כי הא בהא תליא, ועל ידי החידוש עומדים על מלכותו.
חש בגרונו, אמר כנגד העיקר השני שהוא תורה מן השמים. ולזה אמר חש בגרונו רצה לומר שיש בו חששא אם התורה הלומד בגרונו אם היא מן השמים, יעסוק בתורה, רצה לומר יעסוק בספר שמות, שמבואר שבאותו ספר נאמר ענין מתן תורה שהיה נראה לכל העם כי מן השמים דבר עמהם השם יתברך, וכל העם רואים את הקולות ואת הלפידים וגו' (שמות כ, יד).
חש בבני מעיים, רצה לומר יש לו חששא בענינים התלוים באברים שבבני מעיים, כי פעולות רבות תלויות בהם, כאשר הערונו על זה רז"ל באמרם במדרש (ויק"ר פ"ד, ד) על פסוק וכל קרבי את שם קדשו (תהילים קג, א) הכבד לכעוס, המרה לקנאה, הקיבה לשינה, הטחול לשחוק, הכליות לעצה, הלב גומר. ויחשוב האדם בעבור שהאברים הללו הם לאדם ולבהמה, ויתחייבו מזה פעולות ומזה פעולות. ויחשוב שהפעולות הם בעצמם שוים, ובעבור זה יחשב שגם הנפשיות הם שוים, ויבא מזה דעות רחוקות ונפסדות, כאשר כתב הרמב"ם בהקדמתו למסכת אבות, ועל אלו וכדומה להם נאמר (תהילים מט, יג) נמשל כבהמות נדמו. ומי שיש בו דעת זה בודאי כפר בעיקר שכר ועונש, וחשב כמות הבהמה כן מות האדם, ומותר אדם מן הבהמה אין (קהלת ג, יט). ומי שיש בו חשש זה יעסוק בתורה, רצה לומר יעסוק בספר ויקרא, כי תורת כהנים מורה על עיקר שכר ועונש, שהרי כל תורת כהנים מלא מזה, להביא כופר נפשם על חטאתם אשר יעשו בשגגה, כל שכן אם יעשו בזדון שיענשו. וידוע שהרבה מצות ועונשים בעריות ובדומיהם שנאמרו באותו ספר. וידוע כי מדה טובה מרובה ממדת פורענות (סוטה יא א). ואם גלוי שהשם יתברך יעניש על עוברי עבירה כל שכן שישכיר לעושה מצוה.
ולזה היא האל"ף זעירא בויקרא, לרמוז שכמו שמפורשים העונשים בספר הזה כמו כן יהיה שכר לעולם הבא, והקטן יהיה לאלף באותו זמן. ולזה פתח ההוא ספר במלת ויקרא, בלשון שמצינו בשכר ועונש, דכתיב (תהילים נ, ד) יקרא אל השמים מעל ואל הארץ לדין עמו, דרשו רז"ל (סנהדרין צא ב) יקרא אל השמים מעל זו נשמה, וכן "השמים" בגימטריא "נשמה". ואל הארץ לדין עמו, זו הגוף, והכוונה הוא לתת דין וחשבון לעתיד לבוא. ועוד לפי שיש בני אדם שחושבים מיד בחטאם חטא אחת אז אין להם תקנה, ואומרים כאשר אבדתי אבדתי, כאשר הזהירו רז"ל על זה (אבות פ"ב מי"ג) אל תהא רשע בפני עצמך, כלומר אל תחשוב בלבבך לומר רשע אני ואין לי תקנה לכן בשרירות לבי אלך. ואותן בני אדם הלא כופרים בשכר ועונש, על צד זה שחושבים שאין הסליחה אצל השם יתברך.
ואם יש לו חשש באופן זה, יעסוק בתורת כהנים ויתבטל הדעה הזו, כי שם הוא עניני הקרבנות. וטעם הקרבנות כתב הרלב"ג (תועליות פרשת ויקרא א') וז"ל, התועלת להיישר האנשים כאשר חטאו שישובו אל השי"ת והוא יכפר להם עונותיהם. ובזה תועלת נפלא להגיע האנשים לשלמות האנושי, וזה כי אין צדיק בארץ אשר יעשה טוב ולא יחטא (קהלת ז, כ). ואם יאמינו האנשים שחטאו חטא אם שיהיה נכתם עונם תמיד לפני השם יתברך יוסיפו לחטוא עוד, לחשבם שכבר אבדו בסבת מה שחטאו, ולא יועילו השמרם מחטא במה שעתיד. ואמנם כאשר ידעו שבשובם מדרכם הרעה וישובו לדרכי השם יתברך יכפרו להם עונם, אז יהיו נזהרים מחטא עוד וישובו אל השם יתברך כדי שירחמם ויכפר אליהם מה שחטאו בו. והנה רצה השי"ת שיהיה עם התשובות הקרבת הקרבן, כדי שיתיישב יותר בלב החוטא שכבר נתכפר לו אותו החטא, כי לא יצוייר אצל המון האנשים שיהיה אדם רשע ואחר כך יתנקה מרשעו בתשובתו בלבבו זולת מעשה כלל. ולזה צוה השם יתברך שיעשה אלו הקרבנות בבית הנכבד אשר בו שכינתו, ועל ידי הנכבד והנבדל לעבודת השם יתברך. להשלים הכפרה לחוטא עם התשובה יצוה מפני זה שיסמוך שתי ידיו על ראש קרבנו ויתוודה עליו עונותיו, לישב בלבבו שאותם החטאים כאילו נעתקו ממנו ובאו על ראש הבעל חי.
ורבינו בחיי כתב פרשת שמיני (ויקרא ט, ט), ועל כן היה מקטיר ג' דברים הללו החלב והכבד ויותרת הכבד, לפי ששלשתן מסכימים בחטא ומטין האדם מדרך טובה לדרך רעה. החלב הוא השומן המביא האדם לידי גסות הרוח, והוא שנאמר (דברים לב, טו) וישמן ישורון ויבעט וגו', שמנת עבית כשית, וכתיב (איוב טו, כז) כי כסה פניו בחלבו. הכליות הן מקור העצה הוא, שאמרו (ברכות סא א) הכליות יועצות, ולכן נאמר (תהילים טז, ז) אף לילות יסרוני כליותי. הכבד משם הנפש המתאוה המתפשטת באדם, והיא המולידה החימה והכעס והמבקשת השררה ותענוגי הגוף, וכל זה היה מקטיר לצפון כי משם תפתח הרעה (ירמיה א, יד). והכל היה בא לכפר על חטא האדם היוצא משומן הלב וממחשבת הלב. הרי עיניך תחזנה שספר תורת כהנים מורה חטאים בדרך תשובה, והיא רפואה לנפש החוטאת בעבירות התלויות בקרבי האדם. ולפי זה הדרך היא האל"ף זעירא. על דרך דאיתא באותיות דרבי עקיבא אל"ף א'מת ל'מד פ'יך. והבעל תשובה בכל מקום שיבא צריך להגיד האמת, אף אם לא שואלים אותו, כדאיתא בשביעית (פ"י מ"ח) וזה דבר הרוצח (דברים יט, ד) רוצח שגלה לעיר מקלטו ורצו אנשי העיר לכבדו, יאמר להם רוצח אני. ובספר הזה מורה דרך התשובה, ורמז בתחלתה שצריך להגיד האמת כדי להקטין עצמו, ולכן האלף זעירא כלומר א'מת ל'מד פ'יך, כדי להקטין את עצמך שלא לכבדך.
הנה שלשה חומשים הראשונים הם רפואה לשלשה עקרים, דהיינו מציאות השם יתברך, ותורה מן השמים, ושכר ועונש. ואחר זה מונה עבירה אחת כמעט, היא דומה לאחד מהעקרים, כי ממנה באה רבות רעות האדם, והיא מדת הקנאה. שידוע כי כאשר יקנא באדם במי שהשיג עושר ונכסים, יוסיף דאגה על דאגה עד שישיג כמותו. ואם השיג יגיע מזה אל אהבת הכבוד ובקשת מיני ממשלה בקנייני העולם הזה. ומאהבת הכבוד יעלה אל השררה, ומהשררה יגיע מזה לעבוד עבודה זרה, ואם לא השיג, יהיו כל ימיו מכאובים וחיי צער יחיה, וסוף שימית את עצמו או את חבירו. את עצמו, שכן אמר שלמה (משלי יד, ל) ורקב עצמות קנאה, וכן אמר אליפז (איוב ה, ב) ופותה תמית קנאה, מי שמתפתה אחר מדת הקנאה תמיתנו. וכן דרשו רז"ל (אבות פ"ד מכ"א) הקנאה והתאוה והכבוד מוציאין את האדם מן העולם. את חבירו שהרי מתוך הקנאה יבא לידי שנאה, ומן השנאה יבא לידי רציחה, שכן כתיב (דברים יט, יא) וכי יהיה איש שונא לרעהו וארב לו וקם עליו והכהו נפש ומת. ומזה אמר שלמה המלך עליו השלום (קהלת ד, ד) וראיתי אני את כל עמל ואת כל כשרון המעשה כי הוא קנאת איש מרעהו גם זה הבל ורעות רוח. הזכיר כל עמל, והם קנייני הגוף, כגון עושר ונכסים וכבוד, ושאר כל מעלות השררה. כל כשרון המעשה תורה ותשובה ומעשים טובים, כי הוא קנאת איש מרעהו בין בעושר בין בחכמה, או איזה מעלה שתהיה, הלא הקנאה מצויה בין איש לחבירו. גם זה הבל, גם בחטא זה נכשל הבל שנתקנא בקין אחיו כשהביא מנחה לה', ועמד הוא ונתדמה בקרבנו לאביו שהביא בעל חי, ומתוך הקנאה בא לידי שנאה והיתה מריבה ביניהם על ירושת הארץ עד שנהרג.
והנה המדה הזו חורבן העולם, גם ממנה יבאו כל המחלוקת והגניבה והגזלה והדומה להן. לכן אמר חש בעצמותיו, כלומר יש מי שמאמין בג' עקרים אך חש במדת הקנאה, וכנה לקנאה בעצמות על דרך ורקב עצמות קנאה (משלי יד, ל), שהעצמות מדת הקנאה בהם, שמקנאים לעצם המוח הבא באחרונה, ונטל חלק בראש גם לשנים הבאים אחריהם, ויש להם מעלה שאינם מקבלים טומאה. לכן כינה הקנאה בעצמות יעסוק בתורה, רצה לומר בספר במדבר, ויראה מחלוקת של קרח שנתקנא במשה ובנשיאותו של אליצפן, ומה היה סופו, שפתחה הארץ את פיה ובלעה אותו וכל עדתו. ויראה כי אמר הכתוב (במדבר יז, ה) ולא יהיה כקרח וכעדתו. אזהרה שלא להחזיק מחלוקת (סנהדרין קי א). ואם יתבונן בזה שהמתלבש במדת הקנאה הוא בכלל החטאים בנפשותם, מיד ישוב מדרך הרע הזה ושב ורפא לו.
חש בכל גופו, אמר זה על דרך דאיתא במסכת מכות (כג ב) דרש רבי שמלאי תרי"ג מצות נאמרו לו למשה בסיני, שס"ה כמנין ימות החמה, רמ"ח כמנין אבריו של אדם, שנאמר (דברים לג, ד) תורה צוה לנו משה, "תורה" בגימטריא הכי הוי, תורה שית מאה וחד סרי הוין. כמנין "תורה" צוה לנו משה. אנכי ולא יהיה מפי הגבורה שמענו (מכות כד א). בא דוד והעמידן על י"א, דכתיב (תהילים טו, א) מזמור לדוד ה' מי יגור באהליך ומי ישכון בהר קדשך, הולך תמים ופועל צדק ודובר אמת בלבבו וגו'. ונראה שדוד העמידן על י"א כנגד י"א אברים שבגוף המרגילים את האדם ומוליכים אותו הן לטוב הן לרע, והן המוח, הלב, הכבד, והעינים, האזנים, הפה, הלשון, הכליות, הידים, הרגלים וראש הגויה. ואמר כאן חש בכל גופו, רצה לומר שחושב מאחר שבא דוד והעמידן על י"א נמצא שיש שינוי לתורתנו הקדושה. יעסוק בתורה, רצה לומר במשנה תורה. ויראה שגם משה רבינו עליו השלום חשב להו עיקר, שכתב י"א ארורים בפרשת כי תבוא, והם מכוונים זו לעומת זו, כנגד י"א דברים שאמר דוד עליו השלום, הולך תמים (תהילים שם ב) כענין שנאמר (דברים יח, יג) תמים תהיה עם ה' אלהיך, זו היפך ארור אשר יעשה פסל וגו' (שם כז, טו). ופועל צדק שלא יגזול שלא יקח כלום משל חבירו, כמו שאמרו רז"ל (ב"ב פח ב) צדק משלך ותן לו, זה היפך משיג גבול. דובר אמת בלבבו, שיהא פיו ולבו שוין, היפך משגה עור. לא רגל על לשונו, היפך מכה רעהו בסתר שהוא הולך רכיל. לא עשה לרעהו, היפך מטה משפט. וחרפה לא נשא על קרובו, כלומר שלא יעשה עמו דבר שישיג עליו חטא, היפך גלוי עריות. נבזה בעיניו נמאס, היפך מקלה, כי סבת המקלה היותו חכם ונכבד בעיניו, והנקלה והנבזה בעיניו יכבד יראי ה'. כספו לא נתן בנשך, שאינו חומד ממון אחרים, ושחד על נקי לא לקח היפך ארור לוקח שוחד להרוג דם נקי. עושה אלה לא ימוט, כלומר עושה אלה העושה אותן אשר כתוב עליהם (דברים כז, יב) אלה יעמדו על הר גריזים לברך, והם היפך אלו שכתוב בהם (שם יג) ואלה יעמדו על הר עיבל. לא ימוט לעולם, כלומר לא בא לידי ארור לעולם. לכן אם יעסוק תמיד במשנה תורה לא ימוט לעולם.
וכן הזהיר שלמה המלך עליו השלום (קהלת ח, ט) כל עת יהיו בגדיך לבנים. רצה לומר בכל עת תתבונן ותשמור גופך מעבירות, ויהיו בגדיך והוא הגוף לבן, ולא יהא מלוכלך בעבירות. רמז בר"ת "עיבל" ע'ת י'היו ב'גדיך ל'בנים, להורות שאם תתבונן תמיד בארורים האמורים בהר עיבל לא תמוט לעולם, ויהיו בגדיך לעולם לבנים. זהו חש בכל גופו, שאין בגדי הנפש שהוא הגוף לבנים, יעסוק בתורה, דהיינו בי"א ארורים האמורים במשנה תורה.
זהו הנראה לי כוונת המאמר הזה. הנה מבואר שמאמר הזה לפי הנגלה הוא מורה שהתורה היא תועלת גוף אשר תועלתו נגלה.
והרמז הנסתר מורה, שהיא תועלת הנפש הנסתר, ומתוכה תזכה הנפש לרב טוב הצפון והנסתר. וכדגרסינן במסכת סוטה פרק היה נוטל (כא א) דרש רבי מנחם בר יוסי, מאי דכתיב (משלי ו, כג) כי נר מצוה ותורה אור, תלה התורה באור ואת המצוה בנר, לומר לך מה הנר אינה מאירה אלא לפי שעה, אף המצוה כו'. ואת התורה באור, לומר לך מה האור מגין לעולם אף התורה מגינה לעולם. ואומר (שם כב) בהתהלכך תנחה אותך בעולם הזה, בשכבך תשמור עליך זה יום המיתה, והקיצות היא תשיחך לעולם הבא. משל לאחד שהיה מהלך באישון לילה ואפילה, ומתיירא מן הקוצים ומן הברקנים ומן הפחתים, ומן החיה רעה ומן הלסטים, ואינו יודע באיזה דרך מהלך, נזדמנה לו אבוקה של אור, ניצול מן הקוצים ומן הברקנים ומן הפחתים, ועדיין מתיירא מחיה רעה ומלסטים, ואינו יודע באיזה דרך מהלך, כיון שעלה עמוד השחר ניצול מחיה רעה ומן הלסטים, ועדיין אינו יודע באיזה דרך מהלך, כיון שהגיע לפרשת דרכים ניצול מכולם.
נוסף על הפשט המבואר בפירוש רש"י, יש למאמר זה דרך נכון, כי משמעות המאמר משמע דהמשל הזה קאי אתורה לחוד לא אמצוה שפירש רש"י. גם מה שפירש רש"י נזדמנה לו אבוקה של אור זכה לקיים המצות כו', קשה, הרי תלה הכתוב המצוה בנר ולא באור, ואת התורה תלה באור. ואי האי אבוקה של אור הוא תורה, אם כן מהו כשעלה עמוד השחר. ומפני קושיא זו פירש רש"י אבוקה של אור הוא המצוות, ועמוד השחר היינו תורה. ופרשת דרכים מפרש בגמרא. ונראה כוונת המאמר, נזדמנה לו אבוקה של אור ניצול מן הקוצים ומן הברקנים ומן הפחתים, ירצה בו, כי ידוע שמי שהולך בשרירות תאות לבו ונמשך אחר התאוה בכל עניינו, הוא רק רע, ונקרא רשע. ועליו וכדומה לו אמרו רז"ל (כתובות קד א) כי ג' כתות מלאכי חבלה יוצאים לקראת הרשעים, אחת אומרת אין שלום אמר ה' לרשעים (ישעיה מח, כב), אחת אומרת למעצבה תשכבון (שם נ, יא), ואחת אומרת רדה והשכבה עם ערלים (יחזקאל לב, יט). ירצה בו, כי נפילות כוחותיו ואבדן עשתונותיו וסור ממשלתו מהשתמש מעושר, ומקנה קנינו אשר קרה לו בנפלו עלי משכב, היא הכת הראשונה שהפרה את בריתו ואספה את שלומו. אמנם המות משלים לשלול אותו לגמרי עד בלתי השאיר לו כי אם שארית בשרו, וצרדא בר זוזא שבו משכיבים אותו אל תוך קברו, ועל זה אמרה הכת השנייה למעצבה תשכבון. והם אותה כתה הממונה על המות ואבדון. הכת שלישית אומרת, רדה והשכבה את הערלים, רצה לומר כת מלאכי חבלה אומר לו רדה והשכב את הערלים יורדי בור ושאול מתחת מקום שנשמתן וגופן כלה.
והנה אומר במשל הזה נתיירא מן הקוצים ומן הברקנים ומן הפחתים. הנמשל הוא, הג' כתות הללו. מן הקוצים הם הכתה הראשונה, וקוצים הוא מלשון קוצה חלה מן העיסה (נדה עא ב), ומלשון קץ ידא (שם יג ב), קץ אילנא (ב"ק צא ב). רצה לומר אותה כתה הקוצים וכורתים שלומו ממנו, ומסירים ממשלתו באופן שיפול למשכב ויתייסר ביסורים רעים וקשים כמות. ומן הברקנים, היא הכת השנייה המשלמת המות. ולשון ברקנים מלשון ברק חרבו של מלאך המות, ולזה אמרו ברקנים לשון רבים, כי חרבו של מלאך המות יש לו י"ו פנים, כמו שכתב הרוקח בהלכות (פסח) [ראש השנה] (סי' רט"ז), ונכרתו לנו בתורה שכתב בה עץ חיים היא (משלי ג, יח), ט"ז בריתות כנגדם, ועמהם אנו נצולים מחרבו של מלאך המות. ומן הפחתים, היא הכת הג', האומרת רדה והשכבה את הערלים יורדי בור ושאול מתחת, ואומר נזדמנה לו אבוקה של אור, רצה לומר התורה, ולכך אומר אבוקה של אור. ירצה שמתאבק בעפר רגלי חכמים ולמד התורה הנקראת אור. והמעלה הראשונה מן התורה שאדם מתחיל בה ללמוד היא המקרא, לזה אמר נזדמנה לו אבוקה של אור, ולמד מקרא. ניצול מן הקוצים ומן הברקנים ומן הפחתים, רצה לומר שאינם בכלל רשעים, אשר כל אלו ג' כיתות באים לקראתם, והוא ניצול ממקצת פורענות שלא יתייסר ביסורים בעולם הזה, כנגד שאמר לעיל בהתהלכך תנחה אותך בעולם הזה. אך עדיין מתיירא מחיות ולסטים, רצה לומר אף שהיא מצלת מהיסורים בעולם הזה שהוא הכת הראשונה, עדיין הוא מתיירא מחיות ולסטים שהוא הכת השניה, הגוזרים המות והשוללים ממנו חיותו ושלמותו עד לא השאיר לו כי אם שארית בשרו. ואינו יודע איזה דרך מהלך, רצה לומר שאינו יודע לאיזה דרך מוליכין אותו לאחר מיתה, אם לגיהנם אם לגן עדן, כמו שאמר ר' יוחנן בן זכאי לתלמידיו (ברכות כח ב) ולא עוד אלא שיש לפני שני דרכים אחד לגיהנם ואחד לגן עדן, ואיני יודע באיזה דרך מוליכים אותי ולא אבכה. וזהו כנגד כת השלישית האומרת רדה והשכבה את הערלים. כשעלה עמוד השחר ניצול מחיה רעה ומלסטים. הנמשל לזה כיון שלמד משנה שהיא דומה לשחר, כי כמו שהשחר מאיר מעט מעט, כמו שפירש רש"י לשיר השירים בפסוק מי זאת הנשקפה כמו שחר (ו, י), כן הלומד משנה מבין מעט מעט והוא מעלה גדולה מהמקרא, כדאיתא בפרק אלו מציאות (ב"מ לג ב).
ניצול מחיה רעה ומלסטים הוא הכת השנייה, והיא כנגד מה שאמר לעיל בשכבך תשמור עליך זה יום המיתה. ועדיין אינו יודע באיזה דרך מהלך, כדאיתא בסוטה פרק היה נוטל (כב א) דהמורה הלכה מתוך משנה הוא מבלי עולם, ופירש רש"י שמבלין העולם בהוראות טעות, דכיון דאין יודעין טעם המשנה פעמים שמדמים לה דבר לדבר שאינו דומה. ועוד יש משניות הרבה דאמרינן הא מני פלוני היא ויחידאה היא ולית הלכתא כוותיה. ועוד שאינן יודעים במחלוקת התנאים הלכה כדברי מי, הלכך מורים הוראות טעות. נמצא מי שלומד רק משנה אינו יודע איזה דרך ישכון אור שבו ילך דרך עץ חיים לגן עדן, או איזה דרך הוא רע אשר בו ילך לצלמות וגיהנם. כיון שהגיע לפרשת דרכים הוא התלמוד המפרש המשנה, והיא היא הפרשת דרכים לידע באיזה דרך נלך באור החיים, ניצול מכולם. על דרך דאיתא באלו מציאות (שם) העוסקים במקרא מדה ואינה מדה, במשנה מדה ונוטל עליה שכר, בתלמוד אין לך מדה גדולה מזו. וכנגדה אמר לעיל והקיצות היא תשיחך לעולם הבא. נמצא העוסק במקרא במשנה בתלמוד הוא תועלת לגוף בעולם הזה, ולנפש בעולם הבא.
ואמרו נמי רז"ל במסכת סנהדרין פרק חלק (צט ב) וז"ל, אמר רבי אלכסנדרי כל העוסק בתורה לשמה משים שלום בין פמליא של מעלה לפמליא של מטה, שנאמר (ישעיה כז, ה) או יחזיק במעזי יעשה שלום לי שלום יעשה לי. רב אמר כאילו בנה פלטרין של מעלה ופלטרין של מטה, שנאמר (שם נא, טז) ואשים דברי בפיך. ר' יוחנן אמר אף מגין על כל העולם כולו, שנאמר (שם) ובצל ידי כסיתיך. ר' יוחנן אמר כאילו מקרב את הגאולה. וכוונתם ז"ל על השלום הרמוז אצלינו בלי ספק, והוא שלום הגוף והנפש שנקראים פמליא שלמעלה ושלמטה. כי הנשמה החשובה חצובה מתחת כסא הכבוד, חלק אלוה ממעל, נקרא פמליא שלמעלה, והגוף הנגוף הלז עפר מן האדמה נקרא פמליא שלמטה. והביא ראיה מפסוק או יחזיק במעזי יעשה שלום לי שלום יעשה לי. רצה לומר המחזיק במעוז השם, והיא התורה, יעשה שלום בעבורו. כי מלת לי תשמש כמו בעבורי כמשפטה בהרבה מקומות, והוא כאילו אמר שבאה שנתן לנו את תורתו היה שלום בינינו. אם כן הסבה הראשונה מהשלום הזה הוא השם יתברך. ואמר ב' פעמים שלום לרמוז אל השני החלקים, שלום הנפש ושלום הגוף, אשר הוא אחד לפי האמת. או שיהיה יעשה שלום לי הראשון בעבורי כאמור, ושלום יעשה לי השני כמשמעו. והכונה בפסוק שהשם יתברך צווח ואומר אם יחזיק במעוזי ירצה אם יחזיון האיש השלום במעוזי, ותהיה מלת או כמו או נודע כי שור נגח הוא וכו' (שמות כא, לו). כמו שפירש רש"י בפירוש הכתוב, הנה בזה יעשה שלום בעבורי, כי אני אני הוא הסבה שנתתי להם תורתי. ואף על פי שאני הוא הסבה, ונראה כי אין לתת שכר עליו, אפילו הכי המחזיק בה שלום יעשה לי, כלומר ממנו ימשוך השלום לי, וימצא למפרע מהמאוחר אל הקודם, שישוב הוא להיות סבת השלום בינו ובין אלדיו, אף כי מאתו היתה זאת להם, וה' בראשם לחשוך נפשם מני שחת לאור באור החיים.
והנה רב בא להוסיף על דברי רבי אלכנסדרי ולומר, שבאמצעות ההתעסקות בתורה יעשה תועלת יותר גדול מהשלום. כי תורת שלום לא תרמוז רק על העדר הקטטה, כי כן ילקח בהעדר הקטטה אשר בין אדם לחבירו ויבואו לידי שלום. והוא סותר המלחמה, כמאמר אני שלום וכי אדבר המה למלחמה (תהילים קכ, ז), אבל לא תורה מלת שלום על ההתחברות וההתדבקות וההשתתפות, שהוא עיקר יקר תפארת השלימות. על כן בא רב ואמר מאמר נאה ומתקבל, מורה חיבור וההתדבקות האמיתי, וזה אמר כאילו בנו פלטרין של מעלה ופלטרין של מטה. רצה לומר כאילו בנה אותם הנפש והגוף, שהם פלטרין שלמעלה ופלטרין שלמטה. וכמו שהבנין הוא חיבור החלקים, שלא יתקיים הבית כי אם בקיום החיבור ההוא, כמו כן קיום האדם הוא עם החיבור הזה לעמוד יחדיו, להשתמש זה עם זה, הנפש עם הגוף, לפאר ליוצרם על שם כבוד מלכותו ולעבדו שכם אחד, כי האברים כולם נבראו לעבוד את הנפש, ושניהם יחד לעבוד ליוצרם. וזה אמרו כאילו בנה אותם להשתמש שניהם כאחד, שנאמר (ישעיה נא, טז) ואשים דברי בפיך. כלומר ששם יוצר הטבעים נותן נשמה לעם ברוך אלהים, הדיבור השכלי הנמשך מצד הנפש, באמצעות הדברים הגשמיים והכוחות החומריות, הלא המה השפתים והלשון והשינים, והם בכללות נקראים פה. וזה אמר ואשים דברי בפיך, רצה לומר שמתי דברי, והוא הדיבור השכלי, והתורה אלהות בפיך, רצה לומר בהשתתפות פיך, שהוא כנוי אל האברים החומרים שישתמשו כאחד, והוא כאילו בנה אותם יחד להשתמש כאחד כאמור.
וזה היה החילוק שבין רב ורבי אלכסנדרי, כי כל אחד מוסיף על חבירו. והנה ר' יוחנן מוסיף על דברי רב, ואמר אף מגין על כל העולם. כלומר כי בהוסדם יחד הגוף והנפש, ישתלמו המושכלות ובתורת ה' תמימה, אשר בזה העולם מתקיים, כמו שאמרו רז"ל (סנהדרין צט ב) על פסוק אם לא בריתי יומם ולילה וגו' (ירמיה לג, כה). וזה אמר אף מגין על כל העולם כולו, שנאמר (ישעיה נא, טז) ובצל ידי כסיתיך. ומעשה שמים הם ידו של הקדוש ברוך הוא, שנאמר (שם מח, יג) אף ידי יסדה ארץ וימיני טפחה שמים וגו'. או ירמוז באומרו מגין על כל העולם כולו, על הגוף והוא עולם קטן, כי לא די שמשים שלום בו ובונה אותם מחבר אורם חיבור עצמי, כמאמר רבי אלכסנדרי ורב, אלא שמגין על כל הגופות מכל אופני מיני חלאי הגוף והנפש, ומכל הדברים המנגדים את האדם. כי באמצעות התורה לא תאונה אליו רעה, כמבואר במדרש רבותינו ז"ל (שמו"ר פכ"ז, ט), וזה לשונם, הטו אזנכם ולכו אלי שמעו ותחי נפשכם (שם נה, ג), בא וראה כמה חביבין ישראל לפני הקדוש ברוך הוא שהוא מפתה להם ואומר, כשאדם נופל מן הגג כל גופו לוקה, ונכנס הרופא אצלו ונותן רטייה בראשו, וכן בידיו, וכן ברגליו, נמצא כולו מלא רטיות, אבל אני איני כן, אלא רמ"ח אברים יש באדם, והאוזן אחד מהם, וכשהאוזן שומעת כל הגוף מקבל חיים, הדא הוא דכתיב שמעו ותחי נפשכם, ע"כ.
והכוונה להם ז"ל להגיד ולהורות מעלת תהלות תורתינו הקדושה, והפליגו בשבחה על דרך משל ומליצה דברי חכמים וחידותם, אמרו כי כשהאדם נופל מן הגג כל גופו לוקה וצריך תרופה מיוחדת בכל אבר ואבר בפני עצמו, כי לא יוכל להרפא בתרופה כוללת, יבריא כל המכות. והוא משל אל לימוד החכמה החיצונית אשר חברו הפילוסופים, שרבו מספרם, להיות שקצתם מייחדת לעמוד על אמיתות הטובות בהנהגת האדם את עצמו וביתו ומדינתו, ורבו חלקיהן לתיקון כל אבר אשר באדם ביחוד. וכן קצת מהחכמות יהיו במעלת השכל העיוני, והוא בידיעה מופשטת מן המדות. ונמצא החכם בחכמות הללו והמיישר את העם בהם, שצריך לתקן כל פרטיות ופרטיות בפני עצמן, ובידיעות פרטיות נבדלות מאחרת. אבל הוא יתברך אינו כן, כי הפליא חסדו עמנו לתת לנו תורתו הקדושה, אשר באמצעותה ישתלם כל הגוף. והיא תרופה יפה לרפאות כל אופנים מיני חלקיהן. וזה הרמז באומר וכשהאוזן שומעת כל הגוף מקבל חיים, והוא רמז לשמיעת התורה אשר היא התרופה הכוללת וסם החיים, כי הוא חיינו ואורך ימינו.
הנה רמזו רבותינו ז"ל ברמזים, שהתורה היא תועלת גוף ונפש בעולם הזה ובעולם הבא. ובמקומות רבים אמרו כן בהדיא, כדתנינן בריש מסכת פאה (פ"א מ"א) אלו דברים שאדם אוכל פירותיהן בעולם הזה והקרן קיימת לו לעולם הבא, כיבוד אב ואם, וגמילות חסדים, והבאת שלום בין אדם לחבירו, ותלמוד תורה כנגד כולם. ותניא בסוף מסכת קידושין (פב ב) ובמסכת סופרים (פט"ז ה"א) תניא ר' נהוראי אומר, מניח אני כל אומנות שבעולם ואיני מלמד את בני אלא תורה, שכל אומניות שבעולם אין עומדת לו לאדם אלא בימי ילדותו, אבל בימי זקנתו הרי הוא מוטל ברעב, אבל תורה אינה כן, עומדת לו לאדם בעת ילדותו ונותנת לו אחרית ותקוה בעת זקנתו. בעת ילדותו מהו אומר, וקוי ה' יחליפו כח יעלו אבר כנשרים (ישעיה מ, לא), בזקנתו מהו אומר, עוד ינובון בשיבה דשנים ורעננים יהיו (תהילים צב, טו).
וכל העוסק בתורה הקדוש ברוך הוא משלים חפצו, כדגרסינן בפ"ק דע"ז (יט א) אמר ר' אבדימי כל העוסק בתורה הקדוש ברוך הוא עושה לו חפצו, שנאמר כי אם בתורת ה' חפצו וגו' (תהילים א, ב). ואמרינן נמי התם, וכל אשר יעשה יצליח, אמר ר' יהושע בן לוי, דבר זה כתוב בתורה ושנוי בנביאים ומשולש בכתובים, כל העוסק בתורה נכסיו מצליחים. בתורה, דכתיב (דברים כט, ב) ושמרתם את כל דברי הברית הזאת ועשיתם אותם למען תשכילו וגו'. שנוי בנביאים, דכתיב (יהושע א, ח) לא ימוש ספר התורה הזה מפיך וגו', כי אז תצליח וגו'. ומשולש בכתובים, דכתיב (תהילים א, ג) וכל אשר יעשה יצליח.
ואיתא במדרש (תנחומא תרומה א') כי לקח טוב נתתי לכם (משלי ד, ב), משל לב' סוחרים, אחד בידו מטכסין ואחד בידו פלפלים. החליפו, נטל זה פלפלים וזה מטכסין, כל אחד חסר מה שהיה בידו. אבל התורה אינו כן, זה שונה סדר זרעים למי שבידו סדר מועד, וזה שונה סדר מועד למי שבידו סדר זרעים, וכל אחד ואחד מרויח, ונשאר לו מה שהיה בידו כבר. זהו כי לקח טוב נתתי לכם. מעשה באדם אחד שהיה בספינה עם סוחרים הרבה, והיו אומרים לו היכן פרקמטיא שלך, אמר להם פרקמטיא שלי גדולה משלכם, בדקו כל הספינה ולא מצאו כלום, התחילו שוחקים עליו, נפלו ליסטים עליהם בים ושללו ונטלו כל מה שהיה בספינה, יצאו ליבשה ונכנסו למדינה ולא היה להם לחם לאכול ובגד ללבוש. מה עשה אותו חכם, נכנס לבית הכנסת נהגו בו כבוד, וגדולי העיר מלוין אותו, כשראו הסוחרים כך באו אצלו ופייסו אותו, בבקשה עשה עמנו חסד ולמד עלינו זכות לפני בני העיר כדי שנתפרנס ונחיה ולא נמות, שכבר ראית מה שאבדנו בספינה. אמר להם והלא אמרתי לכם שלי גדולה משלכם, שלכם אבד ושלי קיים. ועוד כי העוסק בפרקמטיא לא כל שעה הוא משתכר, פעמים שהוא עומד בידו, ופעמים שאינו עומד בידו, אבל התורה עומדת לעד בעולם הזה ובעולם הבא, הוי אומר כי לקח טוב נתתי לכם. ועוד אדם שהוא לוה מבני אדם ולוקח סחורה ויוצא לדרך, פעמים שהיא מפסדת. אבל תורה אינה כן, אלא למד אדם מכאן פרק אחד ומכאן פרק אחד הוא מתפרנס בה.
כשהוא עמל בתורה, התורה מזמנת פרנסתו, כדאיתא בפרק חלק (סנהדרין צט ב) ר' עקיבא אומר, זמר בכל יום זמר בכל יום, כלומר היה מסדר תלמודך. אמר ר' יצחק בר אבדימי, מאי קרא, דכתיב (משלי טז, כו) נפש עמל עמלה לו כי אכף עליו פיהו, כשהוא עמל בתורה תורה עמלה לו במקום אחר. ועוד מי שעוסק בפרקמטיא ספק משתכר ספק אינו משתכר, אבל העוסק בתורה מובטח הוא שהוא בן עולם הבא, כדאיתא בסוף מסכת נדה (עג א) תנא דבי אליהו כל השונה הלכות בכל יום מובטח לו שהוא בן עולם הבא שנאמר הליכות עולם לו, אל תקרי הליכות אלא הלכות.
וגם בזכות התורה אנו נגאלין לעתיד מן הגלות הזה, כדאיתא במדרש (ויק"ר ו, ו) רבנן אמרין, אומות העולם שלא קבלו תורה שנתנה מתוך החושך, עליהם הכתוב אומר, כי הנה החושך יכסה ארץ וגו' (ישעיה ס, ב), אבל ישראל שקבלו את התורה דכתיב בה (דברים ה, יט) ויהי בשמעכם את הקול מתוך החושך, עליהם הכתוב אומר (ישעיה שם) ועליך יזרח ה' וגו'. אמר הקדוש ברוך הוא בזכות התורה שעשיתם לפני אני גואל את ישראל על ידי משיח, שהוא נמשל לנר, דכתיב (תהילים קלב, יז) שם אצמיח קרן לדוד ערכתי נר למשיחי.
<h3>שער ב</h3>
- באיכות הלימוד
במדרש משלי אמרו, ראמות לאויל חכמות (כד, ז). רבי פלוני אומר למה הדבר דומה, לתלולית של עפר, הטפש אמר מי יוכל להסירו מכאן, והפקח אומר לא אדם אחד נתנו כאן, אני אסיר משפלה אחד היום ואחרת למחר כו'. ואחרים אומרים, לככר תלוי בשמי קורה, הטפש אמר מי יעלה השמים, הפקח אמר לא אדם אחד תלאה, אקשור קנה על קנה ואורידנה. ואחרים אומרים, לקרסטל נקוב שמכניס בזה ומוציא בזה, הטפש אמר מה הנאה יש לי בזה, והפקח אומר לא שכר יגיע אני נוטל. רמזו בזה המדרש על דרך דאיתא בריש קדושין (ב ב) האשה נקנית בג' דרכים בכסף בשטר בביאה, ותניא עלה ר' שמעון אומר מפני מה אמרה תורה (דברים כב, יג) כי יקח איש אשה ולא כתיב כי תלקח אשה לאיש, מפני שדרכו של איש לחזור על אשה ואין דרכה של אשה לחזור על איש. משל לאדם שאבדה לו אבידה, מי חוזר על מי, בעל אבידה מחזיר על אבידתו. נוסף על הפשט האמת והיושר והצדק, נרמז בזה על התורה הנקראת אשה, על דרך חכמת נשים בנתה ביתה (משלי יד, יא) ואשת חיל מי ימצא (שם לא, א), ראה חיים עם האשה (קהלת ט, ט), תורה צוה לנו משה מורשה (דברים לג, ד), אל תקרי מורשה אלא מאורסה (פסחים מט ב).
נקנית, על דרך והתורה נקנית במ"ח דברים (אבות ו, ה). והוא על דרך וקנה חכמה (משלי ד, ה), ועל דרך אמת קנה (שם כג, כג). בג' דרכים, על דרך את הדרך אשר ילכו בה (שמות יח, כ).
בכסף, רמז בכוסף, על דרך אין אדם זוכה ללמוד תורה אלא ממקום שלבו חפץ, כדאיתא בעבודה זרה בפ"ק (יט א). ואמרינן במסכת אבות (פ"ד מכ"א) הקנאה והתאוה והכבוד מוציאין את האדם מן העולם. רצו בזה הקנאה שתלמידי חכמים מתקנאים זה בזה, מביאה אותם לידי תאוה, שמתאוה ללמוד תורה, על דרך קנאת סופרים תרבה חכמה (ב"ב כא א). ומן התאוה יעלה אל הכבוד, היא התורה הנקראת כבוד (תנד"א פ"ב), כי מתוך שיתאוה ללמוד יתקיים בידו. ואלו השלשה מוציאים את האדם מן העולם, רצה לומר האדם הנמשך אחר תאות הגופני והבלי עולם, מוציאין אותו ממנה שלא ימשך עוד אחריה. כי כל מי שנפשו חשקה בתורה לא עלתה בידו כי אם בהתרחקו מכל מיני תענוגי עולם, כמו שאבאר לקמן בשער ד'. לכן אמרו מוציאין את האדם ולא אמרו מוציאין את אדם, על דרך שאמר שלמה המלך עליו השלום (קהלת ג, יט) ומותר האדם מן הבהמה אין כי הכל הבל. אמר ומותר האדם ולא אמר ומותר אדם, כי בוודאי אדם הוא שאמרו (יבמות סא א) אתם קרויים אדם יש לו מותרות על הבהמה, ועליו נאמר (בראשית א, כו) נעשה אדם בצלמינו כדמותינו. ועליו נאמר (יחזקאל א, כו) דמות כמראה אדם עליו מלמעלה, רמז לישראל שהם למעלה מהמרכבה דבקים בהשם יתברך. ולכן אדם מספרו מ"ה כמו שעולה שם יו"ד ה"א וא"ו ה"א.
ולכן לפי סוד זה אי אפשר שעכו"ם יקראו אדם, וזה שאמר אתם קרוים אדם אבל הם נקראים האדם. כמו דאמרינן בפרק ארבע מיתות (סנהדרין נט א) ר' אלעזר אומר מנין שאפילו גוי ועוסק בתורה שהוא ככהן גדול, שנאמר (ויקרא יח, ה) אשר יעשה אותם האדם וחי בהם, כהנים לוים ישראלים לא נאמר אלא האדם, הא למדת אפילו גוי ועוסק בתורה הרי הוא ככהן גדול. וכן כתבו התוספות בהדיא פרק ארבע מיתות דף נ"ט (שם ד"ה אלא), ובפרק קמא דעבודה זרה דף (ה') [ג'] (ע"א ד"ה כהנים), ובפרק הבא על יבמתו (יבמות) דף ס"א (ע"א ד"ה ואין) דאין הם בכלל האדם. ורמז לזה האדם עולה מספרו טמ"א, וזהו שאמר שלמה עליו השלום ומותר האדם שהוא העכו"ם או הרשע המטמא נפשו בעבירות, אותו מותרו מן הבהמה אין כי הכל הבל. וכן תרגם המתרגם ושארית גברא חייבא. וזהו ג"כ כוונתם ז"ל שאמרו מוציאין את האדם ולא אדם. נמצא מזה שמהתאוה שאדם מתאוה לתורה עולה אל הכבוד שהיא התורה. ולכך אמר יוסי בן יועזר (אבות פ"א מ"ד) הוי מתאבק בעפר רגליהם ושותה בצמא את דבריהם, כאדם המתאוה לשתות לרוות צמאו ולא כאדם השותה דרך עראי, רק כשותה למלאות תאות צמאו, כך אתה לומד בתאות לבך כאילו אתה מתאווה לשתות. וזה שכתב התנא נקנית בכסף.
בשטר, רצה לומר בסידור הלימוד, שלא יעשה התורה חבילות חבילות, כדאיתא בעירובין (נד ב). ובפ"ק דע"ז (יט א) אמר רבא אמר רב סחורה אמר ר' הונא, מאי דכתיב הון מהבל ימעט וקובץ על יד ירבה (משלי יג, א), אם יעשה אדם תורתו חבילות חבילות מתמעט, ואם קובץ על יד ירבה. ועוד אמרו, נוצר תאנה יאכל פריה (שם כז, יח) למה נמשל התורה לתאנה, מה תאנה אינה נלקטת כולה בבת אחת כך התורה כו'. ולכך אמר התנא בשטר, כלומר כמו שהשטר אי אפשר לכתוב כולו בבת אחת, רק מתחלה שטה אחת ואחר כך האחרת, כן יהיה למוד התורה ג"כ. או בענין זה כפי הנמסר בשטר היא התורה בכתב, והוא מה דאיתא בברכות (ה א) אמר רבי לוי בר חמא אמר ר"ש בן לקיש, מאי דכתיב ואתנה לך את לחות האבן והתורה וגו' (שמות כד, יב), לחות אלו עשרת הדברים, והתורה זו מקרא, והמצוה זו משנה, אשר כתבתי אלו נביאים וכתובים, להורותם זו תלמוד, הרי נמסר לנו כסדר מקרא משנה ותלמוד. וכדאיתא גם כן בספרי פרשת האזינו (פ' שיז) ירכיבהו על במתי ארץ (דברים לב, יג) זו תורה, שנאמר (משלי ח, כב) ה' קנני ראשית דרכו. ויאכל תנובת שדי זו מקרא, ויניקהו דבש מסלע זו משנה, ושמן מחלמיש צור זו תלמוד, חמאת בקר וחלב צאן עם חלב כרים אלו גזירה שוה וקל וחומר ודינים ותשובות, עם חלב כליות חטה אלו הלכות שהם גופי המקרא, ודם ענב תשתה חמר אלו אגדות שמושכים לבו של אדם כיין. הרי נרמז שני פעמים בתורה שבכתב סידור התורה הנמסר לנו, וכפי שנמסר לנו בכתב כן יהא למודה. זהו שאמר בשטר.
ואיתא במסכת סוכה פרק החליל (נג א) תניא אמרו עליו על רבי שמעון בן גמליאל, כשהיה שמח שמחת בית השואבה היה נוטל שמונה אבוקות של אור בידו, והיה זורקן כלפי מעלה, וזורק אחת ומקבל אחרת, ואין אחת מהן נוגעת בחברתה. כשהיה משתחוה, היה נועץ ב' גודליו בארץ ושוחה, ונושק את הרצפה וזוקף, מה שאין שום בריה יכולה לעשות. לוי היה מטייל קמיה דרבי בח' סכיני, ושמואל קמיה דשבור מלכא בתמניא מזגא חמרא. אביי קמיה דרבא בתמניא ביעי, ואמרי לה בארבעה ביעי ע"כ.
וירצו כי אלו החכמים אשר היו שמחים בשמחת בית השואבה, והוא בשמיני עצרת אשר בו היה סיום התורה. ואמרו במדרש רות (פ"ב, ט) ושתית מאשר ישאבון הנערים, זו שמחת בית השואבה, ולמה נקראת בית השואבה, שהיו שואבין רוח הקודש, שנאמר (ישעיה יב, ג) ושאבתם מים בששון ממעיני הישועה. אפשר שירמזו שהיו שואבין מי התורה והיו לומדים חכמת התורה, ומתוך כך רוח הקודש היה שורה עליהם, ובשביל כך היו שמחים בשמחה גדולה. ואמרו שהיה החסיד ההוא לוקח ח' אבוקות של אור כו', אין הכוונה אצלי כפי הפשט לבדו, ושיהיו הקדושים במדרגות המשחקים באחיזת עינים, אבל האור הוא אור התורה. ואמר ח' אבוקות של אור, כי חכמות התורה הם שמנה, כמבואר בחגיגה (יד א) משען, אלו בעלי מקרא. משענה, אלו בעלי משנה. כל משען לחם, אלו בעלי תלמוד, שנאמר (משלי ט, ה) לכו לחמו בלחמי. כל משען מים, אלו בעלי אגדה שמושכין לבו של אדם כמים באגדה. גיבור זה בעל שמועות, פירוש ששמע הלכות פסוקות מרבותיו וסדורות ושגורות בפיו. איש מלחמה, שיודע לישא וליתן במלחמתה של תורה, מעשה בראשית ומעשה מרכבה הרי שמונה.
ואמר שהיה נוטל בידו, על דרך אשרי מי שבא לכאן ותלמודו בידו (פסחים נ א), רצה לומר שהיה עוסק באלו ח' חלקי התורה. והיה זורקן כלפי מעלה, רצה לומר שהיה מעיין בשכלו, והיה עולה למעלה במעלות השכליות. זורק אחד ומקבל אחרת, רצה לומר שלא היו מתערבות אצלו, אבל היו כולן נבדלים זו מזו, שהיה לומד אותן כסדר הלימוד, ולא היה עושה אותן חבילות חבילות. וגם כשהיה משתחוה ולוקח מהחלק הגשמי כדי פרנסתו, ולשמח גופו היה נועץ שני גודליו, והיה שוחק ומלעיג על החלק חומרי הזה. ונושק את הרצפה נוגע ואינו נוגע, אלא כדמות נשיקה והיה זוקף תיכף, שלא יתלכלך שכלו בחומריות, ולא יתבלבלו השגותיו, ואין שום אדם יכול לעשות זה. ולוי היה עושה זה בח' סכינים, כלומר כי הסכינים הם חדים ומחודדים הרבה, והוא היה עושה קושיות חדות ודקות בשמונה חלקי התורה הנזכר גם כן מבלי שיכנוס אצלו שום נושא בנושא אחר. ושמואל היה עושה זה בתמניא מזגי חמרא, כלומר בח' כוסות יין, שהיה משליך ומקבל לפני שבור מלכא. והוא שהיה מבדיל תכלית ההבדלה לפני המלך הנזכר בח' כוסות שהיו מביאין לפניו, והיה עושה וממשיל כל אחד מחלקי התורה בכוס אחת מהכוסות ההם, שהתורה נמשלת ליין, והיה נותן הבדל בחלקי התורה. ואביי שהיה עושה זה בח' ביצים, ממשיל חלקי התורה לביצים, כי כמו שבין הביצים ההם ההתחלפות הוא מצד מקרה לא מצד צורה עצמית, כן ההבדל בין חלקי התורה הנזכר הוא מצד המקרי, שכל אחד הוא ענין אחר, אבל מצד עצמית היא תורה אחת ואין ביניהם הפרש, אב אחד לכולן. ואמרי לה בד', כי כל אלו החלקים נכללים בד', מקרא, משנה, תלמוד, סתרי תורה. נמצא שאלו החכמים לא היו מבלבלים למודם בעירוב רק בסדר זה אחר זה.
בביאה, הוא תמידות הלימוד, כי כמו שהביאה היא מתשת כחו של אדם, כן התורה נקראת תושיה שמתשת כחו של אדם (סנהדרין כו ב). גם כי הביאה היא בלילה, כן תמידות הלימוד עיקר זמנה בלילה, כמבואר בשער שאחר זה. זהו הנראה כוונת המשנה. ותניא עלה (קידושין ב ב) מפני מה אמרה תורה (דברים כב, יג) כי יקח איש כו', דרכו של איש לחזר על אשה. רצה לומר דרכו של איש לחזר על התורה הנקראת אשה, כדגרסינן בפרק ד' מאבות (מי"ד) רבי נהוראי אומר, הוי גולה למקום תורה ואל תאמר שהיא תבא אחריך, שחבריך יקיימוה בידך, ואל בינתך אל תשען. ותניא בפרק כיצד מעברין (עירובין נד ב) תנא דבי רב ענן, מאי דכתיב רוכבי אתונות צחורות יושבי על מדין וגו' (שופטים ה, י), רוכבי אתונות צחורות אלו תלמידי חכמים, שהולכים מעיר לעיר וממדינה למדינה ועוסקים בתורה. וגרסינן בפרק קמא דבתרא (ח א) אף חובב עמים וגו' והם תכו לרגליך (דברים לג, ג), תאנא רב יוסף אלו תלמידי חכמים שמכתתים רגליהם מעיר לעיר וממדינה למדינה לישא וליתן בדיבורו של מקום. הרי שדרכם ז"ל לחזר על התורה. ואמר משל לאדם שאבדה לו אבדה כו'. ירצה שהתורה היא אבדה שאבדה ממנו כשהיה בבטן אמו, מלמדים אותו כל התורה כלו, וכשיצא לאויר העולם בא מלאך וסטרו על פיו ומשכחו ממנו, כמבואר בפרק המפלת (נדה ל ב), וצריך לחזור על אבידתו.
ואחר שהודעתיך זה, יהיה גם כן פירוש המדרש משלי על דרך זה, והוא שהראשון אמר למה הדבר דומה לתלולית של עפר. רמזו בזה, כי דברי תורה עמקו מאד, ולכאורה נראה שאין בה צורה וריח וטעם, אלא תלולית של עפר חומר בלי צורה. הטפש אמר מי יוכל להסירה מכאן לפי שלא יבין כלום, והפקח אמר מעט מעט אגרשנו מן הארץ, אגרוס אף אם לא אבין, על דרך דאיתא בפ"ק דע"ז (יט א) ליגרס אינש אף על גב דלא ידע מאי קאמר, שנאמר (תהילים קיט, כ) גרסה נפשי לתאבה אל משפטיך בכל עת, ובתוך כך יבין מעט מעט עד אשר יצלח למודו וישכיל ויבין. זהו כנגד הדרך הראשון, והוא תאות הלמוד. והשני אמר לככר שתלה בשמי קורה, רצה לומר שיבין טעמי התורה שיש בהם ריח וטעם, על דרך לכו לחמו בלחמי (משלי ט, ה). וזה שאמר לככר שתלה בשמי קורה, רק שאמר מי יכול להשיג הדברים העליונים, והוא כטפש הרוצה ללמוד כל התורה ברגל אחת, ולעשות התורה חבילות חבילות. אבל הפקח אמר וכי לא אדם אחד תלאה, ואחר שאדם אחד תלאה גם לי לבב כמוהו, בעניין שאשתדל להשיג הדבר. ואלמוד כסדר תחילה מקרא, ואחר כך משנה, וכן כל ח' חלקי התורה. וזה שאמר אני אקשור קנה על קנה ואשיגנו, כי כן ענייני תורה, צו לצו קו לקו (ישעיה כח, י), אבל בבת אחת בודאי אי אפשר להשיגם. ובא אחר ואמר מה תועלת יש לי בכל זה, כי אף על פי שאלמוד ואשתדל הרבה אני כקרסטל נקוב שמכניס בזו ומוציא בזה, וכן אני השכחה מצויה בי, וכל מה שאני לומד בשנה אחת אני שוכח בשעה אחת. והפקח אמר מאחר שאני אשתדל בכל כחי ואתמיד יום ולילה בתורת ה', לא שכר יגיעי אני נוטל, כי בודאי ברית כרותה המתמיד בלימודו יום ולילה שיצליח למודו, ומן השמים מסייעין אותו שיזכור ולא ישכח.
עוד זהו כנגד הדרך הג', שהוא תמידות הלימוד. הכלל העולה לנו מזה, שמתחילה לא ילמוד אדם אלא במה שלבו חפץ, כי היא תצלח יותר, וילמוד למודו כסדר, תחלה מקרא, ואחר כך משנה, ואחר כך תלמוד, ואחר כך שמעתות, ואחר כך לישא וליתן במלחמתה של תורה, והוא הפלפול המורגל בפי חכמים.
וראיתי מי שכתב (ארחות צדיקים שער התורה) וז"ל, אמרו בויקרא רבה (פכ"ה, א) נכשל אדם בעבירה אחת ונתחייב מיתה לשמים, מה יעשה ויחיה, אם היה רגיל לקרות דף אחד יקרא שני דפין, או לשנות פעם אחת ישנה פעמיים, או ללמוד פרק אחד ילמוד ב' פרקים. אלמא רוב גירסא עיקר, כי אם היה הפלפול עיקר לצעוק ולהרים קול חצי היום בדיבור אחד, אז הוי ליה למימר אם מתחלה היה רגיל להקשות קושיא אחת יקשה ב' קושיות. וכתב עוד והא דאמרינן בפרק במה מדליקין (שבת לא א) אמר רבא בשעת שמכניסין אדם לדין שואלים אותו, נשאת ונתת באמונה, פלפלת בחכמה, משמע שצריך אדם לפלפל. זה לימוד הגמ' שמקשים משניות על הברייתות ומפרקינן לה. וכבודו במקומו מונח, שהרי איתא בחגיגה (יד א) כל משען לחם, אלו בעלי תלמוד. ותלמוד הוא שמיישבים המשניות והברייתות, שלא יהיו סותרים זו את זה, ושיהיו שניהם קימים, כמו שפירש רש"י בפ"ק דברכות (ה. ד"ה גמרא) ובפרק אלו מציאות (ב"מ לג: ד"ה הוי). ואחר כך אמרו איש מלחמה, זה היודע לישא וליתן במלחמה של תורה, ש"מ שלימוד התלמוד לחוד והפלפול לחוד.
וכן איתא בבבא בתרא בפרק מי שמת (קמה ב) עתיר נכסים עתיר פומבי, זה בעל אגדות. עתיר סלעים עתיר תקוע, זהו בעל הפלפול. עתיר משח עתיר כמוס, זה בעל שמועות. הכל צריכים למריה חטיא, ומאי ניהו גמרא. ופירש רש"י סוגיות התלמוד ותירוצי משניות וברייתות והוא עיקר התלמוד. וממילא פלפול עניין אחר הוא, והוא החידוד שתלמידי חכמים מחדדים זה את זה, כדאיתא בפ"ק דתענית (ז א) מאי דכתיב ברזל בברזל יחד (משלי כז, יז), לומר לך, מה ברזל זה אחד מחדד את חבירו, אף ב' תלמידים מחדדים זה את זה. ואיתא נמי התם למה נמשלו דברי תורה כעץ, שנאמר (שם ג, יח) עץ חיים היא למחזיקים בה. לומר לך מה עץ קטן מדליק את הגדול, אף תלמידי חכמים קטנים מחדדים את הגדולים. ואמר רבי חנינא הרבה למדתי מרבותי, ומחברי יותר מרבותי, ומתלמידי יותר מכולן. וכבר אפליגו בזה רבן שמעון בן גמליאל ורבנן (הוריות יד א), חד אמר סיני עדיף, וחד אמר עוקר הרים עדיף. ופרש"י עוקר הרים הוא חריף ומפולפל.
גם בן עזאי היה משתבח עצמו בחריפות ובפלפול, כדאיתא בפרק בתרא דבכורות (נח א) תניא בן עזאי אומר, כל חכמי ישראל דומים עלי כקליפת השום חוץ מן הקרח הזה. כוונת בן עזאי היא מבואר, במה שידענו ממדתו שהיה שקדן גדול, כמו שנאמר במשנה במסכת סוטה (מט א) משמת בן עזאי בטלו השקדנים. גם בכמה מקומות בתלמוד (עי' יבמות סג ב) נאמר עליו שנפשו חשקה בתורה. מגודל חושקו זה יש ספק בסוטה בפרק א' (ד א) אם נשא בת רבי עקיבא או לא, אפילו למאן דאמר שנשאה גרשה.
ועל פי מדתו זאת כונתו בדבריו אלה מבוארת, ובוודאי שלא היתה כמו שכתב האברבנאל בפירוש במסכת אבות (נחלת אבות) פרק ד', שהיתה כונתו להלהיב לבות האנשים שיקנאו בכבודו, כי אין ראוי לחסיד כמותו ליחס לעצמו שום כבוד, וכל שכן במקום שיש בזיון לאחרים מצד כבוד, וזה אפילו שיהיו הדיוטים וכל שכן כשהם חכמי ישראל ע"ה. אלא ודאי רוח אחרת עמו, וכל כונתו לא היה לרמוז לכבודו כלל, אלא להלהיב לבות האנשים שיהיו דבקים בחשק התורה ושוקדים על דלתותיה תמיד כל מה שאפשר. כי הנה הוא להיותו שוקד יומם ולילה זכה להיות גדול בתורה, והיה בוטח בעצמו שישיג האמת בכל הדינים וטעמם מצד שקידתו יותר מכל חכמי ישראל, זולתי רבי עקיבא. והמימרא גופא ודוכתא בגמרא בפרק בתרא דבכורות מוכחי נמי הכי, רצוני לומר דמשום שקידתו אמר, וזה שכפי הנראה מהמימרא בדוכתא שלא היה הוא משבח עצמו בחכמה ובבקיאות יותר מכל חכמי ישראל, כי אם בפלפול והסברה שהגיע, ושוקד בתורה ומוצא אותם, כדאמרינן במגילה פרק קמא (ו א) אם יאמר לך אדם יגעתי ולא מצאתי אל תאמן כו'. ולא אמרן אלא לחדודי, אבל לאקומי גירסא סייעתא דשמיא, שנראה כן מהמימרא יתבאר במשל ששם, כי למה דמה חכמי ישראל לקליפות השום ולא כקליפות פרי אחר, כגון קליפות אגוזים וכדומה. ואין לומר משום דקליפות השום הוא יותר גרועה מכל שאר קליפות הפירות, כי אין השכל נותן, דכולי האי כאין דומין כל חכמי ישראל קמיה, ושיכוין הוא להגדיל כבודו ולמעט בכבודם כל כך. אלא נראה דהטעם הוא מפני חריפות השום שהיה בו יותר מכולם, והם היו כמו הקליפה, דעם היות שאין בקליפה אותו החריפות כמו בפרי הרי הוא מעמדת הפרי ומקיימת אותו. ככה הם היו בקיאים וחכמים בתורה ומעמידים חריפתו. ולכך כתוב כל חכמי ישראל דומים עלי, שהיה שם אותם עליו, לומר שלפי האמת הם עליו בחכמה, אלא שהוא היה יותר חריף מהם, שהוא השום והם הקליפה שעליו המקיימת ומעמדת השום.
גם במקום שהובא המאמר בגמרא על זאת הכונה הביאוהו, להורות שהיה חריף ובעל הסברא רחבה הוא, דעלה דההיא מתניתין דתני בן עזאי אומר האלולים מתעשרים בפני עצמם, קאמר בגמרא תניא אמר בן עזאי הואיל והללו אומרים והללו אומרים כך, האלולים מתעשרים לעצמן. ומקשה עלה ולחזי טעמא דמאן מסתבר, וכי תימה כולי עלמא לא מצי קאי אטעמייהו, והתניא בן עזאי אומר כל חכמי ישראל דומים עלי כקליפות השום חוץ מן הקרח הזה. אמר רבי יוחנן מפי השמועה אמרוה, מפי חגי זכריה מלאכי. פירש רש"י הואיל והללו אומרים כך דר"מ אומר בא' באלול, ור"א ור"ש אומרים בא' בתשרי, אני איני יודע הלכה כמי, הלכך האלולים כו' חוץ מן הקרח הזה היינו ר"ע כו'. אלמא דבן עזאי היה חכם גדול, והיה יודע להבחין זה טעם יפה, והכי נמי הוה מצי למיקם אטעמייהו הי מסתברא שפיר. מפי השמועה אמריה דבין ר"מ ור"א ור"ש אמרי מלתייהו מפי השמועה, מפי חגי זכריה מלאכי, ולכן לא היה רוצה בן עזאי לסמוך על מעשיו ולקבוע הלכה בהכרעתו עכ"ל.
הא קמן דשבח בן עזאי כפי מקומו הוא, שהיה חכם גדול והיה יודע להבחין כי זה טעם יפה, והמאמר עצמו מורה על כך. א"כ אין לנו להוסיף על המדה בכל השבח שהיה משבח עצמו יותר מכל חכמי ישראל, לא היה כי אם בסברא ודעת רחבה, שזה יושג בודאי מצד השקידה. זה נראה אמתי ויפה להציל לבן עזאי מדברי גאוה. אלא שצריך עם זה ההיא מימרא דקאמר בערכין פרק בתרא (ל ב) אמר אביי הריני כבן עזאי בשוקי טבריא, ופירש רש"י הריני משבח במקומי שאני דרשן ובקי כבן עזאי שהיה משתבח בשוקי טבריא, כדתניא בבכורות פרק בתרא, בן עזאי אומר כל חכמי ישראל לפני כקליפת השום עכ"ל. הרי נראה מגמרא ומלשון רש"י כנגד מה שכתבתי מהגמרא, שהרי אביי היה משבח עצמו כבן עזאי, ואינו יכול לומר שהיה מצד שקידותו כמו בן עזאי, שלא מצינו שהיה הוא שקדן יותר משאר חכמי ישראל. ומהרש"י שהרי כתב בפירוש שאני דרשן ובקי כבן עזאי, משמע שבן עזאי היה משבח עצמו גם בבקיאות על כל חכמי ישראל, והוא היפך ממה שכתבתי.
ואני אומר, דלכאורה הכי משמע, אבל כי מעיינים ביה שפיר הוא בהיפך, ורש"י מקיים שכתבתי מכח קושיא שיש במימרא, והוא יתור הלשון, שאם כוונת אביי לשבח עצמו לומר שהוא חכם כבן עזאי למה האריך לומר בשוקי טבריא, והרי מי שהוא חכם מכל חכמי ישראל בכל העולם הוא חכם, זה קשה לרש"י. ותקן שח"ו שאביי ישבח עצמו לומר שהוא גדול כבן עזאי, ומה שהזכיר בן עזאי לומר שהיה לו מקום לשבח עצמו במקומו, אף על פי שאינו מדרך המוסר, כמו שמצינו בבן עזאי שהיה משבח עצמו בטבריא שהיה מקומו, ולא להשוות שבחו לשבח בן עזאי, שבן עזאי היה אומר שהוא גדול מכל החכמים, וח"ו שיאמר אביי ככה. ומפני שעתה עם זה חסר במאמר במה היה משבח עצמו, הוסיף רש"י ואמר שאני דרשן ובקי, כי זה הוא השבח הצריך למנהיג הציבור שיקבלו דבריו במקומו. וגם בן עזאי ודאי שהיה דרשן ובקי, אבל לא יותר מכל חכמי ישראל, כי בבקיאות הם היו גדולים ממנו אפילו לדעתו. ומה שהיה משבח עצמו על כולם הוא בפלפול, והסברא שזכה אליה מתוך שקידתו יותר מהם. הרי שהמאמר הזה ודברי רש"י אינם סותרים דברי. וכן משמע בפירוש רש"י בערובין וז"ל, אמר רבא הריני כבן עזאי בשוקי טבריה, ופירש רש"י הריני כבן עזאי בשוקי טבריא, יומא בדיחא הוה ליה לרבא, ואמר להו לתלמידיו השתא צלאי דעתאי והריני מזומן להשיב בחריפות לכל מי שישאל אותי, כבן עזאי שהיה דורש בשוקי טבריא, ולא היה בימיו עוקר הרים כמותו, עכ"ל. הרי דייק כל מה שכתבתי במה שכתוב להשיב בחריפות, וגם במה שתאר לבן עזאי בעוקר הרים ותו לא מידי. ומה ששינה רש"י הלשון והפירוש בשני מקומות אינו קשה, כי כן דרכו שפעם מאריך בפירוש הסוגיא אחד ופעם מקצר בה בעצמה או משנה בפירושה. מכל מקום כוונתו בב' המקומות אחת כמבואר.
גם במימרא גופא דאביי דלעיל, דאיתא נמי בקדושין פרק קמא (כ א) האריך רש"י ופרשה על דרך שכתבתי בביאור. וז"ל שם, אמר אביי הריני כבן עזאי, כי הוה בדיחא דעתיה היה רגיל למימר הכי, הריני פתוח ומוכן להשיב לשואלים דבר תורה כבן עזאי שהיה דר בטבריא, שהיה חריף ודרשן, ואמר כל חכמי ישראל לפני כקליפת השום חוץ מן הקרח הזה, עכ"ל. הרי דייק בלשונו בב' דברים, האחד, שלא השוה אביי לבן עזאי. שנית, שמעלת בן עזאי היה שהיה חריף ודרשן. ואיתא נמי בבבא מציעא פרק הפועלים (פה ב) דאמר ריש לקיש על רבי חייא לא פלפלתי תורה כמותו.
הרי מוכח דטבא פלפלא חריפתא, ובודאי אותם המבלים ימיהם בפלפול בדברי רוח, תועי רוח המה, אבל המחדש בהלכה ומחדד לתלמידיו ואמר ראה זה חדש, הוא בודאי טבא הוא, לא דבר ריק הוא, כמו שכתב ר"מ בן גבאי בספר עבודת הקודש (ח"ג פכ"ב) וז"ל, וגם הדברים שהיו עתידים החכמים והתלמידים לדקדק ולחדש ולהורות עד סוף כל הדורות, כולם נגלו למשה וקבלם בסיני, להודיע נאמנה כי כל מה שחדשו חכמים והוציאו מפלפולם, הכל היה חקוק וחצוב בחכמה עליונה, ושערוהו כמו שהיה משוער בחקיקה ההיא, ואין שום דבר יוצא ממנה לחוץ, כי הכל כלול בה. ובמסכת מגילה פרק הקורא (יט ב) מאי דכתיב (דברים ט, י) ועליהם ככל הדברים, מלמד שגלה הקדוש ברוך הוא למשה בסיני דקדוקי תורה ודקדוקי סופרים, ומה שסופרים יחדשו, ומאי ניהו מקרא מגילה. (ובבראשית) [ובויקרא] רבה פרשת אחרי פכ"ב (א), כל מה שתלמיד ותיק עתיד לחדש הכל נאמר למשה בסיני. מכל זה הוא סמך גדול לבעלי פלפול.
ומה דאיתא בויקרא רבה (פכ"ה, א) נכשל אדם בעבירה אחת ונתחייב מיתה לשמים, מה יעשה ויחיה, אם היה רגיל לקרא דף אחד יקרא שני דפים, או לשנות פרק אחד ישנה שני פרקים וכו', הוא מפני שהגירסא הוא יותר מהפלפול. כדאיתא בפרק אחד דיני ממונות (סנהדרין מב א) כי בתחבולות תעשה לך מלחמה (משלי כד, ו) אמר ר' אחא ברבי חנינא אמר ר' יוחנן, במי אתה מוצא מלחמתה של תורה, במי שיש בידו חבילות של משנה. ואיתא בסוף הוריות (יד א) שלחו לתמן, סיני ועוקר הרים הי מינייהו עדיף, שלחו להו סיני עדיף, הכל צריכים למרי חטיא. פירוש דכולי עלמא צריכי ליה, אפילו עתירי סלעין ודינרין, דמאי מהני ליה למרי זוזי, אי לא משכח חיטי למזבן בגווייהו, אבל מרי חטיא לא צריך לכולי עלמא כולי האי, דאי נימא לית ליה זוזי למזבן בהו שאר מילי דצריכי ליה, מאחר דאית ליה חיטי יכול למחייא בגווייהו. ועוקר הרים דמי לעתר סלעין, דלית ליה חיטי, דאי משכח מאן דמזבן לה חיטים בזוזי תהני ליה זוזי, ואי לא לא מהני ליה ולא מידי. ואף הכי נמי הוה עוקר הרים, דהוה מפולפל ומחודד, דאי משכח מאן דתאני ליה מתניתא ושמעתתא מהני ליה חדודיה ופלפוליה, דיכול למידק מינייהו אגב פלפוליה כמה מילי דלא יכלי שאר אנשי למידק. ואי לא משכח מאן דתנא ליה מתניתא ומהדר קמיה שמעתתא מה מהני ליה פלפולא.
ובפרק מי שמת (ב"ב קמה א) קרי ליה לבעל פלפול עתיר סלעים. וקרי ליה לבעל שמועות עתיר משח, ומסיק בה התם הכל צריך למריה חטיא. נמצא אף שהתלמוד עדיף אבל אחר התלמוד והשמעתות יש לאדם לחדודי עצמו בפלפול, והוא עדיף מלימוד אגדות, מדקתני בפרק מי שמת ברישא עתיר נכסי עתיר פומבי, זה בעל אגדות, והדר קתני עתיר סלעים עתיר תקוע זה בעל פלפול, והדר עתיר משח עתיר כמוס, זה בעל שמועות. משמע דבעל פלפול עדיף מבעל אגדות לפי הסדר ההוא. וכן כתב מהר"י קולון בתשובותיו סימן קס"ט.
וכן מצינו בגדולי עולם בעלי פלפול שלא היו בקיאים באגדות, כמו שמצינו כמה פעמים בתלמוד. ואיתא בפרק הפרה (ב"ק נה א) שאמר ר' חייא בר אבא לרבי חנינא בר עגיל, כלך אצל רבי תנחום שהיה רגיל אצל ר' יהושע בן לוי שהיה בקי באגדה. שמעינן מהא תרתי, דרבי חייא בר אבא לא היה בקי וריב"ל היה בקי. ובמסכת סופרים (פט"ז ה"ח) איתא, אמר ריב"ל אנא מן ימי לא אסתכלית גו ספרא דאגדתא, אלא חד זמן אסתכלית וכו', וסתרי אהדדי. אלא יש לומר הא דמסכת סופרים אמר בזמן שהיה עוסק בתלמוד ובפלפול לא היה עוסק באגדה, ואחר שמילא כריסו מהם היה לומד באגדה, והיה גם כן בקי באגדה. והא דפרק הפרה על סוף ימיו נאמר, ולא כאותן שאין להם סדר למשנתן ומבלים ימיהם באגדות, וחושבים כשהוא יכול באגדה לדרוש אין כמוהו, מורה ומתנשא עצמו לכל לראש, אף שבשדה התלמוד אינו יכול לזרוע ולחרוש.
ואחר לימוד האגדה יכניס לפני ולפנים במעשה בראשית ומעשה מרכבה, כמו שכתב בעל עבודת הקדש (ח"ג פכ"ד) מתוך מדרשו של רשב"י ע"ה. וז"ל, למדנו שצריך האדם להתעורר מעצמו להיות מאוהבי התורה וחושקיה, ולשקוד על דלתותיה יום יום. ובזה הכין עצמו לקראתה, והיא בראותו טוב לבבו תאהבנו ותמשכנו אליה, ותעוררנו מעט מעט, למטה בתחלת התעוררותו תאכילנו הקל קל תחלה, דברים פשוטים דרך דרש, שאין בהם זולת פשוטם בהרבה דרשות שבאו בתלמוד. וכשתראה שעדיין נכספה וגם כלתה נפשו אליה ושוגה תמיד באהבתה, וחפץ להיות מבני ביתה ומשרתיה, תטעימנו דברים יותר עמוקים ברמז, ותמשיל לו משלים וחידות יהיו לו אותות ורמזים אל דברים נסתרים ונעלמים אשר בלבה, והיא הנקראת אגדה, בהרבה דברים הבאים בתלמוד ובמדרש רז"ל, וחוברו בה ספרים מזכירים אותם במדרשו של רשב"י ע"ה יאמרו ובספרא דאגדתא, מהם יעמוד החכם על סתרי תורה וחכמות אלהית. ואמרו בספרי (דברים פמ"ט) אתה רוצה להכיר את מי שאמר והיה העולם יעסוק באגדה. הרי שמתוך האגדה יעמוד החכם על סתרי תורה, שהוא מעשה בראשית ומעשה מרכבה, כמו שפירש רש"י בפרק אין דורשין (חגיגה יג. ד"ה סתרי).
ובפירוש דמעשה בראשית ומעשה מרכבה יש דעות חלוקות. דעות הרב המורה (מורה נבוכים, פתיחה ד"ה המאמר) כי מעשה בראשית הוא חכמת הטבע, ומעשה מרכבה מה שאחר הטבע, ורבים נמשכים אחריו. והריטב"א זה לשונו בפרק הישן (סוכה כח א) על מאמר דבר גדול זה מעשה מרכבה, כתב וז"ל, דבר גדול מעשה מרכבה, פירוש מרכבה העליונה הקדושה, שלא נסתכלו בה הנביאים מעולם, וסודה ידוע לבעלי האמת. וכתב עוד, הויות אביי ורבא הם קושיות ותירוצים וספיקות שלהם שלא נתבררו להם מפני שלא ירדו לעומקו של תלמוד כחכמים הראשונים, לפי שהיה זה מחסרון ידיעה קרי ליה דבר קטן בערך חכמת המשנה, אבל גדול הוא מכל חכמת הגוים. וזה הפירוש אמת הוא לכל המאמין, ולא כמו שפירשו הם, האלהים יכפר בעדם עכ"ל. והרשב"א ז"ל בפירוש האגדות (שם) האריך במאמר זה, וכתב בזה הלשון, ועל זה קראו דקדוקי אביי ורבא בסגולת המצוות דבר קטן, ומזה יצא להם באמת ביטול העשייה בכלל המצות בתפלה ותפלין ובהיתר ואיסור, ואינן נותנין דעתם רק ללמוד ספרי חכמי האומות פילוסופיה וטבעי הכוכבים, וזהו לדעתם מעשה מרכבה שלא הניח ר' יוחנן בן זכאי. וזה באמת אבדון ומות, וכל האומר כן נבדל מקהל גולה ואין לו עסק במצוות ע"כ.
ור"מ גבאי כתב בספר עבודת הקדש חלק ד' פ"א וז"ל, בקשו להם חשבונות רבים וחכמות זרות נכריות, ועשו אותן צרות צרורות לתורת ה', והמציאו לעצמם מעשה בראשית ומעשה מרכבה וסתרי תורה וטעמי המצות אשר לא דבר ולא צוה עושה בראשית ולא עלתה על לבו, אמרו כי מעשה בראשית היא חכמת הטבע ליוני, ומעשה מרכבה מה שאחר הטבע. ומזה יצא להם לומר כי אמרם ע"ה בסוכה פרק הישן (שם) ובבתרא פרק יש נוחלין (קלד א) אמרו על ר' יוחנן בן זכאי שלא הניח מקרא משנה תלמוד דבר קטן דבר גדול, דבר גדול מעשה מרכבה, דבר קטן הויות אביי ורבא. כי העוסקים בעניני הטבעים גדולים מהעוסקים בתלמוד שהוא ביאור מצות התורה ומשפטיה הצדיקים עכ"ד. הנה דעת אלו ההכמים שחכמת הטבע ומה שאחר הטבע היא חכמת יוונית ונכריה, וזרה היא ואסורה לבא בקהל ה' ובקהל עדת ישראל, כמבואר בכמה מקומות בתלמוד בסוטה פרק עגלה ערופה (מט ב) ובבא קמא פרק מרובה (פג א) אמרו שם באותה שעה אמרו ארור האיש שיגדל חזירים, וארור האדם שילמד את בנו חכמת יונית. ובמנחות פרק שתי הלחם (צט ב) שאל בן דמא בן אחותו של ר' ישמעאל את ר' ישמעאל, כגון אני שלמדתי את כל התורה כולה, מהו שאלמד חכמת יונית, קרא עליו המקרא הזה (יהושע א, ג) לא ימוש ספר התורה הזה. וביש ספרים והגית בו יומם ולילה, צא ובדוק איזה שעה לא מן היום ולא מן הלילה ולמוד בה חכמת יוונית. ושנינו במסכת פאה (ירושלמי פ"א ה"א) א"ר יהושע ששאלו מהו ללמוד חכמות יונית ואסר להם.
אך שוב ראיתי לר' אברהם ביבאגי בספרו דרך אמונה שער א' דף ט' ומאמר ב' שער ג' דף מ"ד יצא לישע הפילוסופים והליץ בעדם והתירה לבא בקהל כי אמר שאין זה חכמת יונית. הלא אלו חכמים שהבאתי לאו קטלא באגמא נינהו ולהם ראיות חזקות. סוף דבר הכל נשמע את אלהים ירא ואת מצותיו שמור (קהלת יב, יג), רצה לומר הויות אביי ורבא, שהוא ביאור מצות התורה ומשפטיה שמור. כי זה, רצה לומר הלמוד הזה, כל אשר בשם ישראל יכונה, אשר עליהם אמרו (יבמות סא א) אתם קרוים אדם מחויבים ללמוד אותו, וזהו כי זה כל האדם. אבל החכמות הנזכרות אין מוטל על כל אדם ללמוד אותם, דאילו לאותן החכמים שאמרו שהוא חכמת יוונית איסורא נמי איכא, דאסור לבא בקהל ה'. ואפילו לאותן שאמרו שהיא חכמה מפוארה, אין זה לימוד כל העולם, שהרי הרמב"ם בעצמו כתב בפרק ד' מספר המדע (יסודי התורה הי"ג) שאל יכנס בפרדס החכמה ההוא אם לא מי שמילא כריסו מבשר ולחם ויין. גם כתב במגילת סתרים ששלח לתלמידו החשוב, וז"ל, ובחיי האהבה הנמרצה אשר נהיתה בינך וביני ובין אבותיך הקדושים, כי רוב זמני היית נכון בחקירות הנמצאות ולדעת תוכן אמיתתן כפי הכולל מצד החקירה הפילוסופיות כו', עד והנני משביעך שלא תגלה הסודות הדקות וההערות הנפלאות, אלא למי שהוא דק בשכלו ובטבעו, ונקי במעשיו, ונזדככו רעיוניו, והלך בדרכי הלמוד והידיעה ע"כ. גם כתב באיגרת ששלח למהר"ר יונתן ז"ל שלא לקח אלו החכמות כי אם לרקחות ולטבחות וכו'. וכן כתב עליו הרב הגדול הרשב"א ז"ל (שו"ת ח"א סי' תיד) בכתב שכתב להרב ר' אבא מרי ז"ל, ומי מהם ימלט את נפשו, זולתי מי שמילא כריסו ממעדני התורה וקדשי רבינא ורב אשי, כהרב ז"ל שלא לקחן אלא לרקחות ולאופות ולטבחות, ומעידים ספריו על דבריו. ואשר לא ירקח כמוהו לא יוכל עשוהו. והרב ר' אברהם ביבאגי עצמו שאזר כגבר חלציו ויצא בכל תוקף ועוז ללחום מלחמות הפילוסופיא, כתב בסוף דבריו, ולזה הטיבו אשר עשו סיג ואמרו שלא ילמד אדם החכמות העיוניות עד שידע דרכי האמונה. וזהו שאמרו אל יכנס בפרדס החכמות עד שיתמלא כריסו בלחם ובשר, שהוא למוד האלהית קודם כל לימוד.
והתולדה הב', כי ראוי לכל אדם מעיין ומשתדל בהשגות החכמות העיוניות, שיבקש מלמד יודע ומשיג אמתיות, ויודע גם כן סתרי התורה האמתיות, אל שיוכל לומר לתלמידיו כשיבא אליהם איזה דרוש מדרושי החכמה שהוא בלתי מסכים עם עקרי תורה ושרשיה, זה הדרוש אופן טענתו ובזה הצד, כי אם לא יהיה המלמד בקי באלו הענינים אסור לשמוע מפיו דרושי העיון והחקירה. ומשלו אצלו לחולה מה אשר יבקשו לו רופא נאמן וחכם שידע לרפאות החולה ההוא, ולא נאמר שיבקשו לרופא חולה טוב שיקבל רפואתו. אבל בהיפוך כן לא נאמר שיבקשו למלמד אשר הוא רופא הנפשות תלמידים טובים שהם החולים הדורשים בריא ושלם, אבל נאמר יבקשו לחולים והם התלמידים רופא טוב ומלמד נאמן. ועתה בזמנינו לא מצינו אחד מני אלף שמילא כריסו מבשר ולחם, גם אם יחפש מחיפוש לא ימצא מלמד טוב שיודע ומשיג אמתיות, ושיודע סתרי תורה שיוכל ללמדו. לכן אל יהי לו עסק עמהן אם לא בתלמוד ובקיום מצותיה, והיא התורה האמתית המשלמת אותו. כמו שכתב הר"ן בדרשותיו וז"ל, אחי ורעי הביטו וראו הנהיה כדבר הגדול הזה או הנשמע כמוהו, כי אריסטו השתדל בספר האותות לדעת מהות המטר ואופן הויתו וסיבתו הפועלת, וחקר עליו חקירות רבות, והתיר ספיקות גדולות, והפליג לדבר עליו. הראיתם או שמעתם כי בהיות העולם בצער ובשנת בצורת, היועילוהו חקירותיו להתיך מטר ארצה, כמו שהיו עושים עשרה מישראל כאשר יהיה שם ש"ץ עטוף בטליתו, וקורא אל ה' בי"ג מדות ובזכרון ברכות אשר תקנו רז"ל, כמו שהתבאר במסכת תעניות, וכראות העמים את חוני המעגל אומר ה' ישב רוחו יזלו מים, והגשם על הארץ, או בראות את ארסט"ו אומר הויות המים ואין מים לשתות, לאיזה מהם יחזיקו ליותר חכם. וכראות את גאלינוס דורש במהות הצרעת וסבותיו ודרך רפויו והצרעת זרחה במצחו. או כראות את אלישע אמר (מלכים ב' ה, י) ורחצת ז' פעמים בירדן וטהר, איזה מהם יחזיקו לרופא גדול.
הנה אלה הענינים מפורסמים ומקובלים בזאת האומה, ועיניכם הרואות גם היום אשר חרה אף ה' בעמו, אם קוראים אליו בנפשם והוא יענם. השמעתם בטלמיוס על גודל ידיעתו במלאכת הכוכבים וידיעת מהלך צבא השמים, אם עמד יעמוד השמש לו ולמולדתו כמו שעמד לנקדימון בן גוריון לפי מה שבא בקבלה (גיטין נו א). השמעתם לאריסטו עם רוב פלפולו בחכמת אלהיות, ורוב השתדלותו בידיעת מספר השכלים הנבדלים ומציאתם, ואיכות השתלשלותם מהתחלה ראשונה, ואופן הנעתם לגרמיים השמימיים, כמו שזכר כל זה במאמר הנרשם באות הלמד במה שאחר הטבע, שיאמר כי מלאך בא אליו, או אליהו משתעי בהדיה ופה אל פה ידבר בו, או אפילו במראה ובחידות, כמו שקרה לחסידי אומותינו לאלפים ולרבבות עכ"ד.
הנה השלם הזה, עם כל בקיאתו והסתבכותו בחכמת העיונים, לא כסה על האמת פסכתר, והודה ולא בוש כי אין חכמה ואין תבונה כי אם בעסק התורה ובקיום מצותיה, ובעליה קורא אל ה' והוא יענם, והיא חכמתם ובינתם לעיני העמים, לא העיון הפילסופיות.
וכענין זה השיב רבינו הגאון הגדול, וז"ל, תקון הגוף והנפש ומישיר הנהגת האדם, הוא עסק המשנה והתלמוד, ואשר טוב לישראל. כי לימוד התורה יועיל לעצמו ולחכמים כמותו, ויועיל לעמי הארץ, כי ימשכם לדרכי המצות והתורה. ואשר לבו יסבור מזה ויתעסק בדברים ההם אשר דברת, יסיר מעליו יראת שמים, ויפסיד באותן הענינים, כי יסלק מעליו כל דבר תורה לגמרי. ומזאת ההסרה יארע לבני אדם שישתבש דעתם עד אשר שלא יחושו לעזיבת התפלה ולשאר המצות. אבל אשר ימציאו עצמם לתורה וליראת שמים יצא להם מזה, כי ינהיגו כל ההמון ליראת שמים (ואחרי התשובה) [ולאחרית טובה] בלא פקפוק, ולא ישימו שום ספק בהקב"ה. ואם תראה אותם בני אדם שמתעסקים באותם דברים יאמרו לך כי היא דרך סלולה, ובזה ישיגו לידיעת הבורא, לא תשמע ולא תאבה להם, ודע באמת כי יכזבו לך, ולא תמצא יראת חטא וזריזות וענוה וטהרה וקדושה אלא באותן המתעסקים במשנה ובתלמוד. אלו דברי הגאון רבינו האי ז"ל אביהם של ישראל.
ודבר זה כתוב בתורה, ושנוי בנביאים, ומשולש בכתובים. כתוב בתורה (דברים ל, יב) לא בשמים היא, ואיתא במדרש (מסכת כלה פ"ה ה"ה) לא בשמים היא, לא תמצא בגסי הרוח. ולא מעבר לים היא, לא תמצא בסחרנין, ולא בתגרנין. שמואל אמר אין התורה מצויה, לא באיסטרולוגין ולא באיטצגנינין, שנאמר לא בשמים היא. אין התורה מצויה במי שמתעסק במלאכת שמים. אמרו לו לשמואל והלא איצטרלוגוס אתה, אמר להם מימי לא הסתכלתי בחכמה זו אלא בשעה שהייתי נפנה לבית המים ע"כ.
ושנוי בנביאים, שכן על חכמות אלו היה מזהיר ישעיה (נה, ב) לישראל, ואמר להן למה תשקלו כסף בלא לחם ויגיעכם בלא לשבעה. יאמר, למה אתם שוקלין כסף ומפזרים ממון לקנית חכמות שאינן לחם ואין הנפש נזונת בהן, או למה אתם יגעים ומאבדים כוחכם, ומבלים ימיכם בדברים שלא תשבע נפשכם מהם. שמעו שמוע אלי ואכלו טוב, היא התורה הנקראת לקח טוב, כי זהו הלחם האמיתי, ושיהיה לכם לשבעה, וכן תתענג בדשן נפשכם בזיו העליון, כמו שהגוף מתענג. וכן אמר דוד (תהילים סג, ו) על תענוג הנפש, כמו חלב ודשן תשבע נפשי.
ומשולש בכתובים, כמו שאמר שלמה המלך עליו השלום (משלי טו, טז) טוב מעט ביראת ה' מאוצר רב ומהומה בו. יאמר, טוב שישכיל וישיג לו השגה מועטת ויירא את השם יתברך, מאוצר רב, כלומר מרבוי החכמה יותר מכדי השגתו, כי יבא לזה לידי מבוכה ומהומה. וזהו ומהומה בו, לפי שעם המעט תתעלה ותתענג, ועם רבוי יאבד וישתומם, ותהיה נפשו נטרדת מן החיים הנצחיים האמתיים, מאותם המעלות הראויות לתת לה מבית המלך. וכענין הדבש, שהוא ערב לגוף במיעוטו ורבויו יזיק לו. ועל זה אמר שלמה (שם כה, טז) דבש מצאת אכול דייך פן תשביענו והקאתו. יזכור עליו שיאכל ממנו די ספוקו וישאר בקרבו, כי אם יאכל ממנו בשפע ורבוי יותר מכדי צרכו יקיא הכל, ואפילו המעט שכבר קנהו יפסיד אותו. כן יקרה למי שיחשוב להשיג יותר משיעורו ומכדי השגתו, כשיחפוץ ללכת לפנים ישוב על כל פנים לאחור. והטעם שמתוך עסק שאר החכמות יבא האדם בדברי תורה לידי נטיה מדרך האמת, כי אין לך שום חכמה בעולם שאין בה פסולת וסיג, כי לכך נמשלו החכמות כולן לכסף, כי הכסף ברוב יש בו סיגים ואין כסף צרוף, אבל תורתנו כסף צרוף שאין בו סיג כלל. ולכך נמשלו לכסף צרוף הוא שכתוב (תהילים יב, ז) כסף צרוף בעליל לארץ מזוקק שבעתים.
ולאחר שהזהיר שלמה המלך ע"ה שלא לחלוק בחלק הנמנע, בא לדבר ההשגה, והזהיר עליו שתהיה השגתו צרופה ומזוקקת בלי סיגים. זהו שאמר אחר זה (שם טו, יז) טוב ארוחת ירק ואהבה שם משור אבוס ושנאה בו. ירצה כי ידוע שאין דברי תורה מתקיימים בלומדה בעידון, אלא מתוך ענוי הגוף, כמו שאבאר בריש שער ד', מה שאין כן בשאר החכמות. ואם יאמר האומר למה זה ועל מה זה אענה גופי וחיי צער אחיה בשביל התורה, אתעדן גופי ואלמוד שאר החכמות בעידון ולא בענוי. לזה אמר טוב ארוחת ירק בדרכה של תורה, ואהבה שם, היא התורה האהובה לפני המקום.
וכן אמר שלמה המלך עליו השלום (שה"ש ב, ד) ודגלו עלי אהבה, ודרשינן (ירושלמי סנהדרין פ"ד ה"ב) אלו מ"ט פנים טהור מנין ודגל"ו. ואמר נמי (שה"ש שם ה) סמכוני באשישות רפדוני בתפוחים כי חולת אהבה אני, ואיתא במדרש (שה"ש רבה שם) סמכוני באשישות, אלו הלכות המאוששות. רפדוני בתפוחים, אלו דברי תורה שריחן טוב כתפוחים. כי חולת אהבה אני, אמר רבי יצחק בראשונה כשהיתה פרוטה מצויה אדם מתאוה לדבר משנה דבר הלכה דבר תלמוד, ועכשיו שאין הפרוטה מצויה, וביותר שאנו חולים מן המלכיות, אדם מתאוה לשמוע דברי מקרא דברי אגדה. ואמר נמי (שם ג, י) תוכו רצוף אהבה, והם הלוחות. ואמר נמי (שם ח, ז) אם יתן איש את כל הון ביתו באהבה, והוא על דרך שאמר דוד אביו (תהילים קיט, עב) טוב לי תורת פיך מאלפי זהב וכסף. ומתוך שהיא אהובה לפני המקום ונקראת אהבה, לומדיה גם כן הם אהובים, כדאיתא בפרק במה אשה (שבת סג א) אמר רבי אבא אמר ריש לקיש, שני תלמידי חכמים המדגילים זה את זה בהלכה, הקדוש ברוך הוא אוהבן, שנאמר (שם ב, ד) ודגלו עלי אהבה. ונקראים גם כן אוהבי השם יתברך, כדכתיב (משלי ח, כא) להנחיל אוהבי יש. גם אהבה בגימטריא י"ג, רמז לי"ג מדות שהתורה נדרשת בהם.
וזהו אומרו טוב שיחיה חיי צער בארוחת ירק ואהבה שם, כלומר וילמוד התורה הנקראת אהבה. משור אבוס, מאותן המתעדנין גופם כשור אבוס. ושנאה בו, ולומדים החכמות השנואים לפני המקום, וזרה ונכריה היא ואסורה לבוא בקהל עדת ישראל. או יאמר, טוב ארוחת ירק ואהבה שם, אמר טוב להשיג השגה קלה עם אמונת השכינה הנקראת אהבה, שנאמר (שה"ש ב, ז) אם תעירו ואם תעוררו את האהבה עד שתחפץ, וכתיב (שם ח, ז) אם יתן איש את כל הון ביתו באהבה, ואנו אומרים באהבה תרים קרננו להודות לך וליחדך. וגם באהבה גימטריא אחד רמז לשכינה. משור אבוס, מן ההשגה גדולה המטעה את האדם, כאותה השגה שהשיגו ישראל במדבר שעשו את העגל, וימירו את כבודם בתבנית שור (תהילים קו, כ). ושנאה בו, מדת הדין. וזהו שהזכיר משה (שמות לב, יא) למה ה' יחרה אפך בעמך. ויהיה פירוש הפסוק הזה שוה לפירוש הפסוק שלפניו, טוב מעט ביראת ה' וגו'. נמצא שעסק מקרא ומשנה ותלמוד הוא העיקר, ומעשה בראשית ומרכבה הן לדעת הרמב"ם וסיעתו, הן לדעת החכמים המפרשים שהוא הקבלה האמתיות, אינם אלא כדבר הנאכל לשובע.
ואמשול לך משל, למלך שזימן עבדיו לסעודה, ונותן לפניהם לחם ובשר ויין לאכלו לשובע נפשם, גם נתן לפניהם דבש מיני מתיקות לקינוח הסעודה. הטפש התאוה תאוה לאכול מיני מתיקות ומניח המאכלות כולם, וכשהוא עומד משלחנו עדיין הוא רעב ללחם וצמא למים, גם מה שאכל יקיא אותו, כמו שאמר שלמה עליו השלום (משלי כה, טז) דבש מצאת אכול דייך פן תשבענו והקאתו, ונמצא בטנו ריק מכל. אבל החכם אוכל לשובע נפשו מבשר ולחם ויין, ואחר כך יטעום מעט דבש ומיני מתוק לקינוח הסעודה, ואז הוא שבע ודשן וטוב לב משתה תמיד. המלך הוא ה' צבאות מלך הכבוד, שזימן לפניו עבדיו הם עמו ישראל, כי לי בני ישראל עבדים (ויקרא כה, נה). הסעודה היא התורה הקדושה שהיא מזון הנפש. ונתן לפניהם לחם, הוא התלמוד, כדדרשינן בחגיגה (יד א) כל משען לחם, אלו בעלי תלמוד, שנאמר (משלי ט, ה) לכו לחמו בלחמי. ובשר אלו שמעתות, כן איתא בספרי (האזינו פיסקא שיז) חלב בקר עם חלב צאן עם חלב כרים (דברים לב, יז) אלו קל וחומר וגזירה שוה, ותשובות ודינין. ויין, אלו בעלי משנה, כדאיתא במסכת סופרים (פט"ז ה"ג).
אבל אמרו, נמשלה המקרא כמים והמשנה כיין כו', דבש ומיני מתיקות הן המה מעשה בראשית ומעשה מרכבה, אשר בם הציץ בן זומא כשנכנס לפרדס, כשהיה חוקר ורואה בחדרי לבו, והשיג יותר מדאי ונפגע. דאיתא התם (חגיגה יד ב), עליו הכתוב אומר דבש מצאת אכול דייך וגו'. הרי החכמות הללו נמשלו לדבש. הטפש התאוה תאוה לאכול מיני מתיקות ומניח המאכלים כולם, הם אותם בני אדם המתעסקים באותן דברים, ויאמרו כי היא דרך סלולה להשיג ידיעת הבורא, ומניח המאכלים שהם התורה בכללה, כמו שכתבתי לעיל בשם רב האי גאון, ואז כשיעמוד הוא רעב ללחם זה לחמו של תורה. וצמא למים, היא התורה הנמשלה למים, גם מה שאכל יקיא, רצה לומר גם חכמה זו לא יקום אצלו, כמו שאירע לבן זומא במסכת חגיגה פרק אין דורשין (שם). ונמצא ריק מכל, כי יהיה חסר לב לא ידע מאומה. אבל החכם אוכל לשובע נפשו, הוא הצדיק אוכל לשובע נפשו, וממלא רעבון של תורה מבשר ולחם ויין, הוא המשנה והתלמוד והשמעתות.
ואחר שמילא כריסו מהם יטעום מעט דבש, רצה לומר שילמד אחר כך החכמות הללו. אבל דוקא מרב מובהק ובקי בחכמות הללו, דאם פירושם כדעת הרמב"ם שהוא חכמת הפילוספיות, הלא כתבתי לעיל שאין ללמוד אותם כי אם ממלמד שיוכל להשיג אותן על אמיתתן. ואם פירושם שהוא סוד הקבלה הידוע לבעלי האמת, גם בזה כתב בעל עיקרים מאמר ב' פ"ח, אסור לעיין בספרי הקבלה אלא על פי הקבלה חכם מפי חכם, ואז הוא שבע ודשן, רצה לומר ואז הוא בעל תורה גמור, כמו שכתבתי לעיל בשם מדרשו של רשב"י.
וטוב לב משתה תמיד (משלי טו, טו), על דרך דאיתא בבבא בתרא (קמה ב) וטוב לב משתה תמיד, אלו בעלי תלמוד. ואשרי מי שבא לכאן ותלמודו בידו (מו"ק כח א). זהו שיעור מה שרצינו בזה השער.
<h3>שער ג</h3>
- במתי זמן הלימוד
הלילה הוא זמן מוכן ללמוד תורה, לפי שפנוי בה האדם יותר מעסקיו. ועל כן אמר בפ"ג מאבות (מ"ד) ר' חנינא בן חכינאי אומר, הניעור בלילה, והמהלך בדרך יחידי, והמפנה לבו לבטלה, הרי זה מתחייב בנפשו. רצה לומר כי שעות הלילה והליכת הדרך יחידי הם, לא יעצרוהו המון המונע מלהשתדל בתורת ה'. ואז כאשר באלו השעות המודרכות, והמקום המוכן להתבודד, יפנה אדם שכלו לבטלה, ולא ישתדל במה שראוי לו. הנה הוא אז מתחייב בנפשו, והוא כי אז ישוב במקום סכנה, כי הלילה והדרך אשר האדם הולך בה יחידי הם בחזקת סכנה, והוא אז בהיותו יושב בטל הוא סבת כל הצרות הבאות עליו. לזה ראוי לו להשתדל במה שראוי לשכלו, ולהסיר הדמיונות הבטלות מעליו, ותחול אז ההשגחה האלהית עליו.
והזמן המוכן יותר בכל הלילה, היא באשמורת הבוקר, לפיכך היה דוד קם בחצי הלילה לקרות בתורה, כדאיתא בפסיקתא (דר"כ פיסקא ז) חצות לילה אקום להודות לך על משפטי צדקך (תהילים קיט, סב) ר' פנחס בשם ר' אלעזר בר מנחם אמר, מה היה עושה, היה נוטל נבל וכינור ונותן במראשותיו, ועומד בחצי הלילה, ומנגן בהם וקורא בתורה, והיו חברי ישראל שומעין את קולו ואומרין, ומה אם דוד המלך עוסק בתורה אנחנו על אחת כמה וכמה, נמצאו חברי ישראל עוסקים בתורה. אמר רבי לוי חלון היתה על גבי מטתו של דוד פתוחה לצפון, והיה הכינור תלויה כנגדה, והיתה רוח צפונית יוצאה בחצי הלילה ומנשבת בו, והיה הכינור מנגן מאליו, הדא הוא דאמר והיה כנגן המנגן (מלכים ב, ג, טז), כמנגן אין כתיב כאן, אלא כנגן המנגן, הכינור מנגן מאליו. והיו כל ישראל שומעים אותו ואומרים, ומה אם דוד מלך ישראל עוסק בתורה אנו על אחת כמה וכמה, נמצאו כל ישראל עוסקים בתורה. הוא שדוד אומר (שם נז, ט) עורה כבודי עורה וגו', איתער יקרי מן קדם יקריה דבוראי. לית יקרי [חשיב] כלום מן קדם יקריה דבריי, אעירה השחר אנא הוינא מעורר שחרא שחרא לא מעורר יתי. והיה יצר הרע מרגיזו, ואמר לו דוד, דרכם של מלכים להיותם ישנים שלש שעות על היום, ואת אומר חצות לילה אקום. זה הוא אומר על משפטי צדקך.
וגרסינן במסכת מנחות פרק הרי עלי עשרון (קי א) שיר המעלות ברכו את ה' וגו' (תהילים קלד א), בבית ה' בלילות, אלו תלמידי חכמים העוסקים בתורה בלילה. ואיתא נמי התם, בכל מקום מוקטר ומוגש לשמי (מלאכי א, יא), בכל מקום ס"ד, אמר ר' שמעון בר נחמני אלו תלמידי חכמים העוסקים בתורה בלילה, מעלה אני עליהם כאילו מקטירים ומגישים לשמי. ובמסכת תמיד פרק לא היו כופתים (לב ב), תנא רבי חייא כל העוסק בתורה בלילה שכינה כנגדו, שנאמר (תהילים טז, ח) שויתי ה' לנגדי תמיד, ואומר (איכה ב, יט) קומי רוני בלילה וגו' נוכח פני ה'. וגרסינן בפ"ק דעבודה זרה (ג ב) ובחגיגה פרק אין דורשין (יב ב) אמר ר' לוי כל העוסק בתורה בלילה הקדוש ברוך הוא מושך עליו חוט של חסד ביום, שנאמר (תהילים מב, ט) יומם יצוה ה' חסד וגו'. וגרסינן במסכת עירובין פרק הדר (סה א) לא אברי סיהרא אלא לגירסא. וגרסינן נמי התם פרק עושין פסים (שם יח ב) אמר רבי ירמיה בן אליעזר, כל בית שנשמעים בו דברי תורה בלילה שוב אינו חרב, שנאמר (איוב לה, י) ולא יאמר איה אלוה עושי נותן זמירות בלילה. ואיתא נמי בפרק חלק (סנהדרין צב א) כל בית שאין בו דברי תורה נשמעים בלילה אש אוכלתו, שנאמר (איוב כ, כו) כל חושך טמון לצפוניו תאכלהו אש לא נופח ירע שריד באהלו, אין שריד אלא תלמידי חכמים, שנאמר (יואל ג, ה) ובשרידים אשר ה' קורא.
איתא במדרש (שמו"ר פ"ל, ה) וכי ימכור איש את בתו לאמה (שמות כא, ז). אמר הקדוש ברוך הוא לישראל, בת אחת היתה לי ומכרתיה לכם לאמה, שאין אתם מוציאים אותה אלא חבושה בארון. לא תצא כצאת העבדים, נהגו בה כבוד ששביתם אותה מאצלי, שנאמר (תהילים סח, יט) עלית למרום שבית שבי וגו' ע"כ. וקישור הכתובים שאחר זה הוא בעניין זה, אם רעה בעיני אדוניה, אם ישראל רעים שאינם מקיימים את התורה. והפדה האב, כלומר תסתלק השכינה מהם. והרי במתן תורה לעם נכרי לא ימשול למכרה, לא נתנה לאומה מאומות העולם אלא לישראל, וישראל בוגדים בה. ואם לבנו ייעדנה, רצה לומר מצוה ליעדה ולנהוג בה מנהג אישות, ואם הוא עצמו לא מייעדה, מצוה ליעדה לבנו, על דרך ושננתם לבניך (דברים ו, ז). זהו ואם לבנו יעדנה כמשפט הבנות יעשה לה, שינהג בה מנהג אישות.
אם אחרת יקח לו אשה, הוא על דרך שאמרו רז"ל (אבות פ"ב מ"ב) יפה תורה עם דרך ארץ. ועוד אמרו כל תורה שאין עמה מלאכה סופה בטלה. וזמן המלאכה היא ביום, כמו שאמר דוד עליו השלום (תהילים קד, כא) הכפירים שואגים לטרף ולבקש מאל אכלם, תזרח השמש יאספון ואל מעונתם ירבצון, יצא אדם לפעלו ולעבודתו עדי ערב. לכן אמר הכתוב שינהג בה מנהג אישות בזמנה והוא בלילה. ואם אחרת יקח לו אשה, רצה לומר שיזרח השמש ויבא הזמן לישא אשה אחרת, והיא הפעולה והעבודה להביא טרף לנפשו, שארה וכסות ועונתה וגו'. רצה לומר מכל מקום לא יחיש וימהר למלאכתו טרם שיקרא הקרבנות, ושיניח תפילין, ויקרא קריאת שמע. כדאיתא בברכות (יד א) אמר רב אידי בר אבין אמר ר' יצחק בר אשיאן, אסור לאדם ליתן שלום לחבירו, ולצאת לדרך קודם שיתפלל, שנאמר (תהילים פה, יד) צדק לפניו יהלך. ואמר נמי (שם) כל המתפלל ויצא לדרך הקדוש ברוך הוא עושה לו חפציו, שנאמר צדק לפניו יהלך וישים לדרך פעמיו. וזהו שארה כסותה ועונתה לא יגרע, שארה אלו מזונות, והוא השלחן אשר לפני ה', והוא פרשת הקרבנות, אשר הם לחמי לאשי ריח נחוח לה'. כסותה, הוא כסות של מצוה, עטיפת ציצית והנחת תפילין. עונתה זה קריאת שמע ותפלה, רצה לומר שיקרא קריאת שמע בעונתה, כוותיקים שהיו מכוונים לקרות מעט קודם הנץ החמה, כדי שיסיים אותה וברכותיה עם הנץ החמה, ויסמוך לה תפלה מיד בהנץ החמה, כמבואר בברכות (ט ב).
ולזה כוון שלמה, באמרו (משלי ח, י) קחו מוסרי ואל כסף ודעת מחרוץ נבחר. אמר, כשיגיע הזמן שיתעסק במלאכתו וירדוף אחר קנייני עולם, בתחלה טרם כל דבר קחו מוסרי, רצה לומר שיקחו מוסר המצות בזריזות והשתדלות כמי שלוקח הדבר בידים, שהוא מזדרז בו, ולא שיקחם בעצלה וביאוש, כי אם יתעצל בהם אי אפשר שינצל מן העונש אפילו כשהוא מקיים המצוה. כי אם הוא מיחד השם יתברך בפיו ובשפתיו ולבו רחוק ממנו, גדול עונו מנשוא, לזה אמר לשון קחו. גם באלו ג' שהזכרתי בכולם מצינו לשון קיחה, בעניין הקרבנות, קח לך עגל בן בקר (ויקרא ט, ב), קחו שעיר עזים (שם ג), קחו את המנחה הנותרת (שם י, יב), יקח שני כבשים תמימים (שם יד, ד), ולקח כבש אחד (שם כא), יקח לו שתי תורים (שם טו, יד), יקח שני שעירי עזים (שם טז, ה) וכהנה רבות.
במצות ציצית נאמר (משלי י, ח) חכם לב יקח מצות. היא מצות ציצית ששקולה כנגד כל המצות (שבועות כט א) שנאמר (במדבר טו, לט) וראיתם אותו וזכרתם את כל מצות ה'. ועוד נאמר כאן חכם לב יקח מצות, ונאמר להלן (משלי יא, ל) ולוקח נפשות חכם, רצה לומר מי שלוקח נפשות שהוא מצות ציצית שהנפשות תלוי בה, כדאיתא במסכת שבת פרק במה מדליקין (לב ב) גם בכנפיך נמצא דם נפשות אביונים (ירמיה ב, לד), מפני מה מתים בניו ובנותיו של אדם, בעון ציצית, דאמר קרא גם בכנפיך נמצא דם. לזה אמר הלוקח נפשות, שבמצות ציצית מציל נפשות. נקרא חכם על דרך חכם לב יקח מצות, בקריאת שמע ותפלה, ה' תפלתי יקח (תהילים ו, י), קחו עמכם דברים (הושע יד, ג), כל תשא עון וקח טוב (שם), ואיתא בתנחומא (קרח יב) זו תפלה, טוב בגימטריא י"ז, תפלה י"ט, הוצא מהן ברכת הזדים שתקנו ביבנה, ואת צמח דוד שתקנו על שם בחנני ה' ונסני (תהילים כו, ב) ע"כ.
ובכולם שייך גם כן לשון מוסר. הקרבנות כל עצמם הוא שיקח מוסר, ויתודה וישוב אל ה' וירחמהו (ישעיה נה, ז) כמו שכתבתי לעיל בשער א'. ציצית היא זכירת כל המצות, והמצות הם המוסר, כדכתיב (משלי א, ח) שמע בני מוסר אביך, ודרשו רז"ל (מדרש משלי פ"א) זהו תורה שבכתב. וקריאת שמע היא כולה מוסר כדמוכח מתוכה. זהו שאמר (שם ח, י) קחו מוסרי, הן אלו ג' שהזכרתי. ואל כסף אל תרדוף, אחר קנייני העולם אשר הם כולם נכללים במלת כסף, כדכתיב (בראשית יז, יב) יליד בית ומקנת כסף, ואת כל מקנת כספו (שם כג), ויאכל גם אכול [את] כספינו (שם לא, טו), אוכל בכסף תשבירני (דברים ב, כח), כי טוב סחרה מסחר כסף (משלי ג, יד), הרי הכסף יענה הכל (קהלת י, יט). ודעת מחרוץ נבחר, רצה לומר אל תמהר לחשוב תחבולות לרדוף אחר קנייני העולם בחריצות הדעת. שאתה מתיישב בדעתך ותתפלל אל ה' בכוונת הלב והנפש, הוא נבחר מכל חריצותך, כי השם יתברך ימלא שאלתך, כמו שכתבתי לעיל.
המתפלל ואחר כך יצא לדרך הקדוש ברוך הוא עושה לו חפציו. אבל מי שלא יעשה כן, וישים בטחונו בכספו ובזהבו, וקודם שיניח תפילין ויקרא קריאת שמע ויתפלל, ירדוף אחר רדיפת קנייני העולם, השם יתברך יסיר השגחתו מעליו, והיא לא תצלח. וזהו סיומא דקרא, ואם שלש אלה לא יעשה לה, רצה לומר שאם אחת מאלה לא יעשה כהוגן, ויצא חנם אין כסף, רצה לומר שיציאתו שיצא אדם לפעלו יהיה חנם אין כסף, כי לא תצלח דרכו. או על דרך זה ואם משלש אלה לא יעשה אהת, והוא קריאת שמע שלא יקרא ויצא חנם, רצה לומר יצא מארצו, על דרך לא חרבה ירושלים אלא מפני שבטלו קריאת שמע, כדאיתא בפרק כל כתבי (שבת קיט ב). וזהו חנם אין כסף, על דרך חנם נמכרנו ולא בכסף תגאלו (ישעיה נב, ג).
ויצא לנו גם מזה, שזמן הלמוד הוא בלילה, כי היום הוא למלאכה. אכן מי שנתן לו אלהים ריוח והצלה, שיש לו פנאי ללמוד יום ולילה, צריך להתאים שתי תורות, תורה שבכתב ותורה שבעל פה, וללמוד בשניהם, שנאמר (שמות לו, כט) והיו תואמים מלמטה, ויחדיו יהיו תמים על ראשו הוא החבור למעלה, והמשכיל יבין. ועל זה רמוז הכתוב, באומרו (תהילים א, ב) ובתורתו יהגה יומם ולילה. קרא תורה שבכתב ותורה שבעל פה יומם ולילה, שנאמר (בראשית א, ה) ויקרא ה' לאור יום ולחושך קרא לילה, אמר שקרא ה' לאור הוא תורה שבכתב, כי נר מצוה ותורה אור יומם. ולחושך הוא תורה שבעל פה, כמו שכתב התנחומא (וירא ו') על פי הדברים האלה כרתי אתך ברית (שמות לד, כז), ואמרו החכמים לא כתב הקדוש ברוך הוא בתורה למען דברים האלה, ולא בעבור הדברים האלה, ולא בגלל הדבר אלא על פי. זהו תורה שבעל פה שהיא קשה ללמוד ויש בה צער גדול, שהיא משולה בחושך, שנאמר (ישעיה ט, י) העם ההולכים בחושך ראו אור גדול, אלו בעלי תלמוד כו'. וגרסינן במסכת סנהדרין פרק ג' (כד א) במחשכים הושיבני (איכה ג, ו) זה תלמוד בבלי, זהו ולחשך שהוא תורה שבעל פה קרא לילה.
לכן מי שמתאים שתי תורות הללו, ילמוד תורה שבכתב הדומה ליום ביום, ותורה שבעל פה הדומה ללילה בלילה. וכן איתא בפירקא רבי אליעזר (פמ"ה) כל אותן מ' יום שהיה עומד משה בהר היה קורא בדת המקרא ביום ושונה בדת המשנה בלילה. וכן תרגם המתרגם בשיר השירים בפסוק (ה, י) דודי צח ואדום בלשון הזה, בכן שריאת כנישתא דישראל למשתעי בשבחה למרי עלמא, וכן אמרת לההוא אלהא רעותי למפלח דעטוף ביממא באיצטל חיור כתלגא, ועסיק בעשרים וארבע ספרין דאורייתא נביאה וכתובה, ובלילה הוא עסיק בשיתא סדרי משנה, וזיו יקרא דאנפוהי זהרין כנורא מסגיאות חכמתא וסברא, דהוא מחדות שמועין חדתין בכל יומא, ועתיד לפרוס מינן לעמיה ביומא רבא כו'. והטעם מבואר לחכמי האמת, שצריך האדם לתת לכל מדה ומדה כפי הראויה לה, והחכם המשכיל יבין וישכיל.
והטעם הנכון נראה לי, כי התורה הנלמדת בלילה מתיישבת ומתקיימת יותר מהנלמדת ביום, ותורה שבעל פה צריכה ישוב יותר מתורה שבכתב, כמו שכתב התנחומא בפרשת נח (ג'), וז"ל לא קבלו ישראל את התורה עד שכפה עליהם הקדוש ברוך הוא הר כגיגית, שנאמר (שמות יט, יז) ויתיצבו בתחתית ההר. ואמר רב דימי בר חמא אמר להן הקדוש ברוך הוא לישראל אם מקבלים אתם את התורה מוטב, ואם לאו שם תהא קבורתכם. וא"ת על תורה שבכתב כפה עליהם את ההר, והלא משעה שאמר להם מקבלים אתם את התורה, ענו כולם ואמרו נעשה ונשמע, מפני שאין בה יגיעה וצער והיא מעט. אלא אמר להם על תורה שבעל פה שיש בה דקדוקי מצות קלות וחמורות, והיא עזה כמות, וקשה כשאול קנאתה, לפי שאין לומד אותה אלא מי שאוהב הקדוש ברוך הוא בכל לבו ובכל נפשו ובכל מאודו, שנאמר (דברים ה, ו) ואהבת את ה' אלהיך בכל לבבך ובכל נפשך ובכל מאודך. ומנין אתה אומר שאין אהבה זו אלא לשון תלמוד, ראה מה כתיב אחריו, והיו הדברים האלה אשר אנכי מצוך היום על לבבך, ואיזה זה תלמוד שהוא על הלב, הוי אומר ושננתם לבניך, זו תלמוד שצריך שינון. וכתב עוד, ובפרשה שנייה כתיב בה בכל לבבכם ובכל נפשכם, ולא כתוב ובכל מאודכם, ללמדך שכל מי שאוהב עושר ותענוג אינו יכול ללמוד תורה שבעל פה, לפי שיש בה צער גדול ונידוד שינה. ומאחר שצריכה טורח גדול ועיון רב, לכן זמנה בלילה.
ועל דא גרסינן בסוף מסכת תענית (לא א) ובבתרא פרק יש נוחלין (קכא ב) תניא ר' אליעזר הגדול אומר, כיון שהגיע ט"ו באב תשש כחה של חמה ולא היו כורתים עצים למערכה, וקרי ליה יום תבר מגל, מכאן ואילך דמוסיף יוסיף ודלא מוסיף יסיף, מאי יסיף, תנא רב יוסף תקבריה אמיה. ירצה באומרו תקבריה אמיה, לפי שעתה הגיע העת ללמוד בלילה, והלמוד השייך ללילה הוא תורה שבעל פה, ודרשו רז"ל (תנחומא שם) שמע בני מוסר אביך, זו תורה שבכתב. ואל תטוש תורת אמך, זו תורה שבעל פה. ואם אינו לומד אותה אז היא גורמת שיקבר, וזהו תקבריה אמיה היא תורה שבעל פה. עוד נראה כי דרשו רז"ל עוד אל תטוש תורת אמך זו כנסת ישראל. וידוע כי כנסת ישראל היא מדת הדין השולט בלילה, והיא השכינה אשר תורה שבעל פה נמשכת ממנה כידוע לחכמי האמת. נמצא אם הוא לומד בלילה, אזי המדה ההיא משפעת עליו טובה וברכה, כדאיתא במסכת תמיד (לב א) הלומד תורה בלילה שכינה כנגדו, אבל אם אינו לומד אז מדת הדין שולט, וזהו תקבריה אמיה, והמשכיל יבין. ודורשי רשומות נתנו סימן, משכבי עד קומי שכבי, ומקומי עד שכבי קומי. רצה לומר מזמן שבועות שקורין בה מגלת רות, דכתיב בה שכבי עד הבקר (ג, יג), עד תשעה באב שקורין איכה, דכתיב בה (ב, יט) קומי רוני בלילה, שכבי עד הבקר. ומקומי שהוא ט' באב, עד שכבי שהוא שבועות, קומי רוני בלילה לראש אשמורת. זהו שרצינו בזה השער השלישי.
<h3>שער ד</h3>
- בהנהגת לומדיה
הנהגת לומדי תורה נחלקת לג' חלקים. הא', הנהגת למודו. הב', הנהגת מדותיו. הג', הנהגת מלבושיו. וזהו דאיתא בשמות רבה (פל"ד, ב) אמר רשב"י ג' כתרים הם, כתר תורה, כתר כהונה, כתר מלכות. ובמסכת אבות (פ"ד מ"ג) מוסיף ואמר וכתר שם טוב עולה על גביהן. רצו בזה אלו ג' הנהגות, כתר תורה הוא הנהגת למודו. כתר כהונה הוא הנהגת מדותיו, שיהיה לו מדות טובות, כדכתיב (מלאכי ב, ז) שפתי כהן ישמרו דעת ותורה יבקשו מפיהו, אימתי אם דומה למלאך ה' צבאות כדדרשו בחגיגה (טו ב), והוא שדומה למלאך ה' צבאות בהנהגת מדות טובות. כתר מלכות, הוא הנהגת מלבושיו, שיהא מסולסל בבגדים נאים בלבוש מלכות, כדאיתא בנדרים (כ ב) אמר אמימר מאן מלכי רבנן דמצויינים במלבושים נאים.
ואם יש לו אלו ג' הנהגות, אז כתר שם טוב עולה על גביהן. רצה לומר שאין כתר שם טוב אם לא על גבי שלשתן, אבל אם יחסר אחד מהכתרים, אזי גם כתר שם טוב לא יעלה עליו. ולזה אמרו (ברכות נז ב) שלשה דברים מרחיבים דעתו של אדם, אשה נאה, ודירה נאה, וכלים נאים. רצה לומר דברים מרחיבים נפשו של אדם שיהיה לו נפש רחבה ודעת רחבה להכיל למודו, ושיתקיימו בידו. אשה נאה, הוא הנהגת למודו, שישתעשע באילת אהבים שהיא האשה נאה ויפה, ונחמדת מזהב ומפז רב. דירה נאה, הוא הנהגת מדותיו, שיהיה לו דירה נאה עם הבריות, שידור באהבה ובאחוה מתוך גודל מעלות מדותיו. כלים נאים, הם מלבושים נאים. והנה אבאר החלקים מתוך דברי רז"ל.
הא', הנהגת למודו. הוא שירחיק עצמו מתאות גבעת עולם, ולא ילך בשרירות לבו, שאין דברי תורה מתקיימת בלימודה בעידון אלא מתוך עינוי הגוף, כמו ששנינו בפרק (ה') [ו'] (מ"ד) מאבות כך היא דרכה של תורה, פת במלח תאכל, ומים במשורה תשתה, ועל הארץ תישן, וחיי צער תחיה, ובתורה אתה עמל. ואם אתה עושה כן אשריך וטוב לך, אשריך בעולם הזה וטוב לך בעולם הבא. ובפ"ו (מ"ה) חשיב מ"ח דברים שהתורה נקנית, ומהם מיעוט שינה, מיעוט שיחה, ומיעוט תענוג. וכן כתוב בתנחומא (נח ג') כל מי שאוהב עושר ותענוג אינו יכול ללמוד תורה שבעל פה, לפי שיש בה צער גדול ונדוד שינה, ויש מכלה ומנבל עצמו עליה. לפיכך מתן שכרה לעולם הבא, שנאמר (ישעיה ט, א) העם ההולכים בחושך ראו אור גדול. אותו אור שנברא ביום ראשון שגנזו הקדוש ברוך הוא לעמלי תורה כו'. וגרסינן בברכות פרק הרואה (סג ב) הסכת ושמע ישראל (דברים כז, ט), אמר להם משה לישראל כתתו עצמיכם על דברי תורה, כדר' שמעון בן לקיש, דאמר רשב"ל אין דברי תורה מתקיימים אלא במי שממית עצמו עליהם, שנאמר (במדבר יט, יד) זאת התורה אדם כי ימות באוהל. אמר רבא מאי דכתיב (משלי ל, לב) אם נבלת בהתנשא ואם זמות יד לפה. אם מנבל אתה עצמך על דברי תורה מתנשא, ואם לאו יד לפה. אמר רבי ינאי מאי דכתיב (שם לג) כי מיץ חלב יוציא חמאה וגו', במי אתה מוצא חמאה של תורה, במי שמקיא עליו חלב שינק משדי אמו. ומיץ אף יוציא דם, כל תלמיד שיוציא עליו דם, כל תלמיד שכועס עליו רבו פעם ראשונה ושנייה ושותק זוכה ומבחין בין דם טמא לדם טהור. ומיץ אפים יוציא ריב, כל תלמיד שכועס עליו רבו פעם ראשונה ושנייה ושותק זוכה ומבחין בין דיני ממונות לדיני נפשות, דתנן (ב"ב כה ב) הרוצה שיחכים יעסוק בדיני ממונות, שאין לך מקצוע בתורה יותר מהם, שהם כמעין הנובע.
וגרסינן בחגיגה פרק אין דורשין (יד א) אשר קומטו בלא עת נהר יוצק יסודם (איוב כב, טז) אלו תלמידי חכמים שמקמטים שינה מעיניהם בעולם הזה, והקדוש ברוך הוא מגלה להם סוד הנהר לעולם הבא, שנאמר נהר יוצק יסודם. ולא עוד אלא שנשותיהן זוכות בדבר, כדגרסינן בפרק יום הכפורים (יומא עז א) מאי דכתיב כי יתן לידידו שינה (תהילים קכז, ב), אלו הן נשותיהן של תלמידי חכמים שמנדדים שינה מעיניהם בעולם הזה זוכות לעולם הבא.
וגרסינן בפרק חלק (סנהדרין ק א) דרש רבי יודא בר סימן, כל המשחיר פניו על דברי תורה בעולם הזה, הקדוש ברוך הוא מבהיק זיו פניו לעולם הבא, שנאמר (שה"ש ה, טו) מראהו כלבנון. אמר ליה תנחומא בר חנילאי, כל המרעיב עצמו על דברי תורה בעולם הזה, הקדוש ברוך הוא משביעו לעולם הבא, שנאמר (תהילים לו, ט) ירויון מדשן ביתך וגו'. וגרסינן נמי במסכת עירובין פרק כיצד מעברין (נד א) אמר רב הונא מאי דכתיב חיתך ישבו בה וגו' (שם סח, יא), אם עושה אדם עצמו כחיה זו שדורסת ואוכלת תלמודו מתקיים בידו, ואם לאו אין מתקיים בידו, ואם עשה כן, אמר ר' הונא הקדוש ברוך הוא עושה לו סעודה בעצמו, שנאמר (שם) תכין בטובתך לעני אלהים.
ואל ימנע עצמו מבית המדרש אפילו שעה אחת, כדאיתא במסכת ביצה פרק אין צדין (כד ב) אמר רב לעולם אל ימנע אדם עצמו מבית המדרש אפילו שעה אחת כו'. ואפילו בשעת מיתה, כדאיתא במסכת שבת פרק רבי עקיבא (פג ב) לעולם אל ימנע אדם עצמו מדברי תורה ואפילו בשעת מיתה, שנאמר (במדבר יט, יד) אדם כי ימות באוהל. וטוב להיות תמיד בבית הכנסת, ואף על פי שאינו מבקש מזון לבניו, כדאיתא במסכת עירובין פרק עושין פסין (כא ב) שחורות כעורב, במי אתה מוצא דברי תורה במי שמשכים ומעריב עליה בבית המדרש. ושחורות דורש לשון שחרית. רבה אמר, במי שמשחיר פניו עליהם כעורב. רבא אמר, במי שמשים עצמו עליהם אכזרי על בניו ובני ביתו כעורב, כי הא דרב אדא בר מתנא כי הוי אזיל לבי רב, אמרה ליה דביתהו, ינוקי מאי אעבד להו, אמר לה איכא קרומו פירוש ירקות באגמא.
וישתעבד גופו ואבריו לזה כשור לעול וחמור למשוי, ואשריו, כדגרסינן בפרק קמא דעבודה זרה (ה ב) אמר רבי יוחנן משום רבי בנאה, מאי דכתיב אשריכם זורעי על כל מים משלחי רגל השור והחמור (ישעיה לב, כ), אשריהם ישראל בזמן שעוסקים בתורה ובמצות ובגמילות חסדים יצרם מסור בידם, ולא הם מסורים בידו, שנאמר אשריכם זורעי על כל מים, ואין זריעה אלא צדקה, שנאמר (הושע י, יב) זרעו לכם לצדקה. ואין מים אלא תורה, שנאמר הוי כל צמא לכו למים. משלחי רגל השור והחמור וגו', תנא דבי אליהו לעולם ישים אדם עצמו לדברי תורה כשור לעול וכחמור למשוי. דכיון שאדם לעמל נברא טוב לו שיהיה עמלו בתורה, כדגרסינן בפרק חלק (סנהדרין צט ב) רבי אלעזר אמר אדם לעמל נברא (איוב ה, ז), ואיני יודע אם לעמל פה אם לעמל אחר, כשהוא אומר כי אכף עליו פיהו הוי אומר לעמל פה נברא, ועדיין איני יודע אם לעמל תורה אם לעמל שיחה, כשהוא אומר (יהושע א, ד) לא ימוש ספר התורה הזה מפיך, הוי אומר לעמל תורה נברא. אמר רבא כל גופי דרופתקי אינון טבא לגופא דזכי הוי דרופתקי דאורייתא. פירוש כל הגופות טרחנים, אבל טוב לגוף דזכי ויהיה טורחו בתורה, שנאמר (משלי כב, יח) כי נעים כי תשמרם בבטנך וגו', אימתי תשמרם בבטנך כשישכנו יחדיו על שפתיך.
והעיקר הלימוד המקוים ביד כל אדם הוא כשכותב דבריו, שמתוך כך זוכרם. ורמז לדבר כ'י ת'שמרם ב'בטנך, ראשי תיבות "כתב", רמז אם כותב דבריו שלמד אזי ישמרם בבטנו. גם אמרו רז"ל בירושלמי פרק אין עומדין (ברכות פ"ה ה"ה) ברית כרותה שכל היגע בתורתו בבית הכנסת לא במהרה הוא משכח. ואם הוא עמל בתורה התורה מזמנת פרנסתו, כדכתבתי לעיל שער א'. וגרסינן נמי בפ"ג מאבות (מ"ה) ר' נחוניא בן הקנה אומר, כל המקבל עליו עול תורה, מעבירין ממנו עול מלכות ועול דרך ארץ. על כן טוב לו לאדם עולה של תורה שהיא כבוד לאדם בעולם הזה ובעולם הבא, אף על פי שיהא בעמל ועוני מכל העולם כולו.
ואל יאמר בלבבו איך אלמוד ואין לי בינה ודעת ולא לב להבין ולהורות, כי ה' לא נתן לי לשון לימודים, כי מי שנתן לו בינה ודעת לעשות מלאכתו ולעסוק בפרקמטיא, הוא יתן לו בינה ודעת ללמוד תורה. כדאיתא בתנא דבי אליהו (פי"ד) אמר אליהו ז"ל, פעם אחת הייתי מהלך, ומצאני אדם אחד, היה מתלוצץ ומלעיג בדברי, אמרתי לו מה תשיב ליוצרך ליום הדין, אמר לי בינה ודעה לא נתנה לי שאקרא ואשנה, אמרתי לו בני מה מלאכתך, אמר לי צייד אני, אמרתי לו מי למדך שתיטול פשתן, ותארגנו מצודות, ותשליכהו אל הים ותעלה הדגים מן הים, אמר לי בינה נתנה לי מן השמים. אמרתי לו ליטול פשתן, ותארגנו מצודות, ותשליכהו בים ותעלה בו דגים מן הים נתנו לך דעה מן השמים, לדברי תורה שכתוב בהם (דברים ל, יד) כי קרוב אליך הדבר לא נתנו לך מן השמים. מיד הרים קולו ובכה, עד שאמרתי לו אל ירע לך, שכל באי עולם משיבין תשובה זו יהו מעידין בה, וכי יבושו עובדי פשתן ואורגי חורי.
גם אל יאמר איך אלמוד כי מרוב דוחק העוני לא אוכל ללמוד. כלום אתה עני יותר מהלל. אמרו עליו על הלל הזקן, שכל יום ויום היה משתכר בטרפעיק שהוא חצי דינר, חציו נתן לשומר בית המדרש, וחציו פרנסתו ופרנסת אנשי ביתו. פעם אחד לא השתכר, ולא הניחו שומר בית המדרש ליכנוס, עלה ונתלה וישב על פי ארובה כדי שישמע דברי אלהים חיים מפי שמעיה ואבטליון. אמרו אותו היום ערב שבת היה ותקופת טבת היה, ירד עליו שלג מן השמים וכסהו, וכיון שעלה עמוד השחר אמר ליה שמעיה לאבטליון, אחי בכל יום הבית מאיר והיום אפל, שמא יום מעונן הוא. הציצו עיניהם וראו דמות אדם בארובה, עלו ומצאו עליו רום ג' אמות שלג. פרקוהו והרחיצוהו וסכוהו והשיבוהו כנגד המדורה, אמרו ראוי זה לחלל עליו את השבת (יומא לה ב).
גם אם ה' נתן לו עושר ונכסים, לא יאמר איך אלמוד ואני טרוד בממון. דכלום היית עשיר מרבי אלעזר בן חרסום, שהניח לו אביו אלף עיירות ביבשה וכנגדן אלף ספינות בים, ובכל יום ויום היה נוטל משאוי ומהלך מעיר לעיר וממדינה למדינה ללמוד. פעם אחד מצאוהו עבדיו ועשו בו אנגריא, אמר להם הניחוני שאלך ואלמוד תורה, אמרו לו חיי ר' אלעזר בן חרסום שאין אנו מניחים לך, נתן להם הרבה כדי שיניחו אותו, ומימיו לא ראה אותם אלא יושב ועוסק בתורה כל היום וכל הלילה. וזהו דאיתא ביומא (שם) לכן יעסוק אדם בתורה בין בעוני בין בעושר, הלל מחייב עניים, ר' אלעזר בן חרסום מחייב עשירים.
והעוסק בתורה בעוני ובדוחק, ה' יתברך יזמין לו פרנסתו כדי שיוכל ללמוד בריוח. כדאיתא בפרק רביעי מאבות (מ"ט) ר' יונתן אומר, כל המקיים את התורה מעוני סופו לקיימה מעושר, וכל המבטל את התורה מעושר סופו לבטלה מעוני. וזהו שאמרו אם אין תורה אין קמח. ירצה אם אין תורה שלא למד תורה ומבטלה מעושר, לסוף יבא שלא יהיה לו קמח. זהו אין קמח, ואז מבטלה מעוני, דאם אין קמח אין תורה. וגרסינן בסוף מסכת סוטה (מט א) אמר ר' יהודה בר חייא, כל העוסק בתורה מתוך דוחק תפלתו נשמעת, שנאמר (ישעיה ל, יט) כי עם בציון ישב בירושלים בכה לא תבכה חנן יחנך לקול זעקיך וגו', וכתיב בתריה ונתן ה' לכם לחם צר ומים לחץ. רבי אחא בר חנינא אמר, אף אין הפרגוד ננעל לפניו, שנאמר (שם כ) ולא יכנף עוד מוריך, רבי אבהו אומר, אף זוכה ומקבל פני השכינה שנאמר והיו עיניך רואות את מוריך.
הב', הנהגת מדותיו נחלקת לז' חלקים, וסימנך: חכמת, בנתה, ביתה, חצבה, עמודיה, שבעה (משלי יד, א).
הא', שיהא עניו ושפל ברך. הב', שיהא דיבורו תמיד בתורה ולא בשיחה בטילה. הג', שישא ויתן באמונה. הד', שיהא דיבורו בנחת ולא יהא קפדן. הה', שיהא נזהר מהדברים המשכחים הלימוד. הו', שידקדק בדיבורו ולשונו ולא ישנה דבורו. הז', שלא יזלזל עצמו בין הבריות.
הא', שיהא עניו ושפל ברך. דכל הרוצה שיתקיים תלמודו בידו יהא נעים ומרוצה לבריות. ואל יתגאה בתורתו, כדגרסינן בעירובין פרק כיצד מעברין (נד א) אמר ר' אלעזר, מאי דכתיב (משלי א, ט) וענקים לגרגרותיך, אם משים אדם עצמו כענק זה לצוואר, ורואה ואינו נראה, תלמודו מתקיים בידו, ואם לאו אין תלמודו מתקיים בידו. ואמר ר' אלעזר, מאי דכתיב (שה"ש ה, יג) לחייו כערוגת הבושם, אם משים אדם עצמו כערוגה שהכל דשין אותה, וכבושם הזה שהכל מתבשמין בו, תלמודו מתקיים בידו, ואם לאו אין תלמודו מתקיים בידו. ואמרינן התם, אמר רב מתנא, מאי דכתיב (במדבר כא, יח) וממדבר מתנה, אם משים אדם עצמו כמדבר שהכל דשין אותה, תלמודו מתקיים בידו, ואם לאו אין תלמודו מתקיים מתקיים בידו. וגרסינן נמי במסכת שבת פרק רבי עקיבא (פח ב) תנו רבנן הנעלבין ואינם עולבים, שומעים חרפתם ואינם משיבים, עושים מאהבה ושמחים ביסורים, עליהם הכתוב אומר (שופטים ה, לא) ואוהביו כצאת השמש בגבורתו.
וגרסינן נמי במסכת תענית (ז א) אמר רבי חנינא בר אידי, למה נמשלו דברי תורה למים, דכתיב (ישעיה נה, א) הוי כל צמא לכו למים, לומר לך, מה מים מניחים מקום גבוה והולכים למקום נמוך, אף דברי תורה אין מתקיימים אלא במי שדעתו שפלה. ואמר ר' אושעיא, למה נמשלו דברי תורה בג' משקים הללו, במים, וביין, ובחלב. דכתיב הוי כל צמא לכו למים, וכתיב (שם) לכו שברו ואכלו, ולכו שברו בלא כסף ובלא מחיר יין וחלב. לומר לך, מה ג' מיני משקים הללו אין מתקיימים אלא בפחות שבכלים, אף דברי תורה אין מתקיימים אלא במי שדעתו שפלה עליו. והיינו דאמרה ליה ברתיה דקיסר לרבי יהושע בר חנניה, אין חכמה מפוארה בכלי מכוער. אמר לה בתי מלכא אביך במאי ראמי חמרא, אמרה ליה במנא דפחרא, אמר לה כולי עלמא במנא דפחרא ואביך במנא דפחרא, אמרה ליה אלא במאי נרמי, אמר לה כגון אתון דחשיביתו ראמי במאני כספא ודהבא. אזלה אמרה ליה לאבוה, רמי לחמרא במאני דכספא ודהבא ותקף, אמר לה לברתיה מאן אמר לך הכי, אמרה ליה רבי יהושע בן חנניה, קריוהו לרבי יהושע בן חנניה, אמר ליה אמאי אמרת לה הכי, אמר ליה כי היכי דאמרה לי איהי, הכי אמרי לה. והאיכא שפירי דגמירי, אי הוו סני טפי הוו גמירי. ואמרינן במסכת שבת (לג א) סימן לגסות רוח, עניות. ובפרק האיש מקדש (קידושין מט ב) מפרש מאי עניות, עניות דתורה.
והענוה היא אחד מהמ"ח דברים שהתורה נקנית בהם. וכן אמר שלמה המלך עליו השלום (משלי כט, כג) ושפל רוח יתמוך כבוד. רצה לומר יתמוך בתורה הנקראת כבוד, שנאמר (שם ג, לה) כבוד חכמים ינחלו, וכתיב (שם טו, לג) ולפני כבוד ענוה. רצה לומר, מי שיש בו תורה הנקראת כבוד, הענוה קדמה לו כבר, דאם לא היה עניו לא היה זוכה לכבוד התורה. ולא עוד אלא אפילו אם קרא ושנה ולמד, אם מתנשא עצמו על דברי תורה סופו להתנבל בהם, שלא ידע להשיב על שאלה, כדאיתא בירושלמי יבמות פרק י"ב (ה"ו) בני סימוניא אתו לגבי רבי, אמרו ליה בעין תתן לון חד בר נש, דריש, דאין, וחזן וסופר, ומתניין ועבד לן כל צרכינן, ויהיב להון לוי בן סיסי. עשו לו בימה גדולה והושיבוהו עליה, אתון ושאלון לון הגידמת במאי היא חולצת, ולא אגיבון, ריקקה דם מהו, ולא אניבון. אמרי דילמא לית הוא מארי אולפן, נשאל ליה אגדתא, שאלין באגדתא, אתו ואמרינן ליה מהו הדין דכתיב (דניאל י, כא) אבל אגיד לך את הרשום בכתב אמת, אם אמת למה רשום, ואם רשום למה אמת, ולא אגיבון. אתון לגבי רבי אמרינן ליה הדין פיוסי דפייסינך. אמר לון חייכון בר נש דכוותי יהבית לכון. שלח איתותב ושאיל ליה, אמר ליה הגידמת במה היא חולצת, אמר ליה בשיניה. ריקקה דם מהו, אמר ליה אם יש בה צחצוחי של רוק כשר. מהו הדין דכתיב אבל אגיד וגו', אמר ליה עד שלא נחתם גזר דין רשום, משנחתם גזר דין אמת. אמר ליה ולמה לא איתבינון, אמר ליה עשו לי בימה גדולה והושיבוני עליה וטפח רוחי עלי, וקרא עליה (שם ל, לב) אם נבלת בהתנשא ואם זמות יד לפה, מי גרם לך להתנבל בדברי תורה על שנשאת בה עצמך, ע"כ בירושלמי.
וגרסינן במסכת פסחים פ"ו (סו ב) אמר רב יודא אמר רב, כל המתיהר אם חכם הוא חכמתו מסתלקת ממנו, אבל מי שהוא עניו וישפיל את עצמו הקדוש ברוך הוא מגביהו. וכל המגביה את עצמו הקדוש ברוך הוא משפילו, כדאיתא הכי בפ"ק דעירובין (יג ב). ואיתא נמי התם מפני מה זכו בית הלל לקבוע הלכה כמותן, מפני שנוחים הן ועלובין הן.
הרי שיזכה לגדולה בעולם הזה ויקבל שכר טוב לעולם הבא, כדאיתא במסכת בב"מ פ"ז (פה ב) אמר ליה ר' ירמיה לר' זירא, מאי דכתיב (איוב ג, יט) קטן וגדול שם הוא ועבד חפשי מאדוניו, אטו לא ידעינן דקטן וגדול שם הוא, אלא כל המקטין עצמו על דברי תורה בעולם הזה נעשה גדול לעולם הבא, וכל המשים עצמו כעבד על דברי תורה בעולם הזה נעשה חפשי לעולם הבא.
הרי הוכחתי מן המקראות, ומתלמוד בבלי ומירושלמי, דכל תלמיד חכם הרוצה שיתקיים תלמודו בידו צריך שיהא עניו ושפל רוח. ולא שיהא עניו עם חבריו בלבד, אלא אף עם בני ביתו, ואפילו עם גוי בשוק, כדאיתא בתנא דבי אליהו (פט"ו) אמר אליהו ז"ל, מעיד אני עלי שמים וארץ שכל תלמיד חכם שהוא קורא ושונה לשם שמים, ואוכל ושותה משלו, ונהנה מיגיעו ומעמלו, ואינו נהנה משל אחרים, עליו הכתוב אומר (תהילים קכח, ב) יגיע כפיך כי תאכל אשריך וטוב לך. לעולם יהא אדם עניו בתורה וביראת שמים עם אביו ועם אמו, ועם אשתו ועם בניו, ועם בני ביתו ועם שכניו, ועם קרוביו ועם רחוקיו, ואפילו עם הגוי בשוק, כדי שיהא אהוב למעלה ונחמד למטה, ומתקבל על הבריות, וממלא את ימיו ואת שנותיו בשם טוב. ובזה אשתו ובני ביתו ושכניו יראים ממנו, שנאמר (דברים כח, י) וראו כל עמי הארץ כי שם ה' נקרא עליך ויראו ממך, ע"כ.
ועם כל זה לא ישפיל אדם עצמו יותר מדאי, לעשות עצמו כבהמה שאינה מרגשת, אבל ישמור כבוד תורתו לשם שמים, כדאמרינן בסוטה (ה א) אמר ר' חייא בר אשי אמר רב, תלמיד חכם צריך שיהא בו גאות אחד משמונה שבשמינית. רצה לומר שהוא חלק ס"ד, ואם יגיס רוחו חלק מעט יותר נכנס בחלק ג"ס ונקרא גס רוח. אבל מעט גאוה נאה לו, כדאיתא נמי התם אמר רב הונא בריה דרב יהושע ומעטרא לה כסאסא לשבלתא, ופרש"י גסות רוח מעט נאה והוגנת לו לתלמיד חכם מעטרתי כסאסא המעטרת לשיבולת. ואיתא נמי התם, אמר רבא בשמתא מאן דאית ביה ובשמתא מאן דלית ביה. פירוש, מאן דלית ביה פורתא. ואף על גב דאמר רב נחמן בר יצחק לא מינה ולא מקצתה, אפשר לענין זה אם הגאות היא כדי שיראים ממנו ויהיה לו כח להוכיחו, כמו שפרש"י בדברי האמוראים הנזכרים, בהא פליג רב נחמן, אבל אם הגאות הוא עושה לכבוד תורתו, כולי עלמא מודו דיפה לו, כדאמרינן בנדרים (סב א) אמר רבא שרי ליה לאינש לאודעי נפשיה באתרא דלא ידעין ליה, דכתיב (מלכים א יח, יב) ועבדך ירא וגו'. ואמר רבא שרי ליה לצורבא מרבנן למימר צורבא מרבנן אנא, שרו לי תגראי ברישא.
ובכמה מקומות החמירו בדבר זה שלא ליהנות מכבוד התורה, כדאמרינן (אבות פ"ד מ"ה) אל תעשם עטרה להתגדר בהם ולא קרדום לאכול כו'. ואמרו (ב"ב ח א) ביונתן בן עמרם שלא רצה להתפרנס בכבוד התורה, ור' טרפון (נדרים שם) שנצטער כל ימיו על שהציל עצמו בכבוד תורתו. וכבר נשאל הרב הגדול רשב"א על זה (ח"א סי' פ"ד) והשיב וז"ל, יש דברים שתלמידי חכמים נוהגים לכבוד תורה והם מחוקי כבוד לומדיה. וכל תלמיד חכם שמוותר עליהם כמוותר כבוד תורה, שלא על כבוד עצמו וחוקיו הוא מוותר אלא על כבוד תורה. ועל כן אמרו (שבת סג א) שצריך תלמיד חכם להיות נוקם ונוטר כנחש, כלומר אם בזו אותו או הקלו בכבודו, שהמקל בכבודו מקל בכבוד תורה, ואסור לו למחול על כבוד תורתו אלא אם כן בקשו ממנו מחילה לכבוד תורתו. ומן הצד הזה הן כל אותן שתמצא כי מחוקי התורה להיות לומדיה ככהנים ליטול חלק בראש. ותלמיד חכם האומר שרו לי תגראי ברישא, חוקי כבוד תורתו הוא שואל, והרי הוא כשואל חלק ירושתו ונחלתו. ובמקום שאין מכירים אותו שרי ליה לאודועי נפשיה. ואני תמה איך לא אמרו חייב לאודועי נפשיה, שאילו במקום שאין מכירים אותו לא יכבדוהו כדינו ונמצאו מקילים בכבוד תורתו שלא מדעת, ועוברים כשוגגים או תאמר כאנוסים, וחייב תלמיד חכם עצמו להודיעם כדי שלא ישגו, או להסיר אונסם מהם, ויכבדו תורתו. והיינו דאמרי ליה לרב פפא מה שמך, אמר ליה רב פפא ושאלו והכתיב (משלי כז, ב) יהללך זר ולא פיך, ואמר והא אין זר פיך. והיינו כל הני דריש פרק קמא דב"ב, שכלן חקי כבוד התורה הן דאין ראוי לוותר עליהם, אבל להתגדר בהם שלא במקום הראוי לכבוד התורה אסור, וכן תמצאם כולם, עכ"ל הרב ז"ל.
והרמב"ם כתב בפ"ז דתלמוד תורה (הי"ג) וז"ל, אבל תלמיד חכם שבזהו או חרפהו אדם בפרהסיא, אסור לו למחול על כבודו, ואם מחל נענש, מפני שזה בזיון התורה, אלא נוקם ונוטר כנחש עד שיבקש ממנו מחילה עכ"ל. נמצא במקום בזיון התורה אם ישפיל עצמו מחויב להיות קצת בגאות לכבוד התורה. אבל זולת הכוונה הזאת שומר נפשו ירחק מהם, ולא יהא זוטרא בעיניו מאי דכתיב ביה (משלי טז, ה) תועבת ה' כל גבה לב. ואפילו אם מכבדים אותו על דעת שלמד, יותר ממה שלמד עליו להודיע, כדאיתא בירושלמי דשביעית (פ"י ה"ג) בר נש דתנא חדא מכילתא והוא אזל לאתר ואינון מוקרין ליה בגין תרתין, צריך למימר בחדא מכילתא אנא חכים. ולא כאותן הבאים ושוטטים בארץ ובכל מקום שיבואו יעמדו לפני קהל ועדה ודורש ברבים, וכל זה להתייהר כדי להחזיקו חכם ודרשן ובקי אף אם אינו חכים אפילו בחדא מכילתא, וכל מחשבתו הוא להגדלות ולהתרוממות ולהתנשאות, כדי שיכבדו אותו ושיתנו לו מתנות, ועל אלו נאמר (עי' עירובין יג ב) הרודף אחר הכבוד, הכבוד בורחת ממנו. אבל מי שדבריו ביושר ובצדק יזכה לעושר וכבוד וחיים, כדכתיב (משלי כא, כא) רודף צדקה וחסד ימצא חיים צדקה וכבוד.
הב', שיהא גורס תמיד בתורה ולא בשיחה, כדאיתא בפרק הנחנקים (סנהדרין פח ב) איזהו בן עולם הבא, ענוותן ושפל ברך, שייף ועייל שייף ונפיק, וגריס באורייתא תדירא. וגרסינן בפ"ג מאבות (מ"ב) רבי חנניא בן תרדיון אומר, שנים שיושבים ואין ביניהם דברי תורה הרי זו מושב לצים כו', רבי שמעון אומר שלשה שאכלו על שלחן אחד ואין ביניהם דברי תורה כאילו אכלו מזבחי מתים כו'. וגרסינן נמי בסוטה (מט א) ובתענית פרק קמא (י ב) אמר רבי עלאי בר ברכיה, שני תלמידי חכמים ההולכים בדרך ואין ביניהם דברי תורה ראויין לישרף, שנאמר (ישעיה לג, טו) ויהי המה הולכים בדרך הלוך ודבר והנה רכב אש וסוסי אש וגו', טעמא דאיכא דבור הא ליכא דבור ראויין לישרף.
ולא בשיחה בטלה, כי כל הקובע עצמו בשיחה בטלה ולהרבות דברים בלי תועלת כדרך יושבי קרנות, מדמה עצמו לבהמה שאין לה דבור, מאחר שמוציא דבורו בשאין צורך. וברבות הדברים יבא לדבור של חטא, כמו שאמר שלמה המלך (משלי י, יט) ברוב דברים לא יחדל פשע. כי כשירבה אדם דברים יפשע על כל פנים, שאי אפשר שלא יהיה בדבריו דבור אחד שאין ראוי לאומרו. ועל זה אמרו בפרק קמא דאבות (מי"ז) שמעון בנו אומר, כל ימי גדלתי בין החכמים ולא מצאתי לגוף טוב משתיקה, ולא המדרש עיקר אלא המעשה, וכל המרבה דברים מביא חטא. רצה לומר כי ברבוי הדברים יבא לידי דבור של חטא, שמצינו שאמרו חכמי המוסר ממופתי החכמים מיעוט הדברים, וממופתי הכסילים רוב הדברים, שנאמר (קהלת ה, ב) וקול כסיל ברוב דברים. ועוד כי בהתעסק בדברים בטלים אף על פי שאין בו דבור אסור מאבד העתים אשר יכול לעסוק בהם בדברי תורה לקנות חיי עולם הבא, ונראה מדעתו שהוא מבזה דברי השם יתברך ושכר עולם הבא, כדגרסינן בפרק חלק (סנהדרין צט א) תניא רבי מאיר אומר כל הלומד תורה ואינה מלמדה זהו כי דבר ה' בזה (במדבר טו, לא). רבי נתן אומר כל שאינו משגיח על דברי משנה. רבי נהוראי אומר כל שאפשר לו לעסוק בתורה ואינו עוסק. והוא מאותן שהקב"ה בוכה עליהם בכל יום, כדגרסינן בפ"ק דחגיגה (ה ב) תנו רבנן שלשה הקדוש ברוך הוא בוכה עליהם בכל יום, על שאפשר לו לעסוק בתורה ואינו עוסק כו'. ולא עוד אלא אפילו מי שיוכל לעסוק בדברי תורה ואינו רוצה, אף על פי שלא ידבר בדברי ליצנות נקרא מושבו מושב לצים כמו ששנינו בפרק שלישי מאבות (מ"ב) רבי חנניא בן תרדיון אומר, שנים שיושבים ואין ביניהם דברי תורה הרי זו מושב לצים, שנאמר (תהילים א, א) ובמושב לצים לא ישב כי אם בתורת ה' חפצו וגו'.
וגרסינן בפרק קמא דע"ז (יח ב) דרש רבי שמעון בן עזאי, מאי דכתיב אשרי האיש וגו', אשרי מי שלא הלך לטירטאות ולקרקסאות. ובדרך חטאים לא עמד, זה שלא עמד בקנגיון, פירוש צידת חיות ועופות ע"י כלבים. ובמושב לצים לא ישב, זה שלא ישב בתחבולות. שמא יאמר אדם הואיל ולא הלכתי לקרקיסאות ולטרטסאות אלך ואגרה בשינה, ת"ל בי אם בתורת ה' חפצו. נמצא שכל מי שיכול להתעסק בתורת ה' ועוסק בדברים בטלים קרוי מושב לצים. וגרסינן במסכת חגיגה פרק אין דורשין (יב ב) ובפ"ק דע"ז (ג ב) אמר ריש לקיש, כל הפוסק מדברי תורה ועוסק בדברי שיחה מאכילים אותו גחלי רתמים, שנאמר (איוב ל, ד) הקוטפים מלוח עלי שיח ושורש רתמים לחמם. וגרסינן בבבא בתרא פרק המוכר את הספינה (עט א) אמר רבי יודא אמר רב, כל הפורש עצמו מדברי תורה ועוסק בדברי שיחה, אש אוכלתו שנאמר (יחזקאל טו, ז) ונתתי פני בהם מהאש יצאו והאש תאכלם. וגרסינן בפ"ק דיומא (יט ב) אמר רבא, השח שיחת חולין עובר בעשה, שנאמר (דברים ו, ז) ודברת בם ולא בדברים אחרים. גם מתוך שיתעסק בדברים בטלים ישכח למודו. וגרסינן במסכת יומא בפרק אמר להם הממונה (לח ב) אמר ר"א כל השוכח דבר אחד מלמודו גורם גלות לבניו, שנאמר (הושע ד, ו) ותשכח תורת אלהיך אשכח בניך גם אני. אמר רבי אבא אף מורידים אותו מגדולתו, שנאמר (שם) כי אתה הדעת מאסת ואמאסך מכהן לי.
ושנינו בפרק שלישי מאבות (מ"ח) כל השוכח דבר אחד ממשנתו מעלה עליו הכתוב כאילו מתחייב בנפשו. ולכן אמרו בגמרא דבני מערבא (ירושלמי ברכות פ"ט ה"ה) כל פטטין, פירוש דבור בישין, בר מפטטא דאורייתא דהוא טב. וכל חרשים, פירוש שתיקה מלשון אויל מחריש (משלי יז, כח) טבין, בר מחרשיא דאורייתא בישין. ואמרו במסכת אבות (פ"ו מ"ה) דהתורה נקנית במיעוט שיחה.
לפיכך יש לו לאדם להתרחק משיחה בטילה, ויהיה חפצו בתלמוד תורה. כמו שמצינו בחסידים הראשונים, כדאיתא במסכת סוכה פרק הישן (כח א) שהיה רבי אליעזר מספר מדותיו, ומהם שלא שח שיחת חולין. ואיתא נמי התם, אמרו עליו על ר' יוחנן בן זכאי, מימיו לא שח שיחת חולין, ולא הלך ארבע אמות בלא תורה כו'. גם רבי חייא היה מתפאר ואמר על עצמו שלא שח שיחה בטילה מימיו.
גם כן מצינו כתוב בספרי המדות, שאחד מן המתחכמים נראה שותק הרבה עד שלא היה מדבר אלא מעט מזעיר. ונאמר לו מה שתיקתו, אמר בחנתי הדברים ומצאתים נחלקים לארבע חלקים, החלק הא', הוא כולו נזק בלי תועלת, כקללת בני אדם ודבר נבלה וכיוצא בהם, שהדבור בזה שטות גמור. והחלק הב', יש בו נזק מצד אחד ותועלת מצד אחר, בשבח אדם אחד לקבל בו תועלת כשהיה בשבח ההוא מה שיכעוס שונאו ויזיק למי ששבחו, וצריך להניח הדברים בגלל הסבה הזאת שלא ידברו בזה החלק גם כן. החלק הג', דברים שאין בהם תועלת ולא נזק, כרוב דברי ההמון, איך נבנה חומה פלונית ואיך נבנה היכל פלוני, ובספור יופי בית פלוני ורוב מגדלות המדינות וכיוצא באלו מדברי מותר. אמרו חכמים הדברים בזה גם כן אף על פי שהוא מותר אין תועלת בהן. והחלק הד', דברים שכלם תועלת, כדברים בחכמות המועילות ומעלות דבר האדם במה שצריך, ומיוחד בזמן הדברים שחייו תלויים בהם ובהן ימשך, ובזה צריך לדבר אמת. בכל עת שאשמע דברים אני בוחן אותם, ואם אמצאם מן החלק הרביעי אדבר בם, ואם משאר החלקים אשתוק מהם. ואמר על זה בעלי המדות בחן זה האיש וחכמתו שהוא חסר ג' רביעי הדיבורים. וזאת החכמה שצריך ללמדה, לכן הרוצה לקחת מוסר השכל ישתוק מן הדבור שאין צריך, וימעט בדבור אפילו בדבור הצריך, ויעשה עצמו בזה כשוטה ותינוק כאילו לא יוכל לדבר דבר בעסקי עניני עולם, וכאילו לא יבין מאומה מג' חלקי הדבורים כמו שוטה ותינוק. ובזה התורה שילמוד תתקיים בידו, כמו שאמרו שהתורה נקנית במיעוט שיחה. ועל דא כוונו רז"ל באמרם בב"ב (יב א) מיום שחרב בית המקדש נטלה הנבואה מן הנביאים ונתנה לשוטים ולתנוקות. והנבואה ירצה בזה תורתנו הקדושה, שמי שלמד אותה הוא במדרגת הנביא, כדאמרי נמי התם חכם עדיף מנביא. ואותה נבואה נתנה למי שעושה עצמו כתינוק ושוטה וק"ל. וגם התורה שילמד אל יאחז בה דרך ארוכה אלא יחזיק שהיא יותר טובה דרך קצרה כדי שלא יניחנה לגודל האריכות, ועל כן אמרו ז"ל (פסחים ג ב) לעולם ילמד אדם לתלמידו דרך קצרה.
הג', שישא ויתן באמונה. רצה לומר אחד שלמד תורה ישא ויתן באמונה, כדאיתא בפרק במה מדליקין (שבת לא א) אמר רבא, בשעה שמכניסים אדם לדין אומרים לו, קבעת עתים לתורה, נשאת ונתת באמונה, אף שביש ספרים הוא בהפוך, הגירסא נכונה היא, כמו שכתבתי דבפ"ק דסנהדרין (ז א) ובפ"ק דקדושין (מ ב) איתא אין תחלת דינו של אדם אלא על דברי תורה. וכן סדרם הטור אורח חיים סימן קנ"ה, ולכן סדרתים גם אני בזה הסדר. ואף לגירסת הספרים דמהפכים נמי ניחא, דודאי אין תחלת דינו של אדם אלא על דברי תורה כדאיתא בסנהדרין ובקדושין. והא דפרק במה מדליקין לא נחית אלא למימר על כמה דברים שואלים ולא דק בסידרא. או יש לומר כמו שתרצו התוספות בפ"ק דקדושין, דהא דבבא מציעא היינו דוקא לעניין שאלה ששואלים לו על משא ומתן תחלה, אבל מכל מקום נפרעים ממנו תחלה על שלא קבע עתים לתורה. ואף על גב דכל אדם מצווה בזה, מכל מקום מאחר שהחכמים הם עיני כל ישראל, וכל שאר בני אדם משגיחים בהם, אם יראו להם מדה גרוע כדי שיעלילו להם תואנה וידברו עליהם דופי, על כן הם צריכים להיות פרושים עד קצה האחרון, ורחוקים מכל חטא, לפי שיהא נקדש שם שמים על ידם בפי כל אדם, ויכספו הכל ללמוד תורה וללמדה, ויאמרו על לומדיה אשריהם ואשרי ילדתם, ויהא שם שמים מתאהב על ידם.
לכן אם משאו ומתנו באמונה אז הוא שם שמים מתאהב על ידו. אבל אם אינו באמונה אז שם שמים מתחלל על ידו, כדאיתא ביומא (פו א) הכי דמי חילול השם כו', עד אביי אמר כדתניא ואהבת את ה' אלהיך, שיהא שם שמים מתאהב על ידיך, שיהא אדם קורא ושונה, ומשמש תלמידי חכמים ודבורו בנחת עם הבריות, ומשאו ומתנה בשוק נאה, ונושא ונותן באמונה, מה הבריות אומרות עליו, אשרי פלוני שלמד תורה, אשרי אביו שלימדו תורה, ראיתם פלוני שלמד תורה כמה יפין דרכיו, כמה מתוקנים מעשיו, עליו הכתוב אומר (ישעיה מא, ט) ויאמר לי עבדי אתה ישראל אשר בך אתפאר. ובזמן שאדם קרא ושנה ואין דיבורו בנחת עם הבריות, ואין משאו ומתנו בשוק נאה, ואינו נושא ונותן באמונה, מה הבריות אומרים עליו, אוי לו לפלוני שלמד תורה, אוי לו לאביו שלמדו תורה, אוי לו לרבו שלימדו תורה, אשרי בני אדם שלא למדו תורה, פלוני שלמד תורה כמה מכוערים מעשיו, כמה מקולקלים דרכיו, עליו הכתוב אומר (יחזקאל לו, כ) באמור להם עם ה' אלה ומארצו יצאו. פירש רש"י את זו קרא הבתוב חלול השם, כשאדם חשוב עובר עבירה ופורענות בא עליהם, והבל אמרו מה הועיל לו. ראו החסידים והחכמים רעה באה עליהם, שנאמר (שם) ויחללו את שם קדשי. ובמה חללוהו, באמור עליהם האומות שגלו ביניהם, ראו עם ה' אלה ולא יכול להצילם שלא יגלו, נמצא שם שמים מתחלל וכבודו מתמעט, אבל הנושא והנותן באמונה שכרו אתו מאל אמונה.
הד', שיהא דבורו בנחת ולא יהא קפדן. שיהא דבריו בנחת, כמו שאמר שלמה המלך עליו השלום (קהלת ט. יז) דברי חכמים בנחת נשמעים. וכמו שהבאתי לעיל ממסכת יומא שיהא אדם קורא ושונה ומשמש תלמידי חכמים ודבורו בנחת עם הבריות. וכמו שכתב הרמב"ם פ"ה (ה"ז) מהלכות דעות, תלמיד חכם לא יהא צווח וצועק בעת דיבורו כבהמות וחיות, ולא יגביה קולו ביותר, אלא יהא דיבורו בנחת עם כל הבריות. ולא יהא קפדן, כמו שהיה מתפאר רב אדא בר אהבה, כדאיתא בתענית (כ ב) שאלו תלמידיו את רב אדא בר אהבה, במה הארכת ימים, אמר להם מימי לא הקפדתי בתוך ביתי כו'. וגרסינן בפרק חלק (סנהדרין צט א) תנא ר"מ אומר, כל הלומד תורה ואינו מלמדה, זהו כי דבר ה' בזה. והקפדן בודאי אינו מלמדה, כאמרם ז"ל (אבות פ"ב מ"ה) לא הקפדן מלמד. וגרסינן נמי במסכת שבת פרק במה מדליקין (ל א) תנו רבנן לעולם יהא אדם ענותן כהלל ואל יהא קפדן כשמאי, ואיתא נמי התם נזדווגו שלשתן למקום אחד, פירוש שלשה גרים שגייר הלל, אמרו קפדנותו של שמאי בקשה לטורדנו מן העולם, ענוותנותו של הלל קרבתנו תחת כנפי השכינה. ולא עוד אלא אפילו חכמה מסתלקת ממנו, כדגרסינן בפסחים פרק אלו דברים (סו ב) אמר ריש לקיש כל אדם שכועס אם חכם הוא חכמתו מסתלקת ממנו, דכתיב (במדבר לא, יד) ויקצוף משה על פקודי החיל, וכתיב ויאמר אלעזר הכהן, מכלל דמשה אעלם מיניה. וכן בשמעו נא המורים (שם כ, י) כיון שבא לכלל כעס בא לכלל טעות, כדפירש רש"י בפרשת מטות.
ואמרו רז"ל (ב"ב כה ב) הרוצה שיחכים ידרים. רמזו בזה, כלומר ילך בדרכי אברהם לגמול חסד עם הבריות, ולא יקפיד על הבריות, בזה יחכים. וכינו דרכו של אברהם בלשון ידרים, כי כל מסעיו היו הנגבה. אבל אם לא ילך בדרכו של אברהם אבינו ע"ה, אז חכמתו מסתלקת כנזכר. ואיתא בנדרים פרק שלישי (כב ב) אמר רבא בר רב הונא, כל אדם הכועס אפילו שכינה אינה חשובה כנגדו, שנאמר (תהילים י, ד) רשע בגובה אפו בל ידרוש אין אלהים כל מזמותיו. רבי ירמיה מדפתי אומר, אף משכח תלמודו ומוסיף טפשות, שנאמר (קהלת ז, ט) כי כעס בחיק כסילים ינוח, וכתיב (משלי יג, טז) וכסיל יפרוש אולת. רב נחמן אמר, בידוע שעונותיו מרובים מזכיותיו, שנאמר (שם כט, כב) איש אף יגרה מדון ובעל חמה רב פשע. ואפילו אם פוסקים לו גדולה מן השמים מורידים אותו, כדגרסינן בפסחים (סו ב) אמר רבי מני בר פטיש, כל אדם שכועס אפילו פוסקים עליו גדולה מן השמים מורידים אותו, מנלן מאליאב, דכתיב (שמואל א יז, כח) ויחר אף אליאב בדוד ויאמר וגו'. וכי אזיל שמואל לממשחינהו בכולהו כתיב בו לא בזה בחר ה'. ובאליאב כתיב, ויאמר ה' אל שמואל אל תבט אל מראהו ואל גובה קומתו כי מאסתיהו, מכלל דמעיקרא הוי חזי.
גם משה רבינו ע"ה נענש על שכעס בשמעו נא המורים לדעת הרמב"ם בהקדמתו למסכת אבות. ולא עוד אלא כל מיני פורענות של גיהנם שולטים בו, דגרסינן בפרק שלישי דנדרים (כב א) א"ר שמואל בר נחמני א"ר יונתן, כל אדם הכועס כל מיני פורענות של גיהנם שולטים בו, שנאמר (קהלת י, יא) והסר כעס מלבך והעבר רעה מבשריך וגו'. ואין רעה אלא גיהנם, שנאמר (משלי טז, ד) כל פעל ה' למענהו וגם רשע ליום רעה. ולא עוד אלא שתחתוניות שולטים בו, שנאמר (דברים כח, סה) ונתן לך שם לב רגז וכליון עינים ודאבון נפש, איזהו דבר שמכלה עינים ומדאיב הנפש, הוי אומר אלו תחתוניות. ולכך אמר אליהו לרב יהודא אחוה דרב סלא חסידא, לא תרתח לא תחטא כדאיתא בברכות פ"ד (ברכות כט ב). ואף על גב דאיתא בפ"ק דתענית (ד א) אמר רבא האי צורבא מרבנן דרתח אורייתא הוא דקמרתחת ליה, שנאמר (ירמיה כג, כט) הלא כה דברי כאש נאם ה', היינו דרך פלפולו. ואף גם זאת מסיק התם, אמר רבינא אפילו הכי מבעי ליה לאיניש למילף נפשיה בניחותא, שנאמר (קהלת יא, י) והסר כעס מלבך והעבר רעה מבשרך.
הה', שיהא נזהר מדברים המשכחים הלימוד. כדאיתא בהוריות בפרק כהן משיח (הוריות יג ב) תנו רבנן חמשה דברים משכחים את הלימוד, האוכל מה שאכל עכבר, וממה שאכל חתול, והאוכל לב בהמה. ומהר"ם ז"ל היה מונע עצמו אפילו מלב העוף בתשב"ץ בסימן תקס"א. והרגיל בזתים, והשותה שיורי רחיצה, והרוחץ רגליו זו על גב זו, ויש אומרים אף המניח כליו תחת מראשותיו.
חמשה דברים משיבים את התלמוד, האוכל פת חטים, וכל שכן חטים עצמן. והאוכל ביצה מגולגלת בלי מלח, והרגיל בשמן זית, והרגיל ביין ובשמים, והשותה מים משיורי עיסה, וי"א אף הטובל אצבעו במי מלח ואוכל. הרגיל בשמן זית, מסייע ליה לרבי יוחנן, דאמר רבי יוחנן כשם שהזית משכח את התלמוד של ע' שנה כך שמן זית מחזיר התלמוד של ע' שנה. הרגיל ביין ובשמים, מסייע ליה לרב דאמר חמרא וריחני פקחין. הטובל אצבעו במלח, אמר ריש לקיש ובאחת כתנאי, ר' יודא אומר אחד ולא שתים, רבי יוסי ב' ולא שלש.
עשרה דברים קשים לתלמוד, העובר תחת אפסר גמל, וכל שכן תחת גמל עצמו. והעובר בין ב' גמלים, והעובר בין ב' נשים, ואשה שעוברת בין שני אנשים. והעובר תחת גשר שלא עברו תחתיו מים מ' יום. והאוכל פת שלא בישל כל צרכו. והאוכל בשר מזוהמת ליסטרון, פירוש אותו כף שכותשים את הקדרה, קרי ליה זוהמא לסטרון על כן שמעברת הזוהמא לשני צדדים, על שני צדיו (שמות ל, ד) תרגום על תרין סטרוהי. והשותה מאמת המים שעוברת בין הקברות, המסתכל בפני המת, ויש אומרים אף הקורא כתב על גבי הקבר. וכשיהיו נזהרים בדברים אלו תלמידי חכמים יגדיל תורתן ויאדיר.
הו', שידקדק בדבורו ולשונו, ולא ישנה בדבורו. שידקדק בדבורו ולשונו, כדאיתא בפ"ק דפסחים (ג א) תנא דבי ר' ישמעאל אומר, לעולם יספר אדם בלשון נקייה, שהרי בזב קראו מרכב ובאשה קראו מושב, ואומר (איוב טו, ה) ותבחר לשון ערומים, ואומר (שם לג, ג) ודעת שפתי ברור מללו. מאי ואומר, וכי תימא הני מילי בדאורייתא אבל בדרבנן לא, פירש רש"י בדאורייתא הקפידה על לשונה שיצתה מפי הגבורה, אבל חכמים במשנה ובברייתא אין להם להקפיד על לשונם, ת"ש ותבחר לשון ערומים. וכי תימא הני מילי בדרבנן אבל במילי דעלמא לא, ת"ש ודעת שפתי ברור מללו. וגרסינן במסכת עירובין (נג א) אמר רב יודא אמר רב בני יהודא שהקפידו על לשונם נתקיימה תורתן בידן, בני גליל שלא הקפידו על לשונם לא נתקיימה תורתן בידן.
ולא ישנה בדיבורו, כמו שכתב הרמב"ם בפ"ה מהלכות דעות (הי"ג), ועיקר יסודו הוא במסכת יבמות פרק הבא על יבמתו (סג א) רב הוה קמצערא ליה דביתהו, אמר לה עביד לי טלפחי עבדי ליה חמצי, עביד לי חמצי עבדי ליה טלפחי. כי גדל חייא בריה אפיך לה. אמר ליה איעליא אמך. אמר ליה אנא הוא דקא אפיכנא לה, היינו דקאמרי אינשי דנפק מינך טעמא מלפך, ברם את לא תעביד הכי, שנאמר (ירמיה ט, ד) למדו לשונם דבר שקר העוה נלאו. וגרסינן במסכת סנהדרין פרק חלק (צז א) אמר רבי מריש הוא אמינא דליכא קושטא בעלמא, א"ל ההוא מרבנן ורב טביומי שמיה דאי הוה יהבי לי כל חללי דעלמא לא הוו משני בדיבורי כו'.
ולא זו בלבד אמרו אלא כל מי שירא שמים יש לו לקיים בפיו מה שמחשב בלבו, כמו שמצינו ברב ספרא שאמרו עליו בסוף מכות (כד א) ובבבא בתרא פרק המוכר את הספינה (פח א) שקיים ודובר אמת בלבבו (תהילים טו, ב). וכתוב בפירוש רש"י שאמרו עליו על רב ספרא שפעם אחת היה לו חפץ למכור, והוליכו אצל אדם אחד שהיה חפץ לקנותו, היה מבקש רב ספרא עשרה והיה נותן הקונה שמונה. באותו היום לא גמר הקונה בדעתו ליתן עשרה, ולא רב ספרא ליטול שמונה. לאחר זמן גמר רב ספרא בדעתו ליטול שמונה שהיה צריך להם, וגם הקונה גמר בדעתו ליתן עשרה מפני שהיה צריך החפץ. הלך הקונה לרב ספרא ומצאו שהיה קורא קריאת שמע, המתין עד שסיים, אמר ליה רב ספרא כלום את צריך, אמר ליה תן לי אדוני החפץ והנה לך עשרה כדבריך. אמר ליה רבן ספרא לא אטול אלא ח', שכבר גמרתי בדעתי ליטול ממנה שמונה ולא יותר. שוב מעשה ברב קפרא שיצא יום אחד חוץ לעיר לטייל עם תלמידיו, פגע בחסיד אחד שהיה בא מן הדרך, אמר ליה לרב ספרא ולמה טרח מר כל כך, כסבור שיצא לקראתו להקביל פניו. אמר ליה רב ספרא לא הייתה כוונתי להקביל פניך ולא יצאתי אלא לטייל, אמרו ליה תלמידיו לרב ספרא למה אמרת לו כל כך, אמר להם ולמה הייתי משקר, אמרו לו היה לך לשתוק, אמר להם אלו שתקתי לא הייתי מקיים ודובר אמת בלבבו.
ועם כל זה אם יש בדבר דרכי שלום מותר לשנות, כדגרסינן בסוף פרק הבא על יבמתו (יבמות סה ב) אמר רבי אלעאי משום ר"י בר שמעון, מותר לשנות מפני השלום, שנאמר (בראשית נ, טז) כה תאמרו ליוסף אנא שא נא וגו'. רבי נתן אומר מצוה לשנות, שנאמר (שמואל א טז, ב) ויאמר שמואל איך אלך ושמע שאול והרגני. ויאמר ה' עגלת בקר תקח בידיך ואמרת לזבוח לה' באתי. תנא דבי רבי ישמעאל, גדול השלום שאפילו הקדוש ברוך הוא שינה בו, דמעיקרא כתיב (בראשית יח, יב) ואדוני זקן, ולבסוף כתיב ואני זקנתי. ואמרו מותר לשבח לכלה ולאמר עליה שהיא נאה וחסודה בפני החתן אף על פי שאינו כן, ליתן לה חן בעיני בעלה. ועוד שהרי החנופה שהיא מדה הרעה שבכל המדות, והקב"ה שונאו כדאיתא בערבי פסחים, ואינו רואה פני השכינה כדאיתא בסוטה (מב א). ובעון החנופה הקדוש ברוך הוא שופך חמתו על הארץ, כדאיתא בסנהדרין פרק זה בורר (נב א). וכל מי שיש בו חנופה נופל בגיהנם, ועוברים שבמעי אמן מקללים אותו, כדאיתא בסוטה פרק אלו נאמרים (מא ב). אפילו הכי מותר להחניף מפני דרכי שלום, כדאיתא בפרקי ר"א פרק ל"א (סי' ל"ז) ולקח יעקב את כל מעשר קניינו ושלח לעשו ביד עבדיו, אמר להם אמרו כה אמר עבדך יעקב. אמר לו הקדוש ברוך הוא עשיתם הקדש חול, אמר לפניו רבונו של עולם אני מחניף לרשע בשביל שלא יהרגני. מכאן אמרו מחניפין לרשעים בעולם הזה מפני דרכי שלום. וסימנך מאהבה ראשי תיבות מ'חניפים א'ת ה'רשעים ב'עולם ה'זה. רצה לומר הסימן מאהבה כדי שיהיה חי לקיים מצותו של בוראו.
ואם בחנופה החמורה אמרו מותר להחניף מפני דרכי שלום, קל וחומר בדיבור הקל שיוכל לשנות מפני דרכי שלום. ועוד יש שלשה ענינים שדרכם של תלמידי חכמים לשנות דיבורם, כדאיתא בפרק אלו מציאות (ב"מ כג ב) בהני תלת מילי עבדי רבנן דמשני בדבורייהו, במסכת, בפוריא, באושפיזא. וסימנך אל"ף, ראשי תיבות א'מת ל'מד פ'יך, לבד מאל"ף ראשי תיבות א'ושפיזא ל'ימוד פ'וריא, כדכתבתי בשער א'.
הז', שלא יזלזל עצמו בין הבריות. כיצד, תלמיד חכם לא יהא גרגרן, אלא אוכל מאכל הראוי להברות גופו. ולא יאכל ממנו אכילה גסה, ולא יהא רודף למלאות בטנו כאילו שמתמלאים ממאכל ומשתה עד שתיפח כריסם, ועליהם מפורש בקבלה (מלאכי ב, ג) וזריתי פרש על פניכם פרש חגיכם. אמרו חכמים (שבת קנא א) אלו בני אדם שאוכלים ושותים ועושים כל ימיהם כחגים, והם אומרים אכול ושתה כי מחר נמות. וזה מאכל הרשעים, ושולחנות אלו שגנה הכתוב (ישעיה כח, ח) ואמר כי כל שלחנות מלאו קיא צואה בלי מקום. אבל החכם אינו אוכל אלא תבשיל אחד או שנים, ואוכל ממנו כדי חייו ודיו. הוא שאמר שלמה המלך ע"ה (משלי יג, כה) צדיק אוכל לשובע נפשו.
כשהחכם אוכל מעט זה הראוי לו, לא יאכלנו אלא בביתו על שלחנו, ולא יאכל בחנות ולא בשוק אלא מפני צורך גדול, כדי שלא יתגנה בפני הבריות, כדאיתא בירושלמי (מעשרות פ"ג ה"ב) ר' אלעזר ב"ר שמעון הוי אכל בשוקא, חזיא ר"מ אמר ליה אין שבח לתלמיד חכם לאכול בשוק. ודייקי התוס' בפ"ק דקדושין (מ: ד"ה ויש) דגנאי הוא לתלמיד חכם לאכול בשוק, אבל לאחר אין קפידא. והא דאיתא בפ"ק דקדושין (שם) האוכל בשוק דומה לכלב, פר"ח שחוטף ואוכל. לכן איתא נמי התם די"א פסול לעדות, אבל בשלו אין קפידא אלא בתלמיד חכם. וגרסינן נמי בפרק איזהו נשך (ב"מ סז ב) תלמיד חכם לא ליכול בנכייתה [פירש רש"י שינכה לו מן החוב דבר קצוב לשנה, דנראה כמוכרו לו ויורד בספק, דאפילו תלקה ולא יהו בה פירות ינכה לו אותו קצבה, הלכך כי שקיל מיניה טפי לאו רבית הוא], והוא מפני שהוא דרך בזיון. וכן אמרו בפ"ו דבכורות (ל א) דדרך תלמיד חכם להיות צנוע באכילה. ולהטיל מים אין להמתין משום צניעות.
ולא יאכל אצל עמי הארץ, כדאיתא בפרק כיצד מברכין (ברכות מג ב) ששה דברים גנאי לו לתלמיד חכם, וחד מינייהו שלא יסב במסיבה של עמי הארץ. ולא יהא רגיל בבית המשתאות אפילו בין החכמים, כדאיתא במסכת נדה (טז ב) כתוב בספר בן סירא, ג' שנאתי וד' לא אהבתי, שר הנרגל בבית המשתאות כו' [ופירש רש"י שר הנרגל ת"ח הרגיל]. וגרסינן בפסחים פרק אלו עוברים (מט א) אוכלים כרים מצאן ועגלי מרבק (עמוס ו, ד), אמר רבי יצחק כל הנהנה מסעודת רשות לסוף גולה, שנאמר אוכלים כרים מצאן, וכתיב לכן עתה יגלו בראש גולים.
שנו רז"ל (שם) כל המרבה סעודתו בכל מקום, לסוף מחריב את ביתו, ומאלמן את אשתו, ומייתם את בניו, ותלמודו משתכח, ומחלוקת רבות באות עליו, ודבריו אינם נשמעים, ומחלל שם שמים, ושם אביו, ושם רבו, וגורם שם רע לו ולבניו עד סוף כל הדורות. אמר אביי וקרא ליה בר מיחם תנורא כו'. ועל זה אמר דוד ע"ה במזמור (תהילים קכח ב) יגיע כפיך כי תאכל אשריך וטוב לך, עד סוף המזמור אמר יגיע כפיך כי תאכל. רצה לומר כאשר תאכל יגיע כפיך ולא תהנה מסעודת הרשות רק מיגיע כפיך לבד ולא מאחרים, וגם כי תאכל יגיע כפיך אתה לבדך ולא תתחבר עם אחרים לאכול ולשתות, כי לא טוב להתלוות איש באחיו ואיש ברעהו להנות מסעודת הרשות, וכמו שהקדמנו הרעות המאורעות בנהנה מסעודת הרשות. ולפי שאמרו על הנהנה מסעודת הרשות גורם שם רע לו ולכל משפחתו עד סוף כל הדורות כנזכר, לפיכך על זה הפורש עצמו מסעודת הרשות יאמר שיהיה מאושר בפי הכל, והוא אומרו אשריך וטוב לך. ולפי שאמרו על הנהנה מסעודת הרשות שתלמודו משתכח, לכך יאמר על זה וטוב לך, אין טוב אלא תורה שנאמר (משלי ד, ב) כי לקח טוב וגו'. ולפי שאמרו עוד על הנהנה מסעודת הרשות מחריב את הבית ומאלמן את אשתו, לכן יאמר על זה (תהילים שם) אשתך כגפן פוריה בירכתי ביתך. ולפי שאמרו עוד ומייתם את בניו כו', ואם יהיו יתומים הם סמוכים על שלחן אחרים, לכן יאמר על זה בניך כשתילי זתים סביב לשלחנך. ויאמר עוד אשר מרוב הטובה שיהיה לו עד שכל יראי ה' יברכהו בו, בענין (בראשית מח, כ) בך יברך ישראל וגו', וזה אמרו הנה כי כן יבורך גבר ירא ה'. ולפי שאמרו עוד כל הנהנה מסעודת הרשות לסוף גולה, שנאמר עתה יגלה בראש גולים וכו' בנזכר לעיל, לכן זה השלם יבורך בהפך ממנו והוא שיזכה לראות הגאולה וטוב ירושלים. והוא אומרו יברכך ה' מציון וראה בטוב ירושלם. ולפי שאמרו עוד על הנהנה מסעודת הרשות מחלוקת רבות באות עליו, לכן יאמר על זה כי לא לבד יבא שלום ינוח על ראשו אלא בזכותו יהיה ושלום על כל ישראל. והוא שסיים דבריו ואמר שלום על ישראל.
וכמו שאין לישב בסעודת הרשות כך יש ליסב בסעודת מצות, כדאיתא בפרק ערבי פסחים (פסחים קיג ב) ושמונה כמנודים לשמים כו', עד ויש אומרים מי שאינו מיסב בחבורה של מצוה. וכתבו התוס' ודווקא כשיש שם בני אדם מהוגנים, כדאמרינן בזה בורר (סנהדרין כג א) נקיי הדעת שבירושלים לא היו מסובים בסעודה אלא אם כן יודעים מי מיסב עמהם. ואף אם הולך לסעודה אפילו במקום שתלמידי חכמים מסובים, יקריתא היא דלא לילך בפעם ראשונה, כדאיתא באיכה רבתי (פ"ד) בני ציון היקרים, מה היתה יקרותן, לא היה אחד מהם הולך לסעודה עד שנקרא ונשנה. אבל עם עמי הארץ לא זו שלא ישב עמהם בסעודה, אלא בכל עניניו ודיבורו ירחיק עצמו ממנו, כדגרסינן בפרק ארבע מיתות (סנהדרין נב ב) אמר ר"א למה תלמיד חכם דומה בפני עם הארץ וכו', נהנה ממנו דומה לקיתון של חרס, כיון שנשבר אין לו תקנה. לכן יזהר התלמיד חכם שלא ליהנות מהם, ואפילו מכל אדם. והא דאמרו בכתובות פרק בתרא (קה ב) כל המביא דורון לתלמיד חכם כאילו מביא ביכורים, היינו בדורונות קטנים, שכן דרך בני אדם להביא דורון קטן לאדם חשוב אפילו הוא עם הארץ (רמ"א יו"ד סי' רמ"ו סכ"א).
ועתה בזמן הזה שגנאי הוא לתלמיד חכם להיות עושה מלאכה, יש מקילים דמותר לחכם לקבל הספקות מן הנותנים כדי להחזיק ידי לומדי תורה, שעל ידי זה יכולים לעסוק בתורה בריוח (רמ"א שם). והרב רבי ישראל כתב בפרקי אבות נגד הרמב"ם (הל' תלמוד תורה פ"ג ה"י) דברים נכונים מורים היתר למקבלי פרס, להורות לשופטי העיירות דרך ילכו במשפטים, ולהורות את בני ישראל באיסור והיתר. ועל פי האמת לא אסרה תורה אלא אם יאמר הרב לתלמיד תן לי מאה זהובים וכיוצא בזה ואלמדך, אבל מה שמכלכלים תלמידי חכמים, או נותנים להם אצילי ארץ לחם לאכול ובגד ללבוש, אין בזה איסור. אבל יש בזה טובה רבה לנותנים, כמו שאמרו חז"ל ומספרים בשבח ומהללים ברוב התשבחות במחזיקי לומדי תורה, ומפליגים בשכרם בכמה דוכתי, כמבואר בפרק של אחר זה. וכי יעלה על הדעת שמצוה עלינו ליתן ויהא אסור להם לקבל הנאה, והלא אמרו שחובה על כל מי שאינו לומד שיעשה מלאכתו של הלומד, ואמרו (מסכת דרך ארץ היוצא הי"ד) ר"מ אומר כל מי שיש לו בעירו תלמיד חכם ואינו משמשו חייב מיתה, שנאמר (במדבר טו, לא) כי דבר ה' בזה. וראינו בתלמוד (כתובות קו א) כי שופטי ישראל היו לוקחים שכרן מתרומת הלשכה. גם מי שהוא שופט ודיין העיר שקבלו לדיין עליהם מותר לקבל, אפילו יותר מכדי צרכו, כדי שיהיו דבריו נשמעים, כי עצת מסכן בזויה (ע"פ קהלת ט, טז), ודבריו אינם נשמעים, כדאיתא במסכת סוטה (מ א) אימנו רבנן עליה דרבי אבהו למנוייה בריש מתיבתא חזייא לרבי אבא דמן עכו דנפשי ליה בעלי חובות, אמר להו אית לכו רבה, פירש רש"י אמר רבי אבהו אית לכי רבה חכם גדול וראוי לישב בראש יותר ממני, כדי שיושיבוהו בראש ונותנים לו מתנות ומעשירים אותו, כדי שיהא חשוב ונשמע דבריו. וכדתניא במסכת הוריות (ט א) והכהן הגדול מאחיו (ויקרא כא, י), מניין שאם אין לו שאתה חייב לגדלו משאר אחיו, ת"ל הגדול מאחיו. גדלוהו מאחיו. וכך מצינו בדורות אחרונים בסדר הנשיאים, בשעת מינוים היו נותנים להם דורונות ומתנות, הביאו השבט יודא סימן מ"ב תראנו משם.
והבוחן לבות הוא יודע תעלומות לב המקבל, אם כוונתו לשם שמים כדי שיהיו דבריו נשמעים. ולפי האמת מי שיוכל לעסוק בתורה תדיר, ואינו מקבל הנאה אלא משלו, כי חננו השם יתברך במה שיוכל להתפרנס, אשריו ואשרי חלקו, ומעטים הם הזוכים לשתי שולחנות. השם למען רחמיו יזכנו לתורתו. עד כה דברתי בהנהגת מדותיו.
הנהגת מלבושיו. הוא שיהא מסולסל בבגדים נאים, כמו שכתבתי לעיל בתחלת השער מה דאיתא בנדרים ובקדושין. וכתב הרמב"ם פ"ה מהלכות דעות (ה"ט) מלבוש תלמיד חכם מלבוש נאה ונקי, ואסור לו שימצא בבגדו כתם או שמנונית וכיוצא בהן. ולא ילבש כלבוש מלכים, כגון בגדי זהב וארגמן שהכל מסתכלים בהם. ולא מלבוש עניים, שהוא מבזה את לובשיו, אלא בגדים בינונים נאים. ולא יהא בשרו נראה מתחת בגדיו, כמו בגדי פשתן הקלים ביותר שעושים במצרים. ולא יהיו בגדיו סחובים על הארץ, כמו בגדי גסי רוח, אלא עד עקבו, ובית יד שלו עד ראשי אצבעותיו. ולא ישלשל טליתו, מפני שנראה כגסות רוח, אלא בשבת אם אין לו להחליף. ולא ילבש מנעלים המטולאים טלאי על גבי טלאי בימות החמה, אבל בימות הגשמים מותר אם היה עני. ודברים הללו מבוארים בתלמוד בברכות פרק כיצד מברכין (מה א) ובשבת פרק אלו קשרים (קיד א) ובבא בתרא פרק חזקת הבתים (צז א). והטעם בזה שלא יתגנה בעיני הבריות מפני כבוד התורה. גם שיתעורר עצמו אם לבוש הגוף צריך להיות זך ונקי בלי לכלוך, קל וחומר לבוש הנפש שהוא הגוף שצריך להיות זך ונקי בלי לכלוך החטא, כמו שאמר שלמה המלך ע"ה (קהלת ט, ח) בכל עת יהיו בגדיך לבנים ושמן על ראשך אל יחסר. ודרשו בפרק שואל (שבת קנג א) על גוף האדם שיהיה תמיד זך ונקי בלי לכלוך חטא ועון. זהו שרצינו לדבר בזה השער.
<h3>שער ה</h3>
- גדולת לומדיה ושראוי לכבדם
גדול מעלת התלמיד חכם, עד שאמרו (ברכות לד ב) כל הנביאים לא נתנבאו אלא למשיא בתו לתלמיד חכם, ולעושה פרקמטיא לתלמיד חכם, ולמהנה תלמיד חכם מנכסיו, אבל תלמיד חכם עצמו עין לא ראתה אלהים זולתך (ישעיה סד, ג). מאי עין לא ראתה, אמר ר' יהושע בן לוי זה יין המשומר בענביו מששת ימי בראשית. וביאור זה, כי כמו שהאוכל ענבים הוא מתענג באכילתן, ואם לא ראה יין מימיו לא יוכל לשער שיצא מהענבים דבר יותר ערב ומענגו ומועיל יותר מהן. ומי שיאמר לו שישיג בעבודת הגפן תענוג יותר נפלא מאכילת הענבים, יפלא מזה ולא יאמין שיהיה כן, אבל כשישקוהו מן היין יכיר וידע שהיין היוצא מהענבים יותר משובח ויותר ערב ויותר מועיל מן הענבים, ויפלא איך דבר מופלג התענוג כזה יוצא מן הענבים. וכן הנפש לא תוכל לשער שבעשיית המצות תשיג התענוג הרוחני המושג עד שתפרד מן הגוף, ואז תכיר ותדע איך התענוג ההוא יושג בעשיית המצות, כמו שיושג היין בעבודת הכרם, ושהוא כנוס בתואר עשיית המצוה כיין הכנוס בענבים, והמושגים בעבודת הכרם. ולזה נקרא יין המשומר בענביו, לומר כי כמו שאין דמיון בין תענוג הענבים לתענוג היין, כן אין דמיון בין תענוגי עולם הזה לתענוגי עולם הבא.
ולזה שכר ההוא מעותד לעולם הבא ללמיד חכם, כי כל תלמיד חכם מסלק עצמו מכל תענוגי עולם הזה, כי זולת זה אי אפשר להתקיים התורה בידו, כמו שכתבתי בשער שלפני זה, ואין ניכר אצלו שום תועלת בעולם הזה כלל, ואדרבה הוא גרע משאר בני אדם, כמו שאין היין ניכר בענבים. אבל השכר הוא כמוס באוצר המלך ה' צבאות, וכנוס אצלו כיין הזה הכנוס בענבים. ולכך נמשלו תלמידי חכמים לאשכול של ענבים, כדאיתא בחולין פרק גיד הנשה (צב א) אמר ר"ש בן לקיש, אומה זו כגפן נמשלה, זמורות שבה אלו בעלי בתים, אשכולות שבה אלו תלמידי חכמים כו'. רצו בזה, כמו שהאשכול היין כנוס בתוכה, כן תלמיד חכם השכר עולם הבא שהוא יין המשומר בענביו כנוס אצלו, ולא יושג עד שתפרד הנפש מהגוף, כמו שתכלית האשכול לא יושג עד שתפרד היין ממנה כנזכר. ולזה גם כן התורה נמשלת ליין, כמו שהיין כנוס בענביו כן שכר התורה כנוס בלומדיה, והוא היין המשומר בענביו וק"ל.
ועוד מעלתו גדולה, שאף על פי שחטא ניצול מעונשה של גיהנם, וקל וחומר מאלישע אחר, שאמרו עליו במסכת חגיגה פרק אין דורשין (טו ב) כי נח נפשיה דאחר שמעינהו למלאכי השרת דהוי אמרי לא מידן נדייניה ולא לעלמא דאתי נתייה. לא מידן נדייניה משום דגמיר אורייתא, ולא לעלמא דאתי נתייה, משום דחטא כולי האי.
וגרסינן נמי בפרק חומר בקודש (חגיגה כז א) אמר רבי אלעזר תלמידי חכמים אין אש של גיהגם שולטת בהם, ק"ו מסלמנדריא, מה סלמנדריא שהיא תולדות אש הסך מדמה אין האור שולטת בו, תלמידי חכמים שכל גופן אש על אחת כמה וכמה. והטעם שהתורה מגינה לו מעונשה של גיהנם, כי יגיד עליו רעהו, מעשה דאלישע אחר. כמו שאמר איוב (לו, טז) ואף הסיתך מפי צר, ודרשו רבותינו ז"ל במנחות (צט ב) אף הסיתך הקדוש ברוך הוא ללמוד תורה כדי להנצל מגיהגם שפיה צר. ולזה אמרו בירושלמי דשבת (פי"ב ה"ג) ובמסכת הוריות (יג א) ממזר תלמיד חכם וכהן גדול עם הארץ, ממזר תלמיד חכם קודם, שנאמר (משלי ג, טו) יקרה היא מפנינים, מכהן גדול המשמש לפני ולפנים. ועל דרך זה אמר שלמה עליו השלום (קהלת ז, א) טוב שם משמן טוב ויום המות מיום הולדו. טוב שם, רצה לומר מי שלמד תורה וזוכה לשם טוב, משמן טוב, מכהן גדול עם הארץ הנמשח משמן המשחה, שכהן גדול אם חטא אור של גיהנם שולטת בו, ותלמיד חכם אפילו חטא ניצול מדינה של גיהנם. ואם לא חטא יזכה לרב טוב הצפון, והוא היין המשוכר בענביו, מה שעם הארץ אף אם הוא צדיק לא יזכה לזה. וזהו ויום המות מיום הולדו, כי אותו רב טוב הצפון לא יושג כי אם ביום המות, כאשר תפרד הנפש מהגוף כנזכר לעיל.
ולא זו שהתלמיד חכם לבד יש לו מעלה, אלא אף כל המתדבק בהם והמהנה אותם זוכה למעלה גדולה, כמו שכתבתי לעיל כל הנביאים לא נתנבאו אלא למשיא בתו לתלמיד חכם, ולעושה פרקמטיא לתלמיד חכם, ולמהנה תלמיד חכם מנכסיו. וגרסינן במסכת כתובות פרק בתרא (קיא ב) ואתם הדבקים בה' אלהיכם חיים כלכם היום (דברים ד, ד), וכי אפשר לדבוקי בשכינה, והכתיב (שם כד) כי ה' אלהך אש אוכלה הוא, אלא כל המשיא בתו לתלמיד חכם, והעושה פרקמטיא לתלמיד חכם, והמהנה תלמיד חכם מנכסיו, מעלה עליו הכתוב כאילו מדבק בשכינה. וגרסינן בפרק חלק (צב א) אמר ר"א כל שאינו מהנה תלמיד חכם מנכסיו אינו רואה סימן ברכה לעולם, שנאמר (איוב כ, כא) אין שריד לאוכלו על כן לא יוחיל טובו. ואין שריד אלא תלמידי חכמים, שנאמר (יואל ג, ה) ובשרידים אשר ה' קורא. ובפרק קמא דברכות (י ב) אמר רבי יוסי בר חנינא משום ר"א בן יעקב, כל המארח תלמיד חכם בביתו ומהנהו מנכסיו, מעלה עליו הכתוב כאילו מקריב תמידים כו'. ובמסכת יומא פרק בא לו (עא א) א"ר ברכיה, הרוצה שינסך יין על גבי מזבח, ימלא גרונם של תלמידי חכמים יין, שנאמר (משלי ח, ד) אליכם אישים אקרא. ובפרק בתרא דכתובות (קה ב) ואיש בא מבעל שלישה ויבא לאיש האלהים לחם ביכורים ועשרים לחם שעורים וכרמל בצקלונו (מלכים ב ד, מב). וכי אלישע אוכל ביכורים הוה, אלא לומר לך כל המביא דורון לתלמיד חכם כאילו מקריב ביכורים.
ומתוך שמעלתן כל כך גדולה, ראוי לכבדן ושלא לבזות אותן. אף על פי שהאדם מוזהר שלא לבזות שום אדם הנברא בצלם אלהים, וכל שכן לבני ישראל שנקראו בנים למקום, אבל האזהרה והעונש הגדול הוא על המבזה תלמיד חכם, שכבר מצינו שנענש אברהם עליהם, כדאיתא בנדרים פ"ג (לב א) אמר ר"א, מפני מה נענש אברהם אבינו ונשתעבדו בניו מאתים ועשר שנים, מפני שעשה אנגריא בתלמידי חכמים, שנאמר (בראשית יד, יד) וירק את חניכיו ילידי ביתו שמנה עשר ושלש מאות וירדוף עד דן, וחניכיו היינו בני אדם שחנכן לתורה. גם המלך אסא נענש עליהם בחליו, כדגרסינן בפרק קמא דסוטה (י א) דרש רבא, מפני מה נענש אסא, מפני שעשה אנגריא בתלמידי חכמים, שנאמר (מלכים א טו, כב) והמלך אסא השמיע את כל יהודה אין נקי, מאי אין נקי, אמר רבי יודא אמר רב אפילו חתן מחדרו וכלה מחופתה. וגם מתו תלמידי רבי עקיבא על שלא נהגו כבוד זה עם זה, כדגרסינן פרק הבא על יבמתו (יבמות סב ב) י"ב אלף תלמידים היו לו לר' עקיבא מגבת עד אנטיפרס וכלן מתו בפרק אחד. תנא כלן מתו מפסח ועד עצרת מפני שלא נהגו כבוד זה עם זה. וגם מצינו חרבה ירושלים על חטא זה, כדגרסינן במסכת שבת פרק כל כתבי (קיט ב) אמר רב יודא אמר רב לא חרבה ירושלים אלא בשביל שביזו בה תלמידי חכמים, שנאמר (דה"ב לו, טז) והיו מלעיבים במלאכי אלהים ובוזים דבריו ומתעתעים בנביאיו עד עלות חמת ה' בעמו עד לאין מרפא. מאי עד לאין מרפא, אמר רב יודא אמר רב, שכל המבזה תלמידי חכמים אין לו רפואה למכתו. ואמר רב יודא אמר רב, מאי דכתיב (דה"א טז, כב) אל תגעו במשיחי, אלו תנוקות של בית רבן. ובנביאי אל תרעו, אלו תלמידי חכמים.
וגם קראו למבזה תלמיד חכם אפיקורס, כדגרסינן בפרק חלק (סנהדרין צט ב) אפיקורס, רבי ור' הנינא דאמרי תרווייהו זה המבזה תלמיד חכם, וריב"ל אמר זה המבזה חבירו בפני תלמיד חכם. וגם קראוהו מגלה פנים, כדאמרינן התם ואיכא דמתני לה הכי מגלה פנים בתורה. רבי ורבי חנינא דאמרי תרווייהו, זה המבזה תלמיד חכם עצמו, ריב"ל אמר זה המבזה חבירו בפני תלמיד חכם. על כן יש לו לאדם לירא מעונשם וליזהר מגחלתם כדאיתא בפרק ב' דאבות (מ"י) והוי מתחמם כנגד אורן של חכמים והוי זהיר בגחלתן שלא תכבה, שנשיכתן נשיכת שועל, ועקיצתן עקיצת עקרב, ולחישתן לחישת שרף, וכל דבריהם כגחלי אש.
וגם השוו רבותינו מוראם למורא שמים, ורבוה מרבוי דאת ה' אלהיך תירא (דברים י, כ) כדגרסינן במסכת פסחים פרק כל שעה (כב ב), ובמסכת בבא קמא פרק שור שנגח ד' וה' (מא ב), ובפרק קמא דבכורות (ו ב) תניא שמעון העמסוני ואמרי לה נחמיה העמסוני, היה דורש כל אתים שבתורה, כיון שהגיע לאת ה' אלהיך תירא פירש, אמרו לו תלמידיו, רבינו כל אתים שדרשת מה תהא עליהם, אמר להם כשם שקבלתי שכר על הדרישה כך קבלתי שכר על הפרישה, עד שבא ר' עקיבא ודרש את ה' אלהיך תירא לרבות תלמידי חכמים.
ומצינו שחכמי ישראל וגדוליהם היו מבקשים לראות כל תלמיד חכם שימצאו ומכבדים אותו. מה יש לעשות בזמן הזה שנתמעטו בעונותינו, ולא נשאר מהם בכל ישראל אלא אחד מעיר ושנים ממשפחה. ויש לנו ללמוד מרבינו הקדוש שאע"פ שהיה נשיא ישראל וגדול הדור, בכל מקום שהיה הולך היה שואל אם היה תלמיד חכם בעיר לראותו, כרגרסינן בפרק קמא דחגיגה (ה ב) רבי ורבי חייא הוו אולי באורחא, כי מטו לההיא מתא אמרי איכא צורבא מרבנן הכא דניזול ולקבל אפיה, אמר ליה איכא ומאור עינים הוא, אמר ליה רבי חייא לרבי תיב אתה דלא תזלזל בנשיאותך, איזל אנא ואקביל לאפיה. תקפיה ואזיל בהדיה, כי הוו מפטרי מיניה אמר להו אתם קבלתם פנים הנראים ואינם רואים יהי רצון שתזכו ותקבלו פני השכינה שרואה ואינה נראית. אמר ליה רבי אי לא אתינא השתא מנעתן מהאי ברכתא. אמר ליה מנא לך הא, מפרקיה דרבי יעקב איש כפר חנניה שמיע לי, דהוה רגיל דאזיל ומקבל לאפי דרביה בכל יומא, כי קש אמר ליה לא ליצטער מר דלא יכיל מר, אמר ליה מי זוטרא מה דכתיב בהו ברבנן (תהילים מט, י) וחי עוד לנצח כי לא יראה השחת כי יראו חכמים ימותו, השתא ומה רואה חכמים במיתתן כך בחייהם על אחת כמה וכמה.
וגם מצינו על רבינו הקדוש שאמר שזכה לתורה לפי שראה את ר' מאיר מאחריו, וכל שכן אם זכה לראותו בפניו, כדגרסינן במסכת ביצה בפרק משילין בירושלמי (פ"ה ה"ב) בהלולי דר"ש בר רבי הוי מטפחים אחורי ידיהן בשבתא, עבר ר"מ ושמע קליהון, אמר רבותי הותרה שבת, שמע רבי קליה אמר מי הוא זה שבא לרדותינו בתוך ביתנו, שמע ר"מ קליה דרבי וערק, נפקי פריי אבתריה, אפרח רוחא פקילי מעל קדליה דר"מ, אודיק רבי מן כוותיה וחמא קדליה דר"מ מן אחורוי. אמר רבי לא זכיתי לתורה אלא על דחמי קדליה דר"מ מן אחורי. וגרסינן נמי בפרק קמא דעירובין (יג ב) אמר רב האי דמחדדנא מחבריה דחזינא לר"מ מאחוריה, ואלו חזיתנא מקמיה מחדדנא טפי, דכתיב (ישעיה ל, כ) והיו עיניך רואות את מוריך.
ומחויב כל אדם לכבד לתלמיד חכם, ולהדרו ולקום מפניו, כדגרסינן בפרק קמא דקדושין (לב ב) תנו רבנן, מפני שיבה תקום (ויקרא יט, לב), יכול אפילו מפני זקן אשמאי, ת"ל זקן, ואין זקן אלא חכם, שנאמר (במדבר יא, טז) אספה לי שבעים איש מזקני ישראל. רבי יוסי הגלילי אומר אין זקן אלא זה שקנה חכמה, שנאמר (משלי ח, כב) ה' קנני ראשית דרכו וגו'. יכול יעמוד מפניו במקום רחוק, ת"ל תקום והדרת, לא אמרתי אלא קימה שיש בה הידור. אי הידור יכול יהדרנו בממון, ת"ל תקום והדרת, מה קימה שאין בה חסרון כיס, אף הידור שאין בו חסרון כיס. יכול יעמוד מבית הכסא ומבית המרחץ, ת"ל והדרת, לא אמרתי אלא קימה שיש בה הידור. יכול יעלים עיניו כמי שלא ראהו, ת"ל תקום ויראת, דבר המסור ללב נאמר בו ויראת מאלהיך, נמצא דיש לקום בפני תלמיד חכם. אך אם הוא בעל מחלוקת אין לקום מפניו כדגרסינן בגיטין (לא ב) רב הונא ורב חסדא הוו יתבי חליף ואזיל גניבא, אמר ליה חד לחבריה ליקום מקמיה דבר אוריין הוא, אמר ליה ומקמא פלגאה ליקום.
זהו מה שרצינו בזה השער החמישי ובזה נשלם. והשם יתברך יראנו נפלאות מתורתו אמן.
<h2>עמוד העבודה</h2>
<h3>סדר היום ותפילתו</h3>
<h4>סימן א</h4>
מה טובו אהליך יעקב (במדבר כד, ה), אשריך שזכית להכנס תחת כנפי השכינה להיות לעם סגולה מכל העמים. ואתה ישראל נמשכת ליוצרך בעבותות עבודת האהבה, לעבוד בוראך ויוצרך בכל לבבך ובכל נפשך ובכל מאודך. והעבודה הזאת היא התפלה, הנקראת עבודה שבלב (מכילתא דרשב"י פכ"ג). ובעבודה זו חפץ הקדוש ברוך הוא, וזה מצינו בתורה בנביאים ובכתובים. בתורה מניין, דכתיב (דברים יא, יג) והיה אם שמוע תשמעו, ולעבדו בכל לבבכם, וכי יש עבודה בלב אלא זו תפלה. בנביאים מנין, דכתיב (הושע יד, ג) קחו עמכם דברים ושובו אל ה' ונשלמה פרים שפתינו, רצה לומר נשלמה לאל בתפלה שהיא ניב שפתינו במקום קרבנות פרים. מן הכתובים, אלהא די אנת פלח ליה בתדירא הוא ישזבינך (דניאל ו, יז), וכי יש פולחן בבבל, אלא זו תפלה.
על כן אתה בן אדם, איש ישראל אשר בך אתפאר, אל תהא עבודת בוראך קלה בעיניך, ותהא זריז וזהיר ומהיר לקום בבוקר ממטתך בלי עצלות להודות לאל. וכל אברי גופך ונפשך יסכימו כולם כאחד לעבדו שכם אחד. ואל ישיאך יצרך, האיך תעמוד ועדיין לא שבעת משנתך. שים נא על לבך שאם יקראך אדם להרויח אפילו זהוב אחד היית ממהר בבקר השכם בלי עצלות, מה יש לך לעשות לעבודת מי שאמר והיה העולם.
<h4>סימן ב</h4>
ומיד כשיקום נעשה כבריה חדשה, דכתיב (איכה ג, כג) חדשים לבקרים רבה אמונתך. וצריך להודות לו יתברך על שבראנו לכבודו לשרתו ולברך בשמו. ועל דבר זה תקנו בשחר כל אותן הברכות שאנו מברכים בכל בקר ובקר. ולפיכך אנו צריכים להתקדש בקדושה, וליטול ידינו מן הכלי, ככהן שמקדש ידיו מן הכיור קודם עבודתו, כן העלה הרשב"א ז"ל (ח"א סי' קצ"א) שצריך כלי, וכן כתב הרב רבי דוד אבודרהם (נט"י שחרית) וז"ל, נהגו לברך על נטילת ידים ואשר יצר, בין עשה צרכיו בין לא עשה צרכיו, מפני שרוח רעה שורה על הידים. ועוד שהידים עסקניות, ואי אפשר שלא נגע בדבר מטונף בלילה. ועוד דומיא דכהן גדול שמקדש ידיו קודם העבודה. וכן צריך אדם שיקדש ידיו קודם שיעבוד את הבורא יתברך, כדי שיעבדנו בידים נקיות עכ"ל.
<h4>סימן ג</h4>
ג' חלוקי ברכות בעניני נטילת ידים. בשחרית אעפ"י שלא עשה צרכיו מברך על נטילת ידים ואשר יצר, ובשאר כל היום אף אם עשה צרכיו אפילו אם ירצה להתפלל אחר כך אינו מברך על נטילת ידים רק אשר יצר, כמו שכתב בתשובת הרמב"ן סימן קצ"ג, והאגור סימן ד' בשם תשובת הרשב"א, וכן כתב מהר"י אבוהב בשם ר"ח, וכן הוא הסכמת מהר"י קארו (או"ח סי' ד' ס"א). ולאכילה אפילו אם אין הידים מלוכלכות מברך על נטילת ידים.
<h4>סימן ד</h4>
כתב הכלבו בסימן כ' בשם הר"ם, שאינו מברך בבוקר כשנוטל ידיו על נטילת ידים ואשר יצר עד בואו לבית הכנסת. ואם בירך קודם לכן אינו מברך פעם אחרת בבואו לבית הכנסת, ותופס במקום שהניח עכ"ל. וכן כתב האגור בשם מהר"י מולי"ן, וכן מורי מהר"ש ז"ל, וז"ל בתשובה (מהרש"ל סי' ס"ד) כשאני קם ממטתי ורוחץ ידי כתקונו, כמו שכתב האשירי שבבוקר צריך נטילה ורחיצה כמו לאכילה. אבל מכל מקום איני מברך כי אם אשר יצר, ועל נטילת ידים מניח אני עד בואי לבית הכנסת להתפלל, כי שם מקומה ובעבורה נתקנה, עכ"ל.
<h4>סימן ה</h4>
כתב הרר"ד אבודרהם (ברכות השחר), נהגו לרחוץ פיהם מפני הרירים שבתוכו, שצריך להזכיר את השם הגדול בקדושה ובטהרה. וכן כתב הכלבו סימן א', וכן מצאתי בשם אורחות חיים (נט"י, סי' ל').
<h4>סימן ו</h4>
ואחר הרחיצה והניקיון, ימהר להשכים לבית הכנסת להיותו מעשרה ראשונים, כדאיתא בפרק קמא דברכות (מז ב) אמר ר' יהושע בן לוי, לעולם ישכים אדם לבית הכנסת, כדי שימנה עם עשרה ראשונים, שאפילו מאה באים אחריו נוטל שכר כנגד כולם. והטעם דהבאים אחר עשרה ראשונים אינם אלא משום ברוב עם הדרת מלך (משלי יד, כח), שכבר נשלמה הקדושה בעשרה ראשונים. ואמר ר' יהושע בן לוי לבניו, אקדימו ואחשיכו לבי כנישתא (פירוש, השכימו והעריבו לבית הכנסת) כי היכי דתוריכו חיי. ואיתא במדרש (ילק"ש עקב תתעא) מעשה באשה אחת שהזקינה, ובאתה לפני רבי יוסי בן חלפתא, אמרה לו רבי זקנתי יותר מדאי, ומעכשיו חיים של ניוול הם, שאיני טועמת לא מאכל ולא משתה, ואני מבקשת ליפטר מן העולם. אמר לה במה הארכת כל כך ימים, אמרה לו למודה אני אפילו יש לי דבר חביב אני מנחת אותו ומשכמת לבית הכנסת בכל יום. אמר לה מנעי עצמך מבית הכנסת שלשה ימים זה אחר זה. הלכה ועשתה כן, וביום השלישי חלתה ומתה. לכך אמר שלמה (משלי ח, לד) אשרי אדם שומע לי, מה כתיב אחריו, כי מוצאי מצא חיים. ואפילו אם ידוע לו שלא יהיו שם מניין עשרה, מכל מקום לא יתפלל אלא בבית הכנסת, כדאיתא בפ"ק דברכות (ו א) אמר רבי יוחנן אין תפלתו של אדם נשמעת אלא בבית הכנסת, שנאמר (מלכים א ח, כח) לשמוע אל הרינה ואל התפלה אשר עבדך מתפלל בבית הזה. במקום רנה שם תהא תפלה. וכתב הר"ר יונה (ברכות ד. מדה"ר) בשם הגאונים, שאפילו כשאין הצבור מתפללים יש לו לאדם להתפלל בבית הכנסת, מפני שהיא קבועה ומיוחד לתפלת צבור. ואיתא נמי התם, אמר רבי לוי מי שיש לו בית הכנסת בעירו ואינו נכנס שם להתפלל נקרא שכן רע, ולא עוד אלא שגורם לו גלות ולבניו. משמע נמי אפילו אין שם מניין עשרה, דהא סתמא קתני מי שיש לו בית הכנסת בעירו ואינו נכנס. ועוד ראיה לזה שהרי דניאל ע"ה התפלל ביחידי, מכל מקום התפלל במקום רנה והתפלה, ורמז לדבר מן הכתוב (דניאל ט, כא) ועוד אני מדבר בתפלה והאיש גבריאל אשר ראיתי בחזון בתחלה. סופי תיבות דירה של רינה.
<h4>סימן ז</h4>
והמדקדקים קודם שיצאו מפתח ביתם לבית הכנסת מתעטפים בציצית ומניחים תפלין, ויש להם על מי לתלות, והוא האילן הגדול מנורה הטהורה הקדוש רשב"י, דאיתא בספר הזוהר פרשת ואתחנן (רס"ה ע"א) אמר רשב"י ע"ה, כשאדם משכים בבקר, ומתעטף בציצית, ומניח תפלין בזרועו ובראשו, ובא לצאת מפתח ביתו, ונוגע במזוזה רשומה בשם הקדוש. ד' מלאכים מזדווגים עמו, ויוצאין עמו ומלווין אותו עד בית הכנסת, ומכריזים לפניו תנו כבוד לבן המלך. ורוח הקודש מכרזת עליו ואומרת, ישראל אשר בך אתפאר (ישעיה מט, ג). ואותו רוח הקודש מעיד עליו לפני הקדוש ברוך הוא, ואז מצוים לכתוב לפניו על בני היכלו כל אותם הידועים לפניו, הדא הוא דכתיב (מלאכי ג, טז) ויכתב בספר זכרון לפניו ליראי ה' ולחושבי שמו. כדאמר (שמות לה, לה) (בחשב האפוד) [וחושבי מחשבות] אותם העושים לשמו אומנות בכל, אומנות של תפילין בבתיהם ברצועותיהם ובבתי בתיהם, אומנות של ציצית בחוטיהן בחוט של תכלת, אומנות של מזוזה, ואלה הם חושבי שמו, וכתיב וחושבי מחשבות. ולא עוד אלא שהקב"ה משתבח בו, ומכריז עליו בכל העולמות, ראו בריה זו שבראתי בעולמי. והנכנס לבית הכנסת ואין תפלין בראשו, ואין ציצית בבגדו, ואומר אשתחוה אל היכל וגו' (תהילים ה, ח), הקדוש ברוך הוא אומר איה מוראי, והרי הוא מעיד עדות שקר בעצמו.
וכך הם דברי הר"ר יונה בספר היראה (עמ' קס"ב) שכתב, ויהיה לו טלית קטן וילבש אותו מיד בלא ברכה אם לא רחץ ידיו, ואחר כך כתב וירחץ בנקיון כפיו, ויברך מיד על מצות ציצית בטלית שלבש אם לא בירך בהתעטפו. ואח"כ יניח תפלין, ויבא לבית הכנסת וישב במקומו. אם יש לו עוד טלית יתכסה בו, ויברך להתעטף בציצית. ומה שכתב אם יש לו עוד טלית יתכסה בו כו', אף על גב שכבר הניח תפלין. ואף על גב דאיתא בספר הזוהר (שם) שאיסור גדול מי שהניח תפלין קודם לבישת ציצית, היינו שמי שאין לו טלית קטן ודאי יניח טלית ואחר כך תפלין. אבל מי שלבש טלית קטן, יניח תפלין תחלה ואחר כך יתעטף בטלית גדול. שהרי כיון שלבש טלית קטן ואחר כך הניח תפלין כבר קיים דברי הזוהר. ואם היה רוצה לקרות קריאת שמע ותפילה בלא עטיפת טלית אחר, היה רשאי, שהרי כבר מצות ציצית ותפילין עליו, ואם אחר כך מתעטף בטלית אחר או בכמה טליתות, אינם ענין למצות תפלין.
אבל הרא"ש היה מניחן בין אוזר ישראל ובין עוטר ישראל בתפארה (אגור סי' ל"ה), כי תפלין נקראים פאר, דכתיב (יחזקאל כד, יז) פארך חבוש עליך. ויש נוהגים להניחם קודם ברוך שאמר, ונותנים טעם מאחר דצריכים גוף נקי אין להם להיות עליו יותר מן החוב. ומהאי טעמא מצאתי בשם מהר"י מרפורק שכתב וז"ל, מה שראיתם ממני שאני חולץ תפלין מיד אחר הקדושה, כן נהגו רבותי קרובי מהר"ש, ודודי הקדוש מהר"א ז"ל, דאפשר משום דצריכי גוף נקי לכן אין להשהותם יותר מן החוב ע"כ. ולענין לבישת ציצית, ראיתי יש בני אדם נוהגים להתעטף קודם ברכת מלביש ערומים, והמה המה ערומים מדעת, וצריך להלבישם במעיל החכמה, כי אותה ברכה לא נתקנה על זו, רק דכי לבש מלבושיו.
ומי שרוצה להתעטף בין הברכות הללו, יתעטף גם קודם עוטר ישראל בתפארה, דאותה ברכה נתקנה על פריסת סודרא, כדאיתא בברכות פרק הרואה (נא א) וכי פריס סודרא על רישיה לימא עוטר ישראל בתפארה. ועטיפת הטלית שלנו הוא כפריסת סודר שלהם, וכן מוכח בטור אורח חיים סימן ח' שכתב, וז"ל, ודרך עטיפתו רחבה לקומת האיש, ומחזיר ב' ציצית לפניו וב' לאחריו, ושיהא מסובב במצות. ומכסה ראשו שלא יהא בגלוי הראש. ונראה דלאו למימרא שיכסה ראשו שלא יהא בגלוי ראש לגמרי, שאין זה ממצות ציצית, ועוד היאך הלך לעשות צרכיו בגלוי הראש, אלא שיכסה ראשו בטלית של מצוה, כדרך הצנועים שהיו פורסין ראשיהון בסודרא, כדאיתא בפרק קמא דקדושין (כט ב) כי אתא רב המנונא לרב הונא אמר ליה אמאי לא פריסת סודרא, אמר ליה דלא נסיבנא, ופירש רש"י דלא פירס סודר כדרך הנשואים שהיו רגילים לכסות ראשן עכ"ל. ופשיטא שלא היו הבחורים הולכים בגלוי הראש ממש, אלא ודאי היינו סודר שהיו פורסים על הראש לצניעות. ואיתא נמי התם רב כהנא שקיל סודרא מבי פדיון הבן, אמר לדידי חזי ה' סלעים. אמר רב אשי לא אמרן אלא כגון רב כהנא דגברא רבא הוא ובעי ליה סודרא ארישא, אבל כולי עלמא לא. ופשיטא שלא היו כולי עלמא הולכים בגלוי הראש, אלא דרך צנועים היה לפרוס סודר על ראשיהון. וזהו שנאמר ויכסה ראשו בטלית של מצוה דרך צניעות, כמו שהצנועים היו פורסים סודר, אשר על דא נתקנה ברכת עוטר ישראל בתפארה.
<h3>ציצית ותפילין</h3>
<h4>סימן ח</h4>
כתב האגור (סי' ט') בשם מהר"י מולין (שו"ת מהרי"ל סי' ה') שנשאל על טלית של משי, מאיזה מין נוהגים לעשות הציצית. והטלית שהשתי פשתן והערב צמר גפן מה דינו. וסוף דבריו, צא ולמד ממנהג אשכנזים שנהגו איסור גמור לעשות טלית מבגד שהוא מעורב מפשתן וצמר גפן. ולכן הירא שמים יוציא נפשו מפלוגתא ולא יעשה טלית אלא מצמר ע"כ. ועל הטליתות של משי כתב האגודה פרק התכלת (אות י"ד) שנהגו העולם שאין מברכים עליו, אלא מברכים על של צמר, ואחר כך מסירים אותו ומניח של משי. כי הרי"ף (הל' ציצית יד) והרמב"ם (הל' ציצית פ"ג ה"ב) פסקו דשל משי אינו חייב בציצית. והמדקדקים נהגו לברך תחלה על טלית קטן, ואח"כ מניח הטלית של משי.
<h4>סימן ט</h4>
צורת טלית קטן. כתב האגור (סי' כ"ח) בשם מהר"י מולי"ן (מהרי"ל החדשות סי' ד') דיש לדקדק לעשות הכתפים רחבים מכאן ומכאן, דלא אתי אוירא דהאי גיסא ודהאי גיסא ומבטל ליה.
<h4>סימן י</h4>
עושין נקב באורך הטלית בתוך ג' אצבעות סמוך לקרן, ומרוחק מן הקרן כשיעור שיש מקשר אגודל עד סוף הצפורן, דלמעלה מג' אצבעות אינו נקרא כנף. למטה מקשר אגודל נקרא תחת הכנף, והכתוב אומר (במדבר טו, לח) על הכנף, סמ"ג (עשין כו). ומטעם זה כתב מהר"י סג"ל (סי' י"א) דאין לתלות הציצית למטה לצד הארץ אלא על צד הכנף, שנאמר (שם) על כנפי בגדיהם. וכן משמע בהדיא בגמרא בפרק התכלת דף מ"ב ציצית צריכה שתהא נוטפות על הקרן שנאמר על כנפי בגדיהם, וכן דייק הרא"ם (יראים תא). אבל לפי פירוש רש"י ז"ל אין להוכיח מהגמרא ע"ש. וכשהוא מודד ימדוד ביושר. ואם מדד מקרן זוית אחת באלכסון הציצית פסול. עי' בבית יוסף סימן י"א.
<h4>סימן יא</h4>
ונוהגים לעשות אימרא סביב הנקב שלא ינתקו חוטי הערב. ואף על גב דאמרו (מנחות מא א) נקרעה הטלית תוך ג' אצבעות לקרן אינו רשאי לתפור, ופירש רש"י דילמא פייש מידי מחוט התפירה ויוסיף עליו ז' חוטים לשם ציצית, ואיכא תעשה ולא מן העשוי. כתב מהרא"י בתרומת הדשן סי' רצ"ו, דהאידנא שרי לתפור סביב הנקב, שהציצית תחוב בו בחוטי משי צבועים שאינן לבנים, אפילו כשהציצית גם הוא משי, כגון בטלית של משי, מאחר דאין אנו רגילים לעשות ציצית רק לבן עכ"ל. וכתב עוד דאם הטלית של צמר מותר לתפור סביב הנקב אפילו במשי לבן, ואם הטלית של משי צ"ע אם הציצית של צמר אם מותר לתפור, דליכא למיחש שיצרפנו או יאמר דלמא מפסקי ציצית של צמר ויעשה ציצית של משי ויצרפנו.
<h4>סימן יב</h4>
ויתחוב החוטים בנקב ויעשה הקשרים והכריכות. וכתב הבית יוסף (סי' י"א) לכרוך באויר הראשון ז', ובשני ט', ובשלישי י"א, וברביעי י"ג, שעולים כל הכריכות מ', כמנין ה' אחד שעולה ל"ט, ועם השם עולה מ'. ובאויר הראשון אל יהא פחותה מז', דאיתא בריש פרק התכלת (מנחות לט א) הפוחת אל יפחית פחות מז' כנגד ז' רקיעים, ולא יוסיף על י"ג כנגד ז' רקיעים וששה אוירים. ואני הכותב שמעתי בענין אחר, בתחלה ז' כנגד ז' רקיעים, ואח"כ ח' שהוא בצירוף י"ה, ואח"כ י"א שהוא בצירוף שם של ד', ואח"כ י"ג בגימטריא אחד, וזהו ה' אחד. ונכון הוא דאין צריך לצרף השם, וגם אין תועלת שגימטריא מ' שעיקר תועלתו שיהיה כנגד ה' אחד. וכמו כן מצאתי בשם רבי אבן לפי שהוא כמנין כוז"ו שהוא בגימטריא ט"ל, וסמך לדבר טל אורות טליך (ישעיה כו, יט), אורות בגימטריא ציצית וה' קשרים וח' חוטין, וכן ראיתי מאדוני מורי הגאון מהר"ש ז"ל.
<h4>סימן יג</h4>
ואל יחתוך ראשי החוטין בסכין, שנאמר (דברים כז, ה) לא תניף עליו ברזל. ויפסוק אותם בשינים שהם ל"ב, ויעסקו בחוטין שהן ל"ב, מצאתי בשם ר' דוד בר מנחם.
<h4>סימן יד</h4>
כתב רבינו תם דכל מצוה שאין אשה חייבת כגון לולב וציצית אינה יכולה לאוגדה הלולב ולתקן הציצית, וראיה מהא דפרק השולח (גיטין מה ב) כל שישנו בקשירה ישנו בכתיבה. וכן היה מעשה בטרוייש באשה שהיתה רגילה לתקן ציציות בטליתות ופסלם ר"ת כו', ע"כ בתוספות גיטין (שם ד"ה כל), הגה מיימוני מהלכות ציצית (פ"א אות ט'). אף שהאגור (סי' ל') כתב בשם ר"י דליתא דמדפסיל גוי אלמא נשים כשרות. מכל מקום לכתחלה יש לחוש לדברי רבינו תם, וגם האגור כתב דמהר"ם היה מקפיד בנשים.
<h4>סימן טו</h4>
כתב הרא"ש בסוף הלכות ציצית (עשית ציצית) וז"ל, והחרד אל דבר ה' יבדוק הציצית קודם עטיפה כדי שלא יברך ברכה לבטלה עכ"ל. וכן כתב הנמוקי יוסף דף פ"ו ע"א (הלכות קטנות ציצית), וכן ראיתי מאדוני מורי מהר"ש ז"ל, בכל פעם שהיו קורין אותו לקרות בתורה היה בודק הציצית קודם שיתעטף. ובשעת הבדיקה צריך להפריד, כי על שם זה נקראים ציצית, על שם חוטים הנפרדים. וסימנך ציצת ראשי תיבות צ'דיק י'פריד צ'יציותיו ת'מיד.
<h4>סימן טז</h4>
ואחר שנתעטף בציצית יניח תפלין, ויכוון בהנחתן שצונו המקום להניח ד' פרשיות אלו, שיש בהם יחוד שמו ויציאת מצרים, על הזרוע כנגד הלב, ועל הראש כנגד המוח. אי נמי על הזרוע כנגד חוש המשוש שתלה ביד, ולכן בתפלין של יד אין בו אלא בית אחד, ועל הראש כנגד החושים שבראש, חוש הראות, חוש השמע, חוש הריח, חוש הטעם, וכנגדם יש ד' בתים בתפילין של ראש. וזה כדי שיתעורר אדם בחמשה חושיו, ויזכור חסדי אל יתברך ביציאת מצרים על ידי נסים ונפלאות שעשה עמנו, שהם מורים על יחודו שהוא יחיד בעולמו, ואשר לו הכח והממשלה בעליונים ובתחתונים לעשות בהם כרצונו, והוא משגיח על כל בריותיו. ולרמז זה ישלשל הרצועות שיהיו תולים לפניו, ויגיעו של ימין עד הטבור, לרמוז שהשפעת עולם השפל במצות בוראו עד טיבור העולם, לאפוקי מלבן של אומרים שהשגחת המשגיח מגעת עד גלגל הלבנה ולא יותר.
<h4>סימן יז</h4>
ויניח של יד תחלה, ויברך אשר קדשנו במצותיו וצונו להָניח תפלין בקמץ, מלשון הכתוב (יחזקאל מד, ל) להניח ברכה אל ביתך. ואחר כך של ראש, ויברך אשר קדשנו במצותיו וצונו על מצות תפלין, מאחר דיש בה בתים הרבה מברכין עליה ברכה בפני עצמה.
<h4>סימן יח</h4>
ושתי הברכות צריכים שיהיו בלי הפסק, ולא יפסיק ביניהם לדבר אפילו לעניית אמן יהא שמיה רבא וקדושה. והרא"ש לא היה כורך הרצועה עד אחר קשירת הראש משום הפסק.
<h4>סימן יט</h4>
יש נוהגים לתקן התפלה של יד, וקודם שיניחוהו לוקחים של ראש ומתקנים אותו, כדי שלא יצטרכו להפסיק בין הנחת תפלה של יד להנחת תפלה של ראש בתיקון תפלה של ראש. וכתבו מהר"י אבוהב ז"ל ומהר"י חביב ז"ל, דטעות הוא בידם, לפי שהם מעבירים על המצוה. וצריך למחות בידם וללמדם שאחר שיניחוהו של יד יקחו של ראש, ויתקנוהו ויניחוהו, דאותו תיקון כיון דצורך הנחה הוא לא הוה הפסק. וראיתי בתשובת הר"ר יוסף גיקטליא ז"ל שע"פ הקבלה אסור להוציא התפלה של ראש מהתיק עד שתהיה תפלה של יד מונחת, עכ"ל בית יוסף בטור או"ח סי' כ"ה. ולא ינערם מהתיק אלא יתפשם בידו ויוציאם. ספר חסידים סי' רע"ג.
<h4>סימן כ</h4>
כתב באורחות חיים (תפילין, סי' ט"ז) וז"ל, כתב הראב"ד בתשובה שאם הותר של יד קודם הנחת תפלין של ראש, מהדקן ואין צריך לחזור ולברך עליהם, אבל הניח של ראש ואח"כ הותר של יד, מהדק ומברך עכ"ל.
<h4>סימן כא</h4>
כתב הר"ר דוד אבודרהם (ברכות השחר עמ' מ"ח) מנהג לנשק התפלין בשעת הנחתן ובשעת חליצתן. וכן כתב האורחות חיים (תפילין, סי' י"א).
<h4>סימן כב</h4>
כתבו התוס' בפ"ק דברכות (ו. ד"ה אלו) דשל יד צריך להיות מכוסה, דכתיב (שמות יג, ט) לך לאות, וכן כתב האורחות חיים (סי' יא). וכתב עוד דשל ראש צריך להיות בגלוי, דכתיב (דברים כח, י) וראו וגו' ע"כ. ומה שכתב דכתיב וראו וגו', הוא דכתיב וראו כל עמי הארץ כי שם ה' נקרא עליך, ודרשו רז"ל (ברכות שם) אלו תפלין שבראש. ורמז לדבר כי ש'ם י'דוד נ'קרא ראשי תיבות שי"ן, שאין נראה מבחוץ אלא השיני"ן, והוי כאילו אמר וראו כל עמי הארץ כי שי"ן עליך ויראו ממך.
והטעם שעושין שי"ן יותר משאר אותיות, כתב בארחות חיים (שם) כדי לרמוז הימים שאדם מניחם בשנה שהם ש'. וכן כתב רבינו בחיי בפרשת כי תבא (דברים שם). ונראה לי שזהו טעם מספיק לבני אשכנז שמניחים תפלין בחול המועד, אז כשתסיר נ"ב שבתות וי"ג ימים טובים נשאר ש' ימים שמניחים, אבל לבני ארץ ישראל שאין מניחים בחול המועד כדעת הזוהר (זוהר חדש שה"ש ח' ע"א) וכן נוהגים אנשי ספרד. אם כן לדידהו הקושיא במקומה עומדת, וכתב הר"י אלכסנדרי ז"ל הטעם הנכון לשי"ן של תפלין, מפני ששם הוי"ה בא"ת ב"ש עולה שי"ן והיינו מצפ"ץ ועל כן נאמר וראו כי שם ה' נקרא עליך, והטעם הזה כתבו גם כן רבינו בחיי (שם).
וכל אלו הטעמים צריכים אנו לדעת התוספות והרא"ש והמרדכי והסמ"ג שסוברים דדלי"ת ויו"ד של תפלין לאו אותיות גמורות הן ולא חשיבי מאותיות השם, אבל לדעת הטור שסובר שהן אותיות גמורות, עיקר הטעם להשלים השם של שדי, כמו שכתב הטור או"ח בסוף סימן ל"ב. ועדיין צריכים אנו למודעי מהו הטעם של הב' שיני"ן, דאחד של ג' ראשים, ואחד של ד' ראשים. ונמצא כתוב בהג"ה בסמ"ג שהוא כנגד ב' כתיבות, שיש לנו כתב הלוחות וכתב הספר תורה, כתב הלוחות היה כתיבה שוקעת, הרי שכל האותיות היו מן האויר. נמצא שיש לשי"ן ד' דפנות לג' אוירים. וכתב ספר תורה שכתבו משה היה כתב בולטת, שהיה בולט על הקלף. לפיכך שי"ן של ד' ראשים כנגד שי"ן של קודש היא ראשונה לבתים, כמו שכתוב הלוחות קודם לכתב ספר תורה, ועוד שהוא כתב הבורא ראוי להיות ראשון ע"כ.
ועל דעת חכמי האמת הוא, שאחר שנחרב בית המקדש כתב הרב הקדוש רשב"י (מדרש הנעלם חיי שרה קכט ע"א) שעל התפלין נאמר ועשו לי מקדש ושכנתי בתוכם (שמות כה, ח), שבסבתם הקדוש ברוך הוא משרה שכינתו בישראל, לפי שהוא סוד המרכבה וסוד האבות. ולכן יש בהן שי"ן של ג' רגלים מצד ימין כנגד אברהם יצחק ויעקב, ומצד שמאל שי"ן של ד' ראשים כנגד ד' חיות נושאי המרכבה. לכן ראוי שלא יסירם עד שיאמר קדיש תתקבל שאחר סדר קדושה, בענין שיענה עם התפלין ג' קדישין, כנגד שי"ן של ג' רגלים שבתפלין. וכן יענה עמהם ארבע קדושות, כנגד השי"ן של ד' רגלים שיש בהן לצד שמאל. הקדושה האחת ברכו את ה' המבורך שהוא דבר שבקדושה, וקדושת בשפה ברורה, וקדושת העמידה, וקדושת ומקבלין דין מן דין, כך מצאתי. דלא כהרמ"א (סי' כ"ה סי"ג) שהגיה בשו"ע ג' קדושות וד' קדישים דהיינו לאחר קדיש יתום, חדא דהא ברכו נמי דבר שבקדושה הוא, ואנו אין לנו להשהותה אלא בז' קדושות. ועוד לדידיה לא תמצא ז' לפי מנהג האשכנזים, דלא אמרי קדיש אחר עלינו כי אם בשבת, וכאשר כתבתי כן הוא הנכון.
<h4>סימן כג</h4>
כתבתי לעיל (סי' ז') בשם מהר"י מרפורק שהיה נוהג לחלוץ תפלין אחר קדושה, ויהיב טעמא דתפלין צריכים גוף נקי, לכן אין לנו להשהותם יותר מן החוב. ונראה לי דלאו מנהגא הוא, שהרי כתב בעל ספר המצוות (סמ"ג עשין ג') ובעל ספר מוסר (פ"ד מאמר תפילין) כי מה שאמרו רז"ל (שבת מט א) תפלין צריכים גוף נקי כאלישע בעל כנפים, שלא ישן בהם שלא יפיח בהם, מדבר באותן שמניחן כל היום כמצותן, פן ישכחם עליו ויעשה בהם דבר שאינו הגון, אבל בשעת תפלה אין לך רשע שלא יהא ראוי להניח תפלין, קל וחומר מספר תורה שהוא מקודש יותר, שיש בה כל התורה כולה, ובתפלין אין בהם כי אם ד' פרשיות בלבד, והם בתוך העור, והכל אוחזין בספר תורה בשעת תפלה, שהכל יכולים להתנהג בטהרה בשעת תפלה עכ"ל. ומשמע מדבריהם דאין לך רשע בעולם שאינו מתנהג עצמו בטהרה אפילו עד אחר קדיש של קדושה דסידרא. וביום שיש ספר תורה עכ"פ לא יחלצם עד שיחזירו ספר תורה להיכל, דכתיב (מיכה ב, יג) ויעבר מלכם לפניהם וה' בראשם. ומלכם הוא הספר תורה, דכתיב ביה (משלי ח, טו) בי מלכים ימלכו.
<h4>סימן כד</h4>
אחר עשה של יד כתיב (דברים ו, ח) והיו לטוטפות בין עיניך, ואמרו רז"ל (מנחות לו א) כל זמן שיהיו בין עיניך יהיו שנים. ולכך כשחולץ חולץ של ראש תחילה, ויניחם בתיק ואחר כך יחלוץ של יד ויניחם על של ראש. ועתה כשירצה להניחם ונמצא של יד תחלה, שאם יניחם תחת של ראש היה צריך להעביר על המצות, וכתב בספר מערכת אלהים שצריך לחלוץ תפילין של ראש מעומד.
<h4>סימן כה</h4>
אמר רבא אסור למחלץ תפילין קמיה רביה דכתיב (מלכים א יא, כו) וירם יד במלך. ואמר ר' יוחנן (סנהדרין קא ב) שחלץ תפלין לפניו. ופירש רש"י שהיה לו לפנות לצד אחר מפני אימת מלכות ולחלוץ שלא בפניו. וכתב עוד דטעמא מפני שהוא מגלה ראש והוא זלזול לפני המלך. ומזה הטעם אמרו בשימושא רבא שהתלמיד עושה חוצפה כשמגלה ראשו, ומהאי טעמא מיחה לנו התלמידים אדוני מורי הגאון מהרש"ל ז"ל שלא לחלוץ תפלין בפני ספר תורה, לפי שהוא זלזול לספר תורה שמגלה ראשו כנגדה, אלא מי שרוצה לחלוץ תפלין צוה לסלק עצמו לצדדים ויחלצם.
<h4>סימן כו</h4>
מעשה וגזרו על ישראל שלא להניח תפלין, והיה אלישע בעל כנפים לובש. פעם אחת אחזוהו השומרים, והיה תפלין בידו ובראשו, כיון שראו אותו נוטלן מעל ידו ומראשו ונותנן בחיקו. אמרו לו מה בחיקך, אמר להם כנפי יונה, ונעשה לו נס ונראו להם ככנפי יונה ונמלט מידם, ועל כן קראוהו אלישע בעל כנפים (שבת מט א). וכתב בספר מוסר (פ"ד מאמר תפילין) על כן נהגו לכורכם ככנפים זכר למעשה אלישע בעל כנפים.
<h3>בית הכנסת, ברכות ופסוקי דזמרה</h3>
<h4>סימן כז</h4>
קבלה הוא מר' יהודא החסיד ז"ל, אדם היוצא מביתו שחרית קודם שיתפלל, יש לו לומר פסוק זה שמע ישראל ה' אלקינו ה' אחד.
<h4>סימן כח</h4>
וכשיכנוס לבית הכנסת ירוץ, כדאיתא בברכות (ו ב) אמר רבי חלבו אמר רב הונא, היוצא מבית הכנסת אל יפסיע פסיעה גסה. אמר אביי לא אמרן אלא למיפק, אבל למיעל כל שכן דרהיטנא, שנאמר (הושע ו, ג) ונדעה נרדפה לדעת את ה'. ואיתא נמי התם, אמר ר' יהושע בן לוי לעולם ירוץ אדם לדבר מצוה ואפילו בשבת, שנאמר (שם יא, י) אחרי ה' ילכו כאריה ישאג.
<h4>סימן כט</h4>
ובבואו לבית הכנסת נוהגים לומר מה טובו כו' כדכתוב בסידורים. ומצאתי כתוב, שתקנו רבנן י"ג השתחוואות כמו שהיו במקדש, כנגד י"ג פרצות שפרצו יונים, כדאיתא במסכת שקלים (פ"ו ה"ב, ועי' מסכת מידות פ"ב מ"ג). וכן כתב ר' אביגדור קרא ז"ל.
מה טובו אוהליך יעקב משכנותיך ישראל (במדבר כד, ה). לכן כה אמר ה' [אלוקים כי] הרחקתים בגוים וכי הפיצותים בארצות ואהיה להם למקדש מעט בארצות אשר באו שמה (יחזקאל יא, טז). ה' אהבתי מעון ביתך ומקום משכן כבודך (תהילים כו, ח). ואני תפלתי לך ה' עת רצון אלהים ברב חסדך ענני באמת ישעך (שם סט, יד). אני קראתיך כי תענני אל הט אזנך לי שמע אמרתי (שם יז, ו). אני בצדק אחזה פניך אשבעה בהקיץ תמונתך (שם יז, טו). ואני ברוב חסדך אבא ביתך אשתחוה אל היכל קדשך ביראתך (שם ה, ח). אשתחוה אל היכל קדשך ואודה את שמך על חסדך ועל אמתך כי הגדלת על כל שמך אמרתך (שם קלח, ב). באו ונשתחוה ונכרעה נברכה לפני ה' עושינו (שם צה, ו). נבואה למשכנותיו נשתחוה להדום רגליו (שם קלב, ז). רוממו ה' אלהינו והשתחוו להדום רגליו קדוש הוא (שם צט, ה). רוממו ה' אלהינו והשתחוו להר קדשו כי קדוש ה' אלהינו (שם ט). יזכרו וישבו אל ה' כל אפסי הארץ וישתחוו לפניך כל משפחות גוים (שם כב, כח). כל הארץ ישתחוו לך ויזמרו לך יזמרו שמך סלה (שם סו, ד). יבושו כל עובדי פסל המתהללים באלילים השתחוו לו כל אלהים (שם צז, ז). אכלו וישתחוו כל דשני ארץ לפניו יכרעו כל יורדי עפר ונפשו לא חיה (שם כב, ל). כל גוים אשר עשית יבואו וישתחוו לפניך אדני ויכבדו לשמך (שם פו, ט). הבו לה' כבוד שמו שאו מנחה ובאו לפניו (דה"א טז, כט). השתחוו לה' בהדרת קודש חילו מלפניו כל הארץ אף תכון תבל בל תמוט (שם ל).
<h4>סימן ל</h4>
ואחר כך כשישב יאמר אלו ב' פסוקים, אשרי יושבי ביתך משום דילפינן מיניה שצריך אדם לישב שעה אחת קודם שיתפלל (ברכות לב ב). ומוסיפין אשרי העם שככה לו כו' ותו לא. וכן היה נוהג מורי הגאון ז"ל, דאין לנו לומר תהלה לדוד רק ג' פעמים ביום ולא ד' פעמים.
<h4>סימן לא</h4>
ואחר כך מתחיל השליח ציבור אדון עולם, והוא שיר נאה ומעולה. ומצאתי כתוב כל מי שמכוון בעת התחלת אדון עולם, כתב רבי יודא החסיד ורב האי גאון ורב שרירא גאון, ערב אני בדבר שתפלתו נשמעת, ואין שטן מקטרג על תפלתו, ואין לו שטן ופגע רע בראש השנה וביום הכפורים בתפלתו, ואויביו נופלים לפניו, ויש אומרים אף יצר הרע משלים אתו. ועליו אמר שלמה המלך ע"ה (משלי טז, ז) ברצות ה' דרכי איש גם אויביו ישלים אתו ע"כ. ואפשר שמזה נתפשט המנהג שאומרים אותו קודם כל ברכה ותהלה.
<h4>סימן לב</h4>
ואחר כך מתחיל הש"ץ לברך ברכת על נטילת ידים בקול רם, והקהל עונין אמן, ואח"כ מברכין גם הם. ונשאל גדול הדור מהר"י מולין (שו"ת מהרי"ל החדשות סי' א') מקהלת אשכנז, שנוהגים הזקנים בהשכמה בבית הכנסת לברך ברכת על נטילת ידים בקול רם, ואחד הוא המברך וחבריו עונים אמן, ואח"כ מברכין האחרים גם כן פעם אחרת על נטילת ידים בקול רם, למה לא יצאו בפעם ראשונה באמן שענו. השיב, כי אף על פי שענו אמן יכולים לחזור ולברך, מאחר שהאחד שהוא מתחיל לברך אינו מכוון להוציא, כי צריך כוונת המברך והשומע. ואפילו אם השליח ציבור יכוון להוציא מי שאינו בקי, מכל מקום המברכים אחריו אינן מכוונים לצאת ידי חובתן בברכתו. עד כאן לשונו.
<h4>סימן לג</h4>
ואחר כך נוהגים לברך ברכת אשר יצר. ואפשר משום דנוהגים לברך על נטילת ידים ואשר יצר בין עשה צרכיו בין לא עשה צרכיו, וכשם שברכת על נטילת ידים ממתינים לברך אותה בבית הכנסת מפני עמי הארצים שאינם יודעים לברך, כמו שכתב האגור (סי' פ"ט) בשם מהר"י מולין (שם), כך ממתינים גם כן בברכה זו לברך אותה בבית הכנסת. וכן היה נוהג מהר"ם ז"ל, שלא היה מברך בבוקר על נטילת ידים ואשר יצר עד בואו לבית הכנסת. אכן מורי ז"ל היה מברך בביתו ברכת אשר יצר, וברכת על נטילת ידים היה ממתין לברך עד בואו לבית הכנסת, ומי שנוהג אחריו לא יברך אשר יצר בבית הכנסת.
<h4>סימן לד</h4>
בברכת אשר יצר לא היה אומר מהר"ם מרוטנבור"ג אפילו שעה אחת, כי אף על פי שנסתמו יכול לחיות יותר משעה אחת, כמו שכתב התשב"ץ (סי' רט"ז) והר"ד אבודרהם (אשר יצר) והכלבו (סי' א') בשמו. אבל דעת הטור (או"ח סי' ו) דשפיר קאמר אפילו שעה אחת, וקאי אשעת יציאתו לאויר העולם, שאם היה נשאר פיו סתום או טיבורו פתוח אפילו שעה אחת אינו יכול להתקיים, כדאיתא במסכת נדה (ל ב) יצא לאויר העולם נפתח הסתום ונסתם הפתוח, שאלמלא כן אי אפשר להחיות אפילו שעה אחת. ומשמע דבחדא מנייהו לא היה יכול לחיות אפילו שעה אחת. ונוסח הספרדים כדעת הטור, ונוסח האשכנזים כדעת מהר"ם ז"ל.
<h4>סימן לה</h4>
בנוסח הברכה זו הוא רופא חולי כל בשר. וכתב מהר"י קארו (סי' ו') על שם הנקבים שברא בו להוציא פסולת מאכלו, כי אם יתעפש בבטן ימות, והוצאתו הוא רפואה, כך הוא בשלחן ערוך. ותמהני שהרי המקור דההיא פירושא הוא הרר"ד אבודרהם, והוא עצמו לא כתב רופא חולי רק רופא כל בשר, כי עדיין לא הגיע לחליות רק אם יתעפש בבטן, והוצאתו היא רפואה שלא יבא לידי כך. לכן נכון שאין לומר כי אם רופא כל בשר כנוסח הספרדי. וכן משמע בפרק הרואה (ברכות ס ב) דגרסינן התם, מאי חתים, אמר רב רופא חולי, אמר שמואל שוינהו אבא לכולהו עלמא קצירי, אלא רופא כל בשר. רב ששת אמר מפליא לעשות, אמר רב פפא הלכך נמרינהו לתרוייהו, רופא כל בשר ומפליא לעשות. גם מהר"ר אברהם מפראג התמיה על נוסח שלנו שהוא רופא חולי כל בשר, וכן מורי ז"ל לא היה אומר רופא חולי כל בשר.
<h4>סימן לו</h4>
ונוהגים לסדר ברכת התורה מיד אחר ברכת אשר יצר. ותמהני על מנהג זה, דאם נוהגים כך על דעת הטור או"ח (סי' מ"ו) שנהג כך דאין לומר פסוקים קודם ברכת התורה, אם כן למה אנו אומרים מה טובו ושאר פסוקים קודם ברכת התורה. אלא צריכין לומר דאין לחוש, כיון דאין אומר אותו דרך לימוד רק דרך בקשה ורצוי, כמו שכתב האגור (סי' צ"ב) בשם מהר"י מולין (מהרי"ל סי' ק"נ). אם כן גם ברכת התורה נאמר קודם פרשת התמיד כי שם נתקנה. והרוצה לצאת ידי כולם אזי בקומו ממטתו יטול ידיו ויברך אשר יצר מיד וברכת התורה, ויאמר ברכת כהנים ואלו דברים כו', ואלהי נשמה עד לפגרים מתים. ובבואו לבית הכנסת יברך על נטילת ידים וסדר הברכות כולם, ואז הוא יוצא לדעת כולם. [אבל מנהג אשכנז נוהגין לברך ברכת התורה קודם פרשת התמיד].
<h4>סימן לז</h4>
המשכים בבוקר ללמוד, קודם שילך לבית הכנסת, יש לו לברך ברכת התורה, דלא כר"מ (עי' מרדכי ברכות סי' כ"ט) ורבי יונה (ה: ד"ה והא) שכתבו שברכה של אתמול פוטרת עד שחרית. וכשבא לבית הכנסת אין לו לחזור ולברך, אף על פי שהקורא בתורה חוזר ומברך אשר בחר בנו אף על פי שכבר בירך, לא דמי, שאותה ברכה נתקנה על קריאתה בציבור כמו שתקנו ברכה לאחריה. ולא זו [בלבד] אם כבר בירך דהפסיק בברכות ותפלות שצריך לברך על קריאת התורה, אלא אפילו אם איחר לבא לבית הכנסת עד קריאת התורה והתחיל בברכות, וכשיסיים ברכת התורה מיד קראוהו לקרות בתורה, דהוי אמינא היאך יברך ברכה אחת פעמים בזה אחר זה בלי הפסק בנתיים, אפילו הכי כתב הטור בסי' קל"ט בשם הרא"ש דיש לו לברך לא חלקו חכמים. וכתב עוד, אבל אם קראוהו לקרות בתורה קודם שיברך ברכת התורה ודאי נראה שאין לברך שנית, דלא גרע ממי שרוצה ללמוד מיד אחר קריאת שמע ותפלה דנפטר באהבה רבה. וכתב מורי מהר"ש ז"ל, אבל מכל מקום אינו דומה ממש, דמי שנפטר באהבה רבה ולומד אחריו מיד אינו מברך כלל, אבל הכא אינו מברך אשר בחר בנו אבל מברך אשר קדשנו במצותיו וצונו לעסוק בדברי תורה. והערב נא כו'. עכ"ל.
<h4>סימן לח</h4>
נוסח הברכה, אשר קדשנו במצותיו וצונו לעסוק בדברי תורה, והערב נא כו', ברוך אתה ה' אלוקינו מלך העולם אשר בחר בנו. וכתב הר"ר יונה (ברכות ה: ד"ה והא) ברכת אשר בחר בנו פותחת בברוך, מפני שדרך הוא לאומרה בפני עצמה כשמברכין על התורה.
<h4>סימן לט</h4>
נשאל למהר"י מוינ"א, אדם שמשכים קודם התפלה לכתוב אם חייב לברך ברכת התורה. והורה לחיוב, רק שלא יהיה אגרת הרשות, תשב"ץ (סי' קצ"ד). וכן הוא באבודרהם (סדר ברכות השחר).
<h4>סימן מ</h4>
מצאתי בספר ישן נושן, קודם שיתחיל אדם ללמוד יאמר תחלה ח' פעמים הח' של תמניא אפי (תהילים קיט), והוא חלקי ה' אמרתי וגו', עד חסדך ה' מלאה הארץ חקיך למדני. ויאמר: יהי רצון מלפניך ה' אלהי ואלהי אבותי, בשמנה פעמים שאמרתי הפסוקים לפניך, שתפתח לבי בתורתך, ותצוה למטטרון שר הפנים אשר שמו זגנזאל, לפי שכל גנזי החכמה מסורים בידו, ולרוזיאל רבו של אדם הראשון, וליופיאל רבו של שם, ולצדקיאל רבו של אברהם אבינו, ולרפאל רבו של יעקב, ולגבריאל רבו של יוסף, ולמלתיאל רבו של אליהו, שילמדוני תורתך. ויהא לבי כפתחו של אולם להגות בתורתך, ויהיו דברי תורתך מונחים בפי כשלחן ערוך וכמעיין הנובע, ויהיה תורתך שמורה בלבי שלא אשכח. ואהיה כבור סיד שאינו מאבד טפה, ואשחיר ואעריב, ככתוב (יהושע א, ג) לא ימוש ספר התורה הזה מפיך והגית בו יומם ולילה למען תשמור לעשות כל הכתוב בו כי אז תצליח את דרכיך ואז תשכיל. ואחר כך יאמר ברכת התורה.
<h4>סימן מא</h4>
ואומרים פרשת התמיד. ובשבת מוסיפין וביום השבת שני כבשים, ובראש חודש מוסיפין ובראשי חדשיכם. והכל בו (סי' ב') כתב שאין מוסיפין בראש חודש פרשת ובראשי חדשיכם, ולא במועד פרשת המועד, לפי שקורין אותה בתורה. אבל פרשת התמיד שאין קורין אותה בתורה, שאין מוציאין בכל יום ספר תורה, ולא מוסף שבת לפי שאין בו אלא ב' פסוקים, לכך נהגו לאומרו בבל יום, ופרשת שבת בכל שבת עכ"ל.
הגה. והוא מדברי התוספות פרק הקורא (מגילה כג. ד"ה כיון). וכתבו, עוד י"ל לפי שצריך להפטיר בכל שבת מענינו של יום, ואי קורין בכל שבת אם כן יהא צריך להפטיר בכל שבת בדסליק מיניה והיינו בשבת, ואם כן יהיו כל ההפטרות מעניין אחד. ועוד יש לומר לפי שלעולם אין קורין בספר תורה שנייה בקרבנות אלא באותן שבאין לכפרה, כדפירש בפרק בני העיר (שם לא א) שקורין בהן ביום טוב ומהני כאילו הקריבום, אבל קרבנות שבת אינן באין לכפרה, ומשום הכי אין קורין בהן. ע"כ.
ומנהג אשכנז לומר ובראשי חדשיכם בראש חודש, ויש מי שכתב שאומרים פרשת שבת וראש חודש משום דסמיכי לפרשת התמיד נהגו לאומרו אגב ריהטא. אי נמי משום דחודש ושבת תדירי תקנו לומר פרשיותיהן בסדר הקרבנות, ולא טעמי דסמיכי נינהו. ומהרמ"א ז"ל (שו"ע מ"ח ס"א) הגיה דנוהגים לומר פרשת ראש חודש כדי לפרסם שהוא ראש חודש. והנכון בעיני דפרשת המועד שפיר דמי דלא אמרינן אותה, לפי שקורין אותה בתורה, אבל ראש חודש שהוא יום מלאכה, ואין ממתינין כולי עלמא עד קריאת התורה, לכן תקנו לאומרה בסדר הקרבנות (בית יוסף סי' מ"ח).
<h4>סימן מב</h4>
מה שקורין פרשת התמיד על פה, וכן פסוקי דזמרא, אף על גב דקיימא לן (גיטין ס א) דברים שבכתב אי אתה רשאי לאומרן על פה. כתב הטור (סי' מ"ט) בשם אביו הרא"ש, דלא אמרינן דברים שבכתב אי אתה רשאי לאומרן על פה אלא להוציא אחרים ידי חובתן, אבל כל אחד לעצמו שרי. לכן נוהגים באשכנז כשמגיע ש"ץ לפסוקים שבתפלה, כגון מי כמוך באלים ה', ה' ימלוך לעולם ועד, שהוא שותק והקהל אומרים אותו כל אחד ואחד בפני עצמו ע"כ. וכתב מהר"א מפראג (בהגהותיו לטור) וז"ל, וקשה לדבריו השם נפשנו בחיים וגו' במזמור ס"ו שאומר אותה הש"ץ. ולי הכותב קשה יותר ממה שאומר ש"ץ ונאמר כי פדה וגו'. אמנם אם נדקדק בתוס' דתמורה פרק יש בקרבנות (יד. ד"ה דברים) אשר יסודו של הרא"ש בנוי עליהם, לא קשה מידי. דכתבו וז"ל, וא"ת היכא אמרינן מזמורים על פה. וי"ל דאין להקפיד רק מה שכתוב בחומש. וא"ת היכא קרינן ויושע וקריאת שמע. וי"ל דאין להקפיד אלא בדבר שמוציא אחרים ידי חובתן. משמע דאין להקפיד אלא מה שכתוב בחומש, ודווקא בדבר שמוציא אחרים ידי חובתן. אך מפסקי תוס' דפרק ולד חטאת משמע דכי מתרצי דאין להקפיד אלא בדבר שמוציא כו' הדר מפרוקי קמא, ואם כן הדרי קושיא לדוכתה. והמה מותבי והמה מפרקי לה שכתבו דאין להקפיד אלא בדבר שמוציא אחרים ידי חובתן, ומשום הכי נהגו לומר קריאת שמע ומי כמוד וה' ימלוך בלחש. והא דאין אומרים כאמור לעושה אורים גדולים כי לעולם חסדו בלחש, כיון שאין בו צורך אין לחוש עכ"ל. ובזה יתישבו גם כן קושיותינו. וק"ל.
<h4>סימן מג</h4>
אף על פי שקורין פרשת התמיד בכל יום, קבעו רז"ל לשנות משנת איזהו מקומן השנויה במסכת זבחים (פ"ה) וברייתא דר' ישמעאל (ספרא פ"א) משום הא דאמר (קידושין ל א) רב ספרא לעולם ישלש אדם שנותיו, שליש במקרא, שליש במשנה, שליש בתלמוד. ופריך מי יודע כמה חיי, לא צריכא אלא ליומא, שצריך בכל יום ללמוד משלשתן. ומדרש רבי ישמעאל הוה במקום תלמוד, והיא תחילת תורת כהנים שהוא ראש לכל קרבנות, קבעוהו אצל קרבנות. ומשנת איזהו מקומן גם כן מיירי בקרבנות. וכתב הרא"ה (ברכות לב ב) שתקנו לשנות משנת איזהו מקומן, לפי שאין בכל אותה פרק מחלוקת, והיא משנה ברורה למשה בסיני עכ"ל.
וטוב לומר פרשת הקרבנות, כגון פרשת העולה, ומנחה, ושלמים, וחטאת ואשם. וכשיסיים פרשת העולה יאמר, רבש"ע יהי רצון מלפניך שיהא זה חשוב ומקובל לפניך כאילו הקרבתי עולה בזמנה, וכן יאמר בפרשת המנחה והשלמים והאשם. ואחר פרשת החטאת לא יאמר כן, זה לשון הטורים (סי' א'). וכתב חכם אחד בספרו נדפס מחדש (לבוש סי' א' ס"ז) וז"ל, ואף על פי שהקריאה היא כהקרבתה, מכל מקום יכול לקרותה ממה נפשך, שאם חטא חטא שחייב עליו חטאת תכפר עליו הקריאה כמו הקרבתה, ואפילו בלא אמירת יהי רצון, שאין אמירת יהי רצון אלא תחנה. ואם לא חטא תהא קריאתו כקורא בתורה, ויקבל עליה שכר כקורא בתורה. אבל אם יאמר יהי רצון משמע כאילו הביאו דווקא, והרי הביא חולין בעזרה אם לא חטא, עכ"ל החכם. ולבי לא כן יחשוב דאם כן הוה ליה לבעל הטורים לכתוב סתמא ואחר פרשת החטאת לא יאמר. ומדכתב לא יאמר כן פירושו כמו ששמעתי מפי מורי הגאון מהר"ש ז"ל (מהרש"ל סי' ס"ד) לא יאמר כן, רצה לומר בזה הנוסח, אלא בנוסח אחרת, רבש"ע אם אני חייב חטאת, יהי רצון מלפניך כאילו הקרבתי חטאת בזמנה, וכן הוא אמת ונכון.
<h4>סימן מד</h4>
ואומרים ברוך שאמר. וצריך לאומרו בניגון ובנעימה, כי הוא שיר נאה ונחמד למעלה. ונמצא כתוב בשם אור זרוע (עי' תולעת יעקב י"א, א) כי שבח זה תקנוה אנשי כנסת הגדולה על פי פיתקא שנפל מן השמים, ומצאוהו כתוב בה ויש בו פ"ז תיבות, וכן כתב בספר היכלות, וסימן ראשו כתם פ"ז. וכתב מהר"ם (תשב"ץ קטן סי' רי"ח) דלכן אומר ברוך עושה בראשית ולא ברוך עושה מעשה בראשית, כדי שלא להוסיף על פ"ז תיבות. ויש בו עשרה פעמים ברוך עד התחלת הברכה, דהיינו ברוך אתה ה' האל אב כו', זולת ברוך הוא בתחלה וברוך שמו בסוף אינה מן המנין, שהם נגררים אחר הברכות לשבח להזכרת שמו המיוחד שצריך לומר בכל פעם ברוך הוא ברוך שמו. וכתב הכל בו (סי' ד') דהני עשרה פעמים ברוך כנגד עשרה מאמרות שבו נברא העולם. ומורי (מהרש"ל סי' ס"ד) כתב שהם כנגד עשרת הדברות, ולכן היה אומר עשרת הדברות בכל פעם קודם ברוך שאמר. ושניהם לדבר אחד נתכוונו דמצינו באגדה (מדרש תדשא) שעשר דברות כלולים בעשרה מאמרות.
<h4>סימן מה</h4>
נמצא כתוב בשם אור זרוע (תולעת יעקב שם) שקבלו אנשי הקבלה ששבח זה צריך לאומרו מעומד, ללמוד שהוא כנגד הצורה העליונה, הדא הוא דכתיב (ישעיהו ו, ג) שרפים עומדים ממעל לו, וכן נוהגים.
<h4>סימן מו</h4>
עוד כתב בספר אור זרוע (ח"ב סי' מ"ב) וז"ל, אני הכרתי יהודי אחד מוורמיז"א, והיו קורין אותו ר' בונים, והיה זקן וקובר מתים. ושמעתי על האמת, שפעם אחת השכים השמש לבית הכנסת וראה אדם יושב לפני בית הכנסת, ובראשו כתר של עשבים, ונתפחד השמש ממנו וסבור שהוא שד. אמר לו וכי אינך פלוני שמת אתמול. אמר לו הן. ושקברתיך אתמול, אמר לו הן. אמר לו היאך אתה באותה עולם, אמר לו בטוב. אמר לו מה זכות היה לך והלא אתה אדם קל. אמר לו רק בזכות שהייתי אומר ברכות בקול נעים בבית הכנסת, בזכות זה הביאוני לגן עדן ומכבדים אותי, וזה לך הסימן שאני הוא שקברת אותי, כי תראה בית חלוקי קרועה, לפי שקרעת לי כשהלבשתני תכריכים. ושאל לו מה זה שבראשך, וענה ואמר לו הן עשבים שבגן עדן ששמתי בראשי כדי לבטל ריח רע שבעולם הזה.
ובכן שמעתי בשם ר' יודא חסיד ז"ל שאמר דבימות החורף שהוא קור גדול, מוטב שילכו לביתם אותם שאינם מלובשים בטוב, ואל יקצר בשבחות של הקדוש ברוך הוא. וגם שמעתי מפיו שהיה רב אחד גדול ומובהק לרבים, והיה גוער בבני אדם שהיו מאריכין בברכות, ונענש על ככה באותו עולם, אף על פי שהיה דעתו ללמוד, על כן רצה שיהיו ממהרים. הלכך כל אדם יקח אל לבו ויאמר ברכות אלו בקול נעים ובכוונה, ויזכה לגן עדן עכ"ל. ואף מי שמקצר בברכות שיר זה כל אפי שוי שיש לאומרו בניגון ובנעימות.
<h4>סימן מז</h4>
ואחר זה כתב מורי ז"ל (שם סי' ס"ד) שלא לומר מי ימלל כו', אלא מיד הודו לה' קראו. ויש להפסיק בין אלילים ובין וה' שמים עשה, שלא יהא נראה כחוזר למעלה (טור סי' נ"א).
<h4>סימן מח</h4>
כתב בספר ארחות חיים (סי' כ"ו) שמזמור לתודה מצוה למשוך אותה בנגינה ולנגן, כדאמרינן (ויק"ר פ"ט, ז) כל השירות עתידות ליבטל חוץ ממזמור לתודה. וכן כתב הכלבו (סי' ד'), וכתב סמך לדבר שאמר דוד (תהילים קמז, ז) ענו לה' בתודה, כמו וענו הלויים (דברים כז, יד).
<h4>סימן מט</h4>
ונהגו לומר יהי כבוד, והפסוקים אחרים קודם תהלה לדוד ויש בהם כ"א אזכרות, כנגד כ"א פסוקים שבתהלה לדוד.
<h4>סימן נ</h4>
ואומר תהלה לדוד. ונהגו לומר קודם לכן אשרי יושבי ביתך, משום דאיתא פרק אין עומדין (ברכות לב ב) תניא, המתפלל צריך שישהה שעה אחת קודם שיתפלל, דכתיב (תהילים פד, ה) אשרי יושבי ביתך עוד יהללוך סלה. וכתבו התוס' (ד"ה קודם) ולפיכך תקנו לומר פסוק זה קודם תהלה לדוד, לאפוקי מהני דאמרו אשרי הרבה. וכן היה נוהג מורי ז"ל, בעת המנחה היה אומר רק אשרי יושבי ביתך ומדלג אשרי העם שככה לו, בשחרית היה מדלג שניהם ומתחיל תהלה לדוד, כי מאחר שלא נתקן אלא כדי שישהה שעה אחת קודם שיתפלל, לכן לא היה אומר אותה אלא בעת המנחה קודם התפלה. והעולם נוהגים לומר אשרי העם שככה לו כי היכא דתהוי ג"פ אשרי, לרמז מי שאמר ג' פעמים תהלה לדוד בכל יום מובטח שהוא בן עולם הבא.
<h4>סימן נא</h4>
תניא (ברכות ד ב) אמר ר"א ברבי אבינא, כל האומר תהלה לדוד ג' פעמים בכל יום מובטח לו שהוא בן עולם הבא, ואוקמינן משום דאיתא בה אל"ף בי"ת, ומשום דכתיב ביה פותח את ידיך. וכתב ר' ישעיה ז"ל (שבלי הלקט סי' ז') שמעתי טעם בדבר, שבכל התהלה יש ווי"ן באמצע, חוץ מב' פסוקים שאין בהן ווי"ן, חנון ורחום ה' ארך אפים וגדול חסד, קרוב ה' לכל קוראיו לכל אשר יקראהו באמת, סימן לדבר בראשי תיבות ח"ק א"ל, ח' מחנון, ק' מקרוב הרי ח"ק. א' מארך, ל' מלכל, הרי אל. לומר חק אל הוא לאומרו בכל יום. ועוד אני אומר שהוא חק אל "חק" בגימטריא גיהנם, ורמז לך שכל האומרו ג' פעמים בכל יום אינו רואה פני גיהנם, וזהו חק אל. וכתב מהר"ם מרקנטי דמאשרי עד לעולם ועד תרי"ג אותיות ללמד שכל האומר תהלה לדוד בכל יום כאילו קיים תרי"ג מצות. ולא דק בחושבנין, כי הם תר"ס אותיות מן ארוממך אלהי. וכתב רוקח (סי' שנ"ד) שהוא כנגד תרי"ג מצות וכ"ז אותיות התורה.
<h4>סימן נב</h4>
ונהגו לומר אחריו ואנחנו נברך יה. וכתב רב עמרם לשלשולי הללויה בתר הללויה. ומה שאנו מוסיפים ואנחנו כו', אף אם אומרים אותו בלא שום מזמורים, יש לומר כיון כשאמרו עם הללויה תקנו לומר פסוק זה. גם כשאמרו לבדו לא ראו לחסרו שלא לחלק בקריאת המזמור זה בין פעם לפעם. והכלבו (סי' ד') כתב בשם מרן הלוי הטעם, לפי שאמרו כל האומר תהלה לדוד בכל יום ג' פעמים מובטח לו שהוא בן עולם הבא, לפיכך אחר שאמר תהלה לדוד אנו אומרים ואנחנו נברך יה מעתה ועד עולם, כלומר שנזכה לאומרו לעולם הבא עכ"ל. וכן משמע מפירוש רבינו בחיי שיש לומר ואנחנו נברך כו', שכתב בפרשת ואתחנן (דברים ד, לב) דמדרך השכל כל נברא מחויב לעבוד בוראו ולשבח אותו, אבל לא כישראל. הוא שאמרו רז"ל (פסחים קיח ב) הללו את ה' כל גוים שבחוהו כל האמים (תהילים קיז, א), כל שכן אנו שגבר עלינו חסדו. וכן מצינו שהאומות אינם ראוים להזכיר השם המיוחד ולא לברך אותו, כי אם ישראל, וזהו שאנו אומרים תהלת ה' ידבר פי ויברך כל בשר שם קדשו. ואנחנו שיש לנו ידיעה בשם המיוחד נברך יה, כלומר השם הנסתר והמיוחד. ומה שלא הזכירו שלם, הכוונה בו שאנחנו נברך אותו בעולם הזה ובעולם הבא שנבראו ביו"ד ה"א, ועל כן אומרים מעתה עד עולם.
<h4>סימן נג</h4>
ואומרים פסוקי דזמרא, והם הללויה בתר הללויה. ועתה אבאר לך למה נקראים פסוקי דזמרה, והט אלי אזנך ושמע. ואתה דע לך, כי מן הארץ ועד לרקיע אין שם מקום פנוי, אלא הכל מלא גדודים והמונים, יש מהם טהורים ובעלי חסד, ויש למטה כמה בריות טמאות מזיקות ומקטרגות, וכלם עומדים ופורחים באויר. ואין מן הארץ עד לרקיע מקום פנוי, אלא הכל מלא המונים המונים, מהם לשלום מהם למלחמה, מהם לטובה מהם לרעה, מהם לחיים מהם למות. ועל דבר זה מיוסד שיר של פגעים, יושב בסתר עליון וגו' (תהילים צא) כי הוא יצילך מפח יקוש באברתו יסך לך. לא תירא מפחד לילה מדבר באופל יהלוך. כי מלאכיו יצוה לך וגומר. וכל המחנות האלו בין השמים והארץ, דוגמא ההולך בדרך מקום סכנה, כך תפלתו של אדם עוברת בין אלו הכתות ועולה לרקיע, אם יש בו זכות לא יפגעו לסטים בתפלתו, ואם אין בו זכות כמה פגעים ומשחיתים פוגעים בהם בדרך.
לפיכך על דרך זה תקן דוד המלך ע"ה הזמירות כדי לפנות דרך לתפלה לעבור. כי כל אותן הכתות הן כמו ענן מעכבים לעלות התפלה, ועל זה אמר הכתוב (איכה ג, מד) סוכותה בענן לך מעבור תפלה. וכשבא דוד המלך ע"ה והתקין הזמירות, בהיות אדם מסדר אותן הזמירות אזי מסתלקים והולכים להם אותם המשחיתים והמעכבים. ונקראו זמירות מלשון מזמר, שנאמר (ישעיה יח, ה) וכרת הזלזלים במזמרות. ועל זה אמר דוד המלך ע"ה (תהילים קיט, נד) זמירות היו לי חקיך בבית מגורי. כלומר באותן המקומות שאני הייתי מתיירא בדרך והיה לי פחד ומגור, אותם הזמירות כורתים אותה והברחתים. ועל זה נאמר (איוב לח, ז) ברן יחד כוכבי בוקר ויריעו כל בני אלהים. ועניין רנה הם הזמירות הנאמרים בבוקר, ואז יתפזרו ויתנעעו כל בעלי הדין הקשה הנקראים אלהים. ולשון יריעו, מלשון רועה התרועעה הארץ (ישעיה כד, יט).
לכן צריך ליזהר שלא לדבר בין הזמירות הללו עד אחר תפלת י"ח, ולכוון מחשבתו כראוי שלא יתעכב תפלתו. ואם סח בנתיים נתבטלה הכוונה, וחוזרים אותם גדודים לערוך מלחמה אתו לעכב תפלתו. וזה שאמרו בירושלמי השח בין ישתבח ליוצר אור עבירה היא בידו וחוזרים אותו ממערכי מלחמה. רצה לומר אותם גדודים אשר המה מערכי מלחמה שכבר התפזרו בפסוקי דזמרה, ואם שח חוזרים מאותן מערכי מלחמה לעכב תפלתו. מספיק למבין.
<h4>סימן נד</h4>
ואחר פסוקי דזמרה אומרים ברוך ה' לעולם אמן ואמן, מפני שבאלו המזמורים שלמעלה הוא נשלם ספר תהלים, לכך תקנו לומר אחריהם ברוך ה' לעולם, וברוך ה' מציון, וברוך ה' אלהים, וברוך שם כבודו, שאלו הפסוקים הם סוף ספרי תהלים, כאילו אמרנו כל ספר תהלים (אבודרהם עמ' ס"ב). וצ"ע למה לא תקנו גם כן לומר סוף פסוק של ספר ראשון, שהוא בסוף מזמור מ"א, ותקנו לומר ברוך ה' מציון שאינו סוף ספר, למה הכניסו זה תחת זה, ושמא נתחלף בפי האחרונים. ויש מי שכתב דיש ליתן טעם למה תקנו פסוקים אלו על סדר זה, כי יש רמז בפסוקים אלו על ברכו דקריאת שמע ותפלת י"ח. כי בפסוק ברוך ה' לעולם יש בו ה' תיבות, כנגד זה תקנו ברוך ה' המבורך לעולם ועד. ברוך ה' מציון יש בו שש תיבות, כנגד שמע ישראל וברוך שם כבוד מלכותו לעולם ועד, שבכל אחד יש ו' תיבות. ובשני פסוקים האחרים יש בהן י"ט תיבות, כנגד י"ח ברכות וברכת המינין. והר"ם מרוטנבורג (תשב"ץ קטן סי' ר"ד) כשהיה צריך להפסיק בין ברוך שאמר לישתבח, היה אומר קודם שידבר אלו הפסוקים, ברוך ה' לעולם כו' עד אמן ואמן. וכשחזר להתחיל ממקום שפסק אמר גם כן אלו הפסוקים, לפי שהן כמו ברכה.
<h4>סימן נה</h4>
ואומרים ויברך דוד עד ומהללים לשם תפארתך, כאשר הוא בספר דברי הימים (א', כט ט). ויברכו שם כבודך עד שירת הים כאשר הוא בספר עזרא (נחמיה ט, ח). ושירת הים (שמות טו, א). והטעם, לפי שכל אותן ט"ו לשונות של שבח הסדורים בברכת ישתבח, דורש במכלתין (מכילתא בשלח) מתוך שירת הים, ומתוך אותן פסוקים של ויברך דוד. ובספר הזוהר (ח"ב קל"ב ע"א) הוא סוד נפלא על שירת הים, וכתב כל מאן דזכי למימר האי שירתא בכל יומא בעלמא הדין, זכי בה בעלמא דאתי, וזכי לשבחה לה ביומי דמלכא משיחא בחדוותא דקודשא בריך הוא. וכופלין בסוף שירת הים פסוק ה' ימלוך, משום דבסדר בשלח מן פרשת קריעת ים סוף מפסוק ויהי באשמורת הבוקר עד ה' ימלוך יש שם י"ח אזכרות של שם של ד' אותיות, והם עולין במנין בין הכל ע"ב אותיות נגד שם של ע"ב. ובפסוקי דזמרה מתחילין מויושע, ונחסרו ד' שמות מהפסוקים דקודם ויושע, ולכך כופלין ה' ימלוך, ומוסיפין עוד פסוק כי לה' המלוכה כו' שיש בהם ד' שמות להשלים המנין, והחמישי אינו מן המנין רק מפרש ביום ההוא יהיה ה' אחד ושמו אחד. כן הוא במחזור ויטרי (סי' א').
<h4>סימן נו</h4>
כתב הר"ר יונה בסוף פרק אין עומדין (כד. ד"ה הכורע) דאין לשחות כשאומרים בנשמת כל חי ולך לבדך אנחנו מודים, שאין לכרוע אלא דווקא במקומות שתקנו חכמים ע"כ. ומטעם זה גם כן אין לשחות כשאומרים בויברך דוד ועתה אלהינו מודים אנחנו לך.
<h4>סימן נז</h4>
כתב באורחות חיים (סי' ל"ב) כשיקרא השירה יזהר לומר מי כמוך נאדר בקודש דגושה, דאם לא כן נמצא מחרף ומגדף כאומר ה' מיכה, ומיכה הוא האיש שגנב השם בים ועשה העגל (במ"ר פט"ז, יח) שנאמר (זכריה י, יא) ועבר בים צרה. ואין להקשות בפסוק כל עצמותי תאמרנה ה' מי כמוך (תהילים לה, י) שהיא רפויה, שזה לא נאמר על הים ואין חוששין להזכיר עליו מיכה. וכן ידמו כאבן הכף דגושה, שלא יהיה נראה כאומר ידמוך אבן. וכן עם זו גאלת הג' דגושה, שאם תהיה רפויה נראה כאומר ל' מגואל ונמצא מגדף ע"כ. וכן הוא בכלבו סימן ד'. והר"ר משה קמחי כתב בספר הדיקדוק שיסד שיש לומר גם כי גאה גאה הגימל דגושה. ואלו שיוצאים מן הכלל שהם דגושים אחר אותיות יהו"א נח בלא מבטל.
<h4>סימן נח</h4>
בעניין אם לומר פסוקי דזמרה לאחר שמנה עשרה. כתב הרשב"א (ח"א) בסימן קפ"ט וז"ל, זו מחלוקת הגאונים ורבותינו הצרפתים ז"ל, שהגאונים ז"ל אמרו שלא תקנוה אלא קודם התפלה. ורבותינו הצרפתים ז"ל אומרים דבין כך ובין כך אומרים אותו. ואף רבותי ז"ל ראיתי חולקים בדבר הזה, שמורי הרב ר' יונה ז"ל היה מנהיג כשאדם נכנס לבית הכנסת ואם יאמר פסוקי דזמרה לא היה יכול להתחיל ולסיים ולהתפלל עם הצבור, מתפלל עם הצבור ואחר כך חוזר ואומר פסוקי דזמרה. ומורי הרב רבי משה בר נחמן ז"ל היה אומר כדעת הגאונים ז"ל, והרב ר' יהודה אלברצלוני ז"ל, אלא שאומר שאם אינו יכול לאומרן כולן אומר מהם מזמור אחד או שנים, ויקצר ויעלה כדי שתהא תפלתו עם הציבור, ואנו נוהגים כדעת הגאונים ז"ל שקבלתם תורה היא עכ"ל. גם כתב תשובה זו בקיצור בסי' תשנ"ג. ואותה תשובה היא בסוף ספר כלבו (סי' קמ"ו). והשבולי לקט (סי' ז') כתב גם כן בשם בעל הערוך שכתב בשם ר' משה גאון ז"ל, דדוקא קודם תפלה נתקנו, אבל אחר תפלה לא, וכן הוא (בסמ"ג) [בסמ"ק] (מ' י"א) ובלקוטי פרדס (דף ט"ו, ב). וכן היה נוהג מורי מהר"ש ז"ל, וכתב (שו"ת מהרש"ל סי' ס"ד) שכן קבל מאבי אמו מהר"י ז"ל. ומהר"י קארו כתב (סי' נ"ב ס"א) דבלא ברכה לפניהם ולאחריהם יכול לאומרם, ומילתא דפשיטא היא, הלואי שיאמר כולי יומא שירות ותשבחות. ומהרי"א (הובא ברמ"א שם) כתב דלדברי כולם הברכות שאנו מברכין בבוקר יכול לאומרם אחר תפלתו, ואני אומר דלאו יכול הוא אלא חיובא.
<h4>סימן נט</h4>
שליח ציבור נוהגים לקרותו חזן. ועיקרו מלשון שמירה הוא, דאמרינן בשלהי פרק השוכר את הפועלים (ב"מ צג ב) עד מתי שומר שכר חייב, עד כדי הייתי ביום אכלני חורב (בראשית לא, מ). ואמרינן עלה התם, בחזני מתא, ומקשי ויעקב חזנא דמתא הוה. אלמא לשון ניהוג ושמירה הוא, לפיכך המנהיג בית הכנסת בשמירתו נקרא חזן. וגם נהגו לקרותו חזן מתרגום וירא - וחזא, מפני שהוא צריך לראות האיך יקרא, והאיך קורא בני אדם לקרות בתורה, וכדאשכחן לעניין שליח שהוא עומד בין הקורא למתרגם, דאומר ש"ץ עומד ומחזין ביניהם (תוספתא מגילה פ"ג הכ"א).
ודע כי ש"ץ הוא עתה בזמן הזה במקום כהן המקריב בזמן הבית. ולכן נקרא גם ש"ץ קרוב, כמו שאמר במדרש שיר השירים (פ"ג, ה) כד דמך ר"א בר' שמעון היה דורו קורא עליו מקוטרת מור ולבונה מכל אבקת רוכל, דהוי ר"א קרוי ותנוי וקרוב ופיטן. ובברכות ירושלמי ר' זעירא הוה סמיך לקרובה כדי שיהא שוחה תחלה וסוף. ועוד אמרו שם, ר' יוחנן בשם ר' מנחם דמן גליא, זה שעבר לפני התיבה אין אומרים לו בא והתפלל, אלא בא וקרב עשה קרבנינו, עשה צרכינו, עשה מלחמותינו, פייס בעדינו. ומזה הטעם נקראו הפיוטים שאומר ש"ץ באמצע התפלות קרובות. ואפשר שנקראו כן מפני שאומרים אותם בקרב התפלות ובאמצעיתה.
<h3>דיני שליח ציבור</h3>
<h4>סימן ס</h4>
כתב הטור (סי' נ"ג) בשם אביו הרא"ש ז"ל, שאם הש"ץ הוא צדיק, אף אם הוא ממשפחה בזויה אין בכך כלום, שנאמר (ישעיה נז, יט) שלום שלום לרחוק ולקרוב, פירוש שלום לרחוק ר"ל שהיה רחוק, שהוא ממשפחה בזויה ונעשה קרוב להשם יתברך במעשים טובים. וכתב מורי הגאון ז"ל, אבל מכל מקום טוב לחזר אחר יחוס המשפחה, כי אינו דומה תפלת צדיק בן רשע לתפלת צדיק בן צדיק (יבמות סד א), כן כתב בהגהותיו לטור אורח חיים (שם). אבל בתשובותיו סימן כ' כתב שאין חילוק לבן צדיק אלא אתפילת עצמו שזכות אבותיו יסייעוהו, אבל המתפלל בעבור העם ואין בו עולה ומרמה, אדרבה חשובה היא לפני המקום, שמניח מעשה אבותיו והלך בדרכי השם יתברך, ועליו נאמר שלום לרחוק ולקרוב. ועכ"פ צריך לחזר אחר חזן שיש לו קול נעים, כמו שכתב הזוהר פרשת ויחי (ח"א רמ"ט ע"א), צהלי קולך בת גלים (ישעיה י, ל), מההוא אליפנא כל דבעי לשבחו ליה לקב"ה בקלא, בעי ליה קלא נעימותא דיערב לאוחרינן דשמעין ליה, ואי לאו לא יקום לארמא קלא.
<h4>סימן סא</h4>
ש"ץ שמרננים עליו העם שנתפס עם הנכרית, אם נתברר דבר זה בב' עדים כשרים שנתפס עמה תפיסה שהיה חייב עליה מלקות ועדיין לא לקה, ולא נכנע ולא עשה תשובה, או שמסר אדם מישראל ולא שב מרשעו, או שאמר ליהודי אחר אלך לשופטי העיר לגוים ואומר להם כי כל הגניבות שגנבו בעיר אצל פלוני יהודי הם, או שאמר ליהודי הריני הולך לבית דַוָר ואומר לו אתה גנבתה מפלוני, ויתלה אותך שר העיר. אעפ"י שלא עשה דיבורו, כגון שניצל הנמסר מחמת שעמד לו רווח והצלה ממקום אחר, הרי הוא נפסל, וראוי להעבירו. אבל ברננה שמרננים אחריו שלא בעדים אינו נפסל. והמאיים על חבירו למוסרו לגוים ולא מסר, אעפ"י שמכוער הדבר אפילו לשאר אדם שאינו ש"ץ, אינו נפסל על כך להעבירו, אלא שגוערים בו, ומתרים בו שאם יוסיף לומר כדברים הללו שיעבירוהו ממעלתו, ואם יוסיף במרדו ראוי להעבירו. וש"ץ ששוחט ובודק, ולאחר הבדיקה אינו רוחץ ידיו וזרועו מלוכלך מבטן הבהמה ומסריחים בגדיו, אם רוחץ ידיו ומחליף את בגדיו קודם התפלה להתפלל בנקיות, אין אתם זקוקים לו אלא להוכיחו, שלא יהא מכלל המשניאים, שנאמר (משלי ח, לו) כל משנאי אהבו מות. ואם אינו רוחץ ידיו, ולא מחליף בגדים הצואים קודם התפילה כדי להתפלל בנקיות, ראוי להעבירו. כל בו (סי' קמ"ז).
<h4>סימן סב</h4>
אף אדם שאינו ש"ץ יש לו להתקשט בבגדים נאים להתפלל, משום הכון לקראת ה' אלהיך (עמוס ד, יב), כמו שכתב הטור אורח חיים סימן צ"א. וכתב הר"ר יונה בספר היראה (ד"ה ובבואו סמוך) ויבדוק מנעליו פן יהיו מטונפים, וכן אמר שלמה בחכמתו (קהלת ד, יז) שמור רגליך כאשר תלך אל בית האלהים.
<h4>סימן סג</h4>
מצאתי כתוב (אור זרוע סי' קי"ד) בשם ר' יודא חסיד, שצריך להיות ש"ץ אהוב לציבור, דאם לא כן סכנה הוא למי שקורא התוכחה. וכשיודע שהחזן אינו אוהבו, אם יקרא אותו בתוכחה, יזהר שאל יעמוד פן יכשל. הלכך אין נכון שיהא ש"ץ אם לא בהסכמת כל הציבור.
הוספה
[ויען שלמה זלמן לונדן ויאמר, גם הפעם אודה את אדוני אבי מורי מוה"ר משה רפאל זצ"ל, שמצאתי בתוך כתביו איזה הנהגות טובות שינהג כל ש"ץ. ואמינא קצת מהני מעליותא לחבר אותם אל הספר הטהור, לקיים ברא מזכה אבא. וכל ש"ץ היראה ויקדש כזה, יזכה למחזה שדי יחזה.
הוי עז כנמר וקל כנשר רץ כצבי וגבור כארי לעשות רצון אבינו שבשמים (אבות פ"ה מ"כ).
באורח חיים סי' א', יתגבר כארי לעמוד לעבודת בוראו. שכל תוכחת מוסר שהוכיחו חכמים ז"ל במתק דבריהם, שכל אדם יתגבר לעמוד נגד יצר הרע. וילך מיד ממשכבו לבית הכנסת לשבח לרומם לפאר את בוראו שהטיב עם האדם על החזרת נשמתו והקיצו משנתו. ויבקש רחמים על עצמו ועל נפש ביתו, להטיב לו בעולם הזה ובעולם הבא, ועל פרנסתו ופרנסת ביתו. והנה עינינו ראו לא זר בעונותינו, מתוך צרות המתוחות עלינו, וגודל הרפתקאות דעדו עלינו, וקושי מחיותינו. נדדה שנתינו, תנומה לעפעפינו לעינים כסוס שיתין נשמין, וחושבים על משכבותם לפעול מעשה מחייתם, איך ומה למצוא. וכאור הבוקר יעשה ורץ כצבי לפעול מעשה מחשבות הלילה, אולי ימצא טרף ומזון לבניו ובני ביתו, יכוף עליו לילך ולרוץ אחר מחיתו. כי קשים מזונותיו של אדם כקריעת ים סוף בעתים קשים הללו, אשר בכל יום מתחדשות ומתגברות על כלל ישראל מסים וארנוניות אשר נלאו מהכיל המשאות הכבדים, ולא במרד ולא במעל הוכרח להוליך מעליו עול מלכות שמים לקיים לפי אזהרת חז"ל. ואף שלבו מקשה עמו להוליכו לבית התפלה, כי ראשית חכמה יראת ה'. וימצא היתר לעצמו, באמרו חשבתי דרכי תחילה לילך בעסק, ואח"כ אשיבה רגלי אל עדותיך (ע"פ תהילים קיט, נט). וימהר חיש קל אל מקום מציאת מחיתו המוטל עליו בהכרח, אשר יעשה אותם האדם וחי בהם. ומה יעשה האדם הרזה והדל, אף אם הוא צדיק וחסיד ביותר, לא יוכל למצוא מזון ותרופה לנפשו האומללה ולילך בדרכי ה' המוטל עליו, ולא יוכל לכוין בתפלתו מפני קושי השעבוד, כלכלת נפשו ופרנסת אשתו ובני ביתו ובודאי אנוס הוא. ואמרתי אשרי האיש ירא ה' (שם כה, יב) בלבו, רחמנא ליבא בעי (זוהר רע"מ ח"ג רפ"א ע"ב), במצותיו חפץ מאד (תהילים קיב, א). אך אנוס הוא ולא יכול להיות מתמימי דרך ההולכים בתורת ה' (שם א, א).
ובלתי ספק הוא הדרך וההנהגה בין אחינו בני ישראל, בכל עיר וישוב אשר נמצא שם מנין עשרה, מהדרים מיד להיות להם ש"ץ שיעמוד תמיד על משמרת הקודש. ויפנה הש"ץ ויכוין לבו בכל מחשבותיו שלימה בלי שום פיגול ערב ובוקר, לעמוד ולהתפלל בעדו ובעד קהלו אשר הוא שם. ויכוין בתפלתו על כל אשר ישנו פה ואיננו פה בבית התפילה אשר הלך לדרכו כנ"ל. ובפרט ביודעו ומכירו באיזה איש, שדרכו תמיד לבא לבית הכנסת ולא יבטל התמיד, יחשוב הש"ץ שהאיש ההוא אנוס הוא, ובודאי יטריח במזונותיו. יכוין הש"ץ שהוא שלוחו, ומחויב לדבר בעדו במליצה ישרה נגד רבון עולם, ולהתפלל על כיוצא בו.
אמנם יש בני אדם ההולכים בטילים ואין להם שום עסק בחוץ. קצתם מרוב עשרם תודה לאל, וקצתם מרוב דחקם בעוונותינו הרבים, והולכים ומטיילים ברחובות ובחוצות, ויצר הרע מתגבר עליהם להלוך אותם לבטלה, ועליהם נאמר (ירמיה יב, יד) הוי על כל שכני הרעים, מי שיש לו בית הכנסת בעיר ואין בא בה להתפלל (ברכות ח א). ויש קצתם ימשיכו ויאחרו וימתינו בכיוון לבא לבית הכנסת בחצי תפילה, כי למשא עליו לקום בבי כנישתא, ונבזה עליו זמן משך התפלה, וראה בכיון לבא בחצי התפלה וימהר לצאת חיש מהר. על בני אדם כזה אסור להתפלל עליהם, כי הם בעצמם אינם מכונים תפילתם. ואף כי כל אחד ואחד מחויב להתפלל בפני עצמו ואינו יוצא בתפלת חבירו, אמנם מה שבלתי אפשר לכוין בעצמו מחמת אונס כנ"ל, יאמר בלבו הלא שלחתי בקשתי על ידי שלוחי הש"ץ שיעשה בקשתי.
בכן באשר שכל ש"ץ הוא שליח ומושכר לך לעמוד תמיד על משמרת הקדש, מהראוי הוא לכל ש"ץ הירא והחרד על דבר ה' להיות תמיד רץ כצבי להשכים ולהעריב לבא לבית הכנסת, ולהרבות בתפלתו טרם שיתאספו הקהל ושאר בני אדם. כמו שהביא בעל קיצור ראשית חכמה על פסוק (ישעיה כא, יב) אם תבעיון בעיו, פירוש אם תחפצון לבקש שאלתכם מאת השם יתברך להתפלל, שובו בתשובה קודם ואחר כך יתפלל, שהמתפלל בלא תשובה עליו נאמר (שם א, יב) מי בקש זאת מידכם. ואם אפשר לו ללמוד בתורה קודם התפלה, טוב לו יותר, שאז תפלתו ומחשבתו מקובל יותר. כמו שהביא הקיצור ראשית חכמה על פסוק השיבנו לתורתך, ואחר כך וקרבנו לעבודתך, והתפלה במקום עבודה (ברכות כו ב).
על כן טוב הוא שהש"ץ יכניע לבו בתפלה בוידויים טרם שיתחיל להתפלל עם הצבור, ויכוין תפלתו בבכיה ובדמע, כי גדול המוריד דמעות בתפלה ששובר כל גזירות רעות. ותמיד טרם שיתחיל להתפלל ישב מעט, ויחשוב בלבו למה הוא בא לכאן, ועל מה הוא בא, ולפני מי הוא בא. ויסלק ויפנה מחשבות זרות מלבו, ויכוין אל מה שיוצא מפיו. ובפרט החזן העוסק במשא ומתן בחוץ, לא יאחר תפלתו בשביל עסקיו, ואף שיהיה לו איזה עסק אינו רשאי לבטל תמידו, כי שכיר הוא ואליו הוא נושא את נפשו (ע"פ דברים כד, טו). ויבטל רצונו מפני רצון אחרים, שלא יהיה ח"ו בארור עושה מלאכת ה' רמיה (ירמיה מח, י) להשמיט את עצמו מלבא לבית הכנסת להתפלל על קהלו כנ"ל. ואף אם אין רצונו לעבור לפני התיבה להתפלל, כי נלאה הוא או ניחר גרונו, או שארי טעמים עמו. מ"מ דרך נכון הוא להש"ץ שלא להעמיד אחר לפני התיבה.
בקומו ממטתו ילך לנקביו, שיהיה גופו טהור לתפלה ולתפלין. ויראה שלא יידבק בו מאומה דבר טמא ומיאוס, ושמור רגליך באשר תלך לבית אלהים (קהלת ד, יז). גם בגדיו יהיו נקיים מצואה ומימי רגלים, ומה תלמיד חכם הנמצא רבב על בגדיו חייב מיתה, כדברי חז"ל (שבת קיד א), ומכל שכן העומד לפני מלך מלכי המלכים הקדוש ברוך הוא ומתפלל, שישמור את עצמו מכל דבר.
וטוב שיהיה החזן מכסה תמיד את ראשו בטלית שלא יביט לצדדין, ולא כמנהג החזנים שמשליכין הטלית מעל ראשיהן על כתפיהם ועל אצילי זרועותיהם, ומסתכלים בעיניהם על כל צידיהן, לראות את כל מה שנעשה בבית הכנסת. ובגלל הדבר הזה חושב הש"ץ הכל במחשבתו, ומפגל תפלתו, ולא די לו במחשבות עצמו אשר בהסתכל על צידיו. כמו שהביא קיצור ראשית חכמה בשער הקדושה פרק י"ב, מכלל החניפים הוא שיעשה מצוה לאל יתברך וכוונתו שיכבדוהו בני אדם, כמו מי שמכוון בתפלתו למצוא חן בעיני בני אדם, שתפלתו אינה מקובלת אצל הבורא יתברך, כי אינו עושה רק להשמיע קולו הערב, ואינו מכוין לכבודו יתברך, ואינו עושה אלא בשביל כבוד בני אדם או מיראתם, וזהו נקרא עובד לבני אדם עכ"ל.
אם כן מהראוי שלא להסתכל על צידיו לראות את שישבחוהו מחמת קולו, על כן יכסה ראשו בטלית תמיד, ואז ינצל ממחשבות זרות, כי לא יכול להביט חוץ מלפניו. ולפי דעתי מזה נתפשט המנהג שהחזנים אוחזים פניהם בשני ידיהם בעת התפלה, שלא להביט חוץ בבית הכנסת, ויישר מחשבתו לפניו, ויראה תמיד בסדור התפלה אשר לפניו, ויקיים שויתי ה' לנגדי תמיד (תהילים טז, ח). ולא יהרהר בלבו בשעת התפלה כמה קול ערב וחזק יש לי, וכמה בני אדם נהנים ממני ששומעים אותי, כי כן דרכו של יצר הרע כדי להפיל את האדם ברשתו ושלא יהיו מעשיו לשם שמים.
גם זה שם פרק ו', וז"ל, צריך האדם שידבק באהבתו יתברך תמיד, ויהיה האדם כסא לשכינה, שיקדש מחשבתו תמיד. ואז כשיהיו כל אבריו הטהורים בתפלה ובתשובה הראויה, אז ישרה השכינה על הכסא. אבל בהוות שמה צד פגום באבריו הרי יש שם מום, וכל אשר בו מום לא יקרב (ויקרא כא, יח), והנשמה מסתלקת, והקליפה היא שורה שם. ומבלבל מחשבתו של אדם בתפלתו ובתורתו, אי אפשר שיהיה לו דביקות בשום פנים, ובפרט אם לשונו פגום בלשון הרע או בנבלות פה ח"ו, זהו סיבה שיבלבלוהו המחשבות רעות והזרות, כדי שלא יעשה ייחוד עליון, ואי אפשר לו ליחד בתפלה, כי על ידי התפלה הוא מקרב אל המדות. ואם מחשבתו פיגול אינו יכול להיות כסא לשכינה ותפלתו יבולבל. על כן יזהר לכסות בטלית שלא להביט חוץ מלפניו.
גם זה שם בשער היראה, וז"ל כיוצא, המתפלל ובאמצע פוסק אפילו בזמירות, מכל שכן אם הוא בתפלת י"ח בחשאי, ובאמצע תפלתו מחזיר פניו להסתכל כאן וכאן בצרכי עצמו, ודאי שנגע בכבוד השכינה.
גם זה שם בשער האהבה, כי מכלל אהבת המלך הוא לכבדו ולשורר לפניו בבית הכנסת, כמו שדרך הוא לשורר לפני מלך בשר ודם, והלולו של מלך זהו כבודו. אמנם הש"ץ לא יעשה להתפארות, כמו שמביא בקיצור ראשית חכמה פ"י, וז"ל, השמחה יהיה לו לפניו יתברך, שזיכהו להיות מעבדיו המיוחדים, מה שלא כל אדם זוכה לכך. לפיכך השמחה בזה תעורר האדם בתפלתו, ובפרט בבית הכנסת או בבית המדרש במציאת התפלה, כי התפלה היא לצורך גבוה, והעד שנעשה ממנה כתר למלכו של עולם, עכ"ל.
כלל העולה מזה, שכל העובד את ה' בשמחה זו שזכהו ה' להיות לו עבד ולעטרו בכתר התפלה שלו, עליו נאמר (תהילים ק, ב) עבדו את ה' בשמחה זו בלב, באו לפניו ברננה זו בקול, דעו כי ה' הוא האלהים, זו בכוונה. וכל אדם מחויב לכוין זה, ומכל שכן קל וחומר הש"ץ שחלק לו ה' מחלקו, שנאמר (תהילים כט, ד) קול ה' בכח, ונתן לו קול נעים זמירות. וכשיעמוד להתפלל בקולו הנעים וההדר ואז עיני כל ישראל עליו נהנים ממנו, אז הש"ץ מחויב לכוין השמחה, שזכהו השם להיות לו לעבד ובחר בו מכל עם הקהל. ויכוין שתפלתו מקובלת, ויעשה ממנה כתר להשם יתברך. ויתפלל על אוהביו ושונאיו בשוה, שיהיו טובים לפני ה' בעבודתם. וכל שליח ציבור ירגיל עצמו להנעים בקצת קפיטל תהילים טרם שיתחיל להתפלל תפלתו, להכרית הקליפות המעכבים את התפלה לעלות לרקיע, כי תהלים נקראים זמירות, מזמרים ומכתתים להמקטרגים, שנאמר (ישעיה כד, טז) מכנף הארץ זמירות שמענו. ואז תהיה תפלתך צבי לצדיק, הקדוש ברוך הוא.
על כן הירא וחרד לדבר ה', יעשה הכל מאהבת ה' יתברך, להללו ולכבדו בשיר כפי חילו, וקולו קול ערב ולא להתפארות ח"ו. ואז יקובל תפלתו, ויעשה פירות לכל קהלו, לשבוע הטוב מכל טוב, וה' הטוב ייטיב לטובים ולישרים בלבותם, עכ"ל אדוני אבי מורי זצ"ל].
עד כאן הוספה
<h4>סימן סד</h4>
ועומד שליח ציבור ומתחיל ישתבח. וכתב הגהות מיימוני בפ"ז מהלכות תפלה (אות ע'), המספר בין ישתבח ליוצר אור עבירה היא בידו, ולכן נהגו לומר ישתבח מעומד כמו יוצר, שהרי אסור להפסיק בנתיים. וכן כתב הכל בו בסימן כ"ז בשם רב עמרם (ח"א סי' י"ד) שיש לחזן לומר ישתבח בתפלת שחרית לפני התיבה מעומד, כדי לומר עליו קדיש. ומטעם זה אף על פי שאין לברך על עטיפת ציצית בין פסוקי דזמרה לישתבח, אלא בין ישתבח ליוצר אור, מיהו הש"ץ אם לא היה לו טלית, תחלה יתעטף בציצית קודם שיתחיל ישתבח, כדי שיאמר קדיש מיד אחר ישתבח ולא יפסיק. וכן אם אין שם מנין אחר שסיימו פסוקי דזמרא, צוה מהר"י מול"ן (מהרי"ל הל' תפילה ז') שימתין השליח ציבור עם ישתבח, וישתוק עד שיבא מניין, ויאמר ישתבח וקדיש.
<h4>סימן סה</h4>
ועל זה דעומד שליח ציבור ומתחיל ישתבח, כתב מהרי"ן חביב ז"ל (הובא בב"י סי' נ"ג) ובתנאי שכבר בירך הש"ץ ברוך שאמר, וגם קרא פסוקי דזמרא, וכ"כ מהר"י, דאם לא כן היאך יאמר ברכה זו לבדה, והאומרה לבדה אינו אלא טועה, דמאחר שהיא סמוכה לחברתה היאך יאמר אותה בלא חברתה, וגם היאך יאמר אותה בלא פסוקי דזמרא שעליהם נתקנה, וכן כתב מהר"י קארו. ומטעם זה מי שבא לבית הכנסת בעת שהשליח ציבור מתחיל ישתבח, ואם יאמר ברוך שאמר ותהלה לדוד לא יוכל להתפלל עם הציבור, וישתבח לבדה גם כן אין לו לאומרה, טוב הוא שישתוק וישמע ישתבח מהש"ץ, ויענה אמן ויתפלל אז עם הציבור.
<h4>סימן סו</h4>
ואין לספר בין ישתבח ליוצר אור, אמנם בענייני מצוה כגון לפסוק צדקה או לדבר מצוה אחרת מותר להפסיק. ומזה נתפשט מה שנהגו בהרבה מקומות לברך חולה, או לקבל בבית הכנסת לעשות לו דין בין ישתבח ליוצר אור, דכל זה מקרי לצורך מצוה (רמ"א סי' נ"ד ס"ג). ולאחר כך כשחוזרים להתפלל, יאמר השליח ציבור מקצת פסוקי דזמרא ויאמר קדיש עליהם, כי לעולם אין אומרים קדיש בלא תהלה שלפניו, ולכן מתחילין ערבית בלא קדיש. וכן מי שלא היה לו ציצית ותפלין, והביאו לו בין ישתבח לקדיש, יכול להניחם ולברך עליהם. אבל בין קדיש לברכו לא יפסיק בשום דבר, וכל שכן כשהתחיל הש"ץ ברכו, שלא יפסיק בין ברכו ליוצר אור, כמו שאכתוב בסמוך בשם אגדה אחת.
<h4>סימן סז</h4>
ואומר קדיש. ואין אומרים אותה בפחות מעשרה, דכל דבר שבקדושה כגון קדיש וברכו אין אומרים אותו בפחות מעשרה, כמו שאמרו בברכות (כא ב) אין דבר שבקדושה בפחות מעשרה, שנאמר (ויקרא כב, לב) ונקדשתי בתוך בני ישראל, וכתיב התם (במדבר טז, כא) הבדלו מתוך העדה, מה להלן עשרה דהא יצאו יהושע וכלב פשו להו עשרה, אף כאן עשרה. ורבינו יעקב (הובא ברבינו בחיי ויקרא שם) כתב, שאין נוסח זו מדוקדקת, שאין להביא ראייה מעשרה מרגלים לדבר שבקדושה. אבל עיקר הנוסח היא כן, אתיא תוך תוך, כתיב הכא ונקדשתי בתוך, וכתיב התם לשבור בתוך הבאים (בראשית מב, ה), מה להלן עשרה אף כאן עשרה. ועכשיו יביא ראיה מעשרה אחי יוסף שהיו צדיקים לדבר שבקדושה, ורמז לדבר עדה במילואו עי"ן דל"ת ה"א בגימטריא עשר.
ואם התחילו להתפלל יוצר בעשרה ואחר כך יצאו מקצתן, לא יתחיל הש"ץ להתפלל התפלה בקול רם, דכבר נשלם תפלת יוצר. לאחר שהתחילה תפלה בקול רם וקדושה, יכולין להשלים כל סדר קדושה ולומר קדיש שלם שלאחריה דשייך לתפלה, שהרי אמר תתקבל צלותהון כו', אבל אין קורין בתורה דזהו ענין אחר. ותפלת ערבית וקדיש שלאחריו לא שייך לקריאת שמע וברכותיה, עיין בתרומת הדשן (סי' ט"ו).
<h3>קדיש, ברכו וקריאת שמע</h3>
<h4>סימן סח</h4>
ואלו העשרה צריכין שיהיו כולם בני חורין וגדולים. ולעניין הקטן וחומש בידו, נחלקו בזה קמאי ובתראי. יש סוברים דמצרפים, ויש סוברים דאין מצרפים כל עיקר. והר"ר פרץ בהגהה בתשב"ץ (סי' ר"א) הכריע במאזני צדק, וכתב דלכתחלה אין לעשות כן כי אם בשעת הדחק שאין מניין בכל העיר, עכ"ל.
<h4>סימן סט</h4>
כתב מהר"ר יעקב בירב (עי' ב"י סי' נ"ה) דאם אחד ישן מצטרף עם ט' לקדיש ולקדושה, דכיון דאיכא עשרה דבני קדושה נינהו שפיר שרי שכינתא עלייהו, וכן כתב האגור בשם מהר"י מולין (סי' קס"א) בסי' רנ"ב.
<h4>סימן ע</h4>
יתגדל ויתקדש, הוסד על פי המקרא (יחזקאל לח, כג) והתגדלתי והתקדשתי, במלחמות גוג ומגוג שאז יתגדל שמו של הקדוש ברוך הוא, דכתיב (זכריה יד, ט) ביום ההוא יהיה ה' אחד ושמו אחד. שמיה רבא, יש מפרשים (תוס' ברכות ג. ד"ה ועונין) שם י"ה רבא, שאנו מתפללים על שם י"ה שאינו שלם שיתגדל ויתקדש ושיחזור להיות שלם, והיינו לעת הגאולה שינקום מעשו, שנשבע שלא יהיה שם שלם עד שינקום ממנו, דכתיב (שמות יז, טז) כי יד על כס י"ה, שאין הכסא שלם ואין השם שלם אלא לאחר שינקום ממנו (פסיקתא דר"כ פ"ג), ואז יהיה השם שלם וגם הכסא, דכתיב (תהילים ט, ז) האויב תמו חרבות לנצח, וכתיב (שם ח) וה' לעולם ישב כונן למשפט כסאו, הרי השם שלם והכסא שלם.
והטעם בזה הוא על דרך שאמר הנביא (ישעיה נא, ב) הביטו אל אברהם אביכם ואל שרה תחוללכם כי אחד קראתיו. כי כמו שכל חלקי האיש לפי שהם מתייחסים כלם אל עניין אחד ואל תכלית אחד חיבורן יחד נקרא אחד, על דרך אחד היה אברהם (יחזקאל לג, כד). כן השני חלקים אלו שהם איש ואשה אחרת, שמשניהם יסודר עניין אחד להשאיר המין ולכלכל הנהגת הבית, מה שאי אפשר לזולת חיבורן לזה, נקראים אחד. וידוע כי כל זמן שזרעו של עשו קיים אין האיש הוא ה' איש מלחמה נזדווג באשתו כנסת ישראל, אלא כמו ארוס וארוסה, כדאיתא במדרש (שמו"ר פט"ו, לא) משל למלך שקדש אשה וכתב לה מתנות מועטות, כיון שנשאה כתב לה מתנות מרובות, בך בעולם הזה הקדוש ברוך הוא ארס את ישראל, דכתיב (הושע ב, כא) וארשתיך לי לעולם, ולא מסר לה אלא הלבנה בלבד, שנאמר (שמות יב, ב) החדש הזה לכם, אבל לימות המשיח יהיו נשואים, שנאמר (ישעיה נד, ה) כי בועליך עושיך ה' צבאות שמו. ובאותה שעה מוסר להם את הכל, שנאמר (דניאל יב, ג) והמשכילים יזהירו כזוהר הרקיע. ואם בהיותינו על אדמתנו אדמת קודש הוא לא היה הזיווג יפה, אף כי בהיותינו על אדמת נכר שנתפרדה אשה מבעלה לגמרי. וידוע כי כל דבר שצריך חיבור כל זמן שאינו מחובר אינו אחד, כמו שאיש ואשה על ידי חיבורן וזיווגן יחד נקראים אחד, וכשאינם בחיבור אינם נקראים אחד, כך השם יתברך ב"ה כל זמן שאינו בזיווג עם כנסת ישראל לא נקרא אחד, וגם שמו שמורה על יחודו ועצמותו אינו אחד.
ובמדרש הנעלם (זוהר ח"ג ז' ע"ב) דכר בלא נוקבא פלג גופא אקרי, ופלג לאו איהו חד, וכד אתחברן כחדא תרי פלגא אתעבדו חד גופא וכדין אקרי חד. ורזא דמילתא, כיון דכנסת ישראל בגלותא, וקודשא בריך הוא סליק לעילא, זווגא אתפריש ולא אקרי חד, אימתי אקרי חד, בשעתא דמטרוניתא אישתכחת גבי מלכא וישתכחון כחדא, הדא הוא דכתיב (עובדיה א, כא) והיתה לה' המלוכה, מאן מלוכה דא, כנסת ישראל דמלכו בה אתקשר כדין, ביום הוא יהיה ה' אחד ושמו אחד.
הבט וראה עניין זה המאמר הנפלא מאד לעניין כוונתינו, ושבאותו גידול וקידוש שיתגדל השם תלויה גאולתינו וישועתינו סלה. לכן מתפללין שיתגדל ויתקדש השם שהוא חסר בגלותינו. ומטעם זה אנו אומרים כשמתחיל ש"ץ קדיש ועתה יגדל נא כח ה', רצה לומר שיתמלא השם שהוא חסר עתה ו"ה, וכסא שחסר א', וירושלם חסר י', ואליה חסר ו', עולה ס"ה כ"ח, וכולם יתמלאו לעתיד. וזה ועתה יגדל נא כח ו"ה, ואומרים זכור רחמיך וגו' על שם מדת הרחמים שזוכר באותה שעה.
<h4>סימן עא</h4>
ועונין הציבור בכונה שלימה אמן יהא שמיה רבא מברך לעלם ולעלמי עלמיא, כדאיתא בפרק כל כתבי (שבת קיט ב) העונה אמן יהא שמיה רבא בכל כחו קורעים לו גזר דינו, פירוש בכל כחו בכל כוונתו, כך פירש רש"י בפרק כל כתבי. והר"ר יונה (ברכות יג ב) כתב לפי שיש בני אדם שאין הכוונה שלהם מתעוררת אלא על ידי הכח אמר בכל כחו, אבל אין צריך לתת קולות גדולות שיתלוצצו ממנו בני אדם. והתוס' כתבו שם (ד"ה כל העונה) ר"י אמר דיש בפסיקתא דר' ישמעאל בן אלישע, כשישראל נכנסים בבתי כנסיות ואומרים אמן יהא שמיה רבא בקול רם מבטלים גזירות קשות, עד כאן. ומתוך זה נראה שצריך לענות בקול רם, וכן הוא בספר הזוהר בפרשת תרומה (קכ"ט ע"ב) שיש לענות בקול רם, ואפשר כשמגביה קולו מתעוררת הכוונה.
והחכם ר' יעקב בר ששת (ריקנטי שמות טו, כו) כתב, כי בכל כחו חוזר אל השם, רצה לומר שיכוון את השם בכל מה שראוי לו, באותיותיו ובפירושו, ובעיונו ובניקוד המקובל, והסימן שלו לעולם ה' דברך נצב בשמים (תהילים קיט, פט) זהו בכל כחו, באותיותיו ובנקודה ובכל מה שניתן לנו רשות להתבונן בשעה שאומר יהא שמו הגדול מבורך, על כל פנים יהא כח בידו לבטל גזר דינו, ובלבד שלא תהא בו שבועה, וצריך לכוין ואחר כך מברך. והיפך זה ויקב בן האשה הישראלית את השם ויקלל (ויקרא כד, יא) שפירש ואחר כך קלל, ולפיכך נתחייב. ואם בעבירה חייב, במצוה שכנגדה כל שכן שזוכה, שמדה טובה גדולה ממדת פורענות (אבדר"נ פ"ל).
גם מה שאמרו (שבת שם) אפילו יש בו שמץ עבודה זרה מוחלין לו תבין מעתה, כי תקן מעוותו ביחוד השם שהוא היפך עבודה זרה. והר"ם בן גבאי (תולעת יעקב סוד קדיש) כתב, כל העונה אמן בכל כחו, רצה לומר כחו של אמן, והם הדברים הרמוזים בו, כאמרם ז"ל (ברכות נג ב) גדול העונה אמן יותר מן המברך. והטעם כתבו רוב המפרשים (תשב"ץ קטן סי' רנ"א) דהמברך מזכיר רק שם אחד, והעונה אמר שתים, דאמן בגימטריא ידו"ד אדנ"י. אבל הפירוש הנכון הוא אמן בגימטריא הי"ה והו"ה ויהי"ה אח"ד. והנה העונה אמן מודה שהבורא יתברך ויתעלה היה קודם בריאת עולם, וברצונו מקיים וישיבהו לתהו ובהו, ולאחדותו אין סוף. ולכן גדול כח העונה אמן מן המברך, כי המברך ממשיך הברכה, והעונה אמן מייחדו ומודה על חדוש העולם כרצונו, ושהעולם מתקיים במאמרו, וישיבהו לתהו ובהו, שליט על הכל ראשון ואחרון, יתעלה שמו לעדי עד ולנצח נצחים אמן. זהו כל העונה אמן בכל כחו, רצה לומר כחו של אמן, כי כחו גדול הוא. עוד נראה לי לומר על דרך דאיתא בספר הזוהר (ח"ג קמ"ז ע"א) כשיש בישראל משכילים יודעים סוד השם הנכבד ונושאים כפיהם, מיד הם נענים, הרי כוונת השם הוא בנשיאות כפים. וזהו שאמר העונה אמן בכל כחו, רצה לומר בכל כוונתו, ואמר בכל כחו ולא אמר בכל כוונתו, לרמוז אל נשיאות כפים, כי ב' פעמים יד בגימטריא כ"ח.
<h4>סימן עב</h4>
אמן יהא שמיה רבא. גם בכאן מפרשים שמיה רבה על השם שיחזור שלם. וכתב הכל בו (סי' ז') שחייב אדם למשוך רבא בכל כחו, כדי שיחשוב בלבו לכוון במשיכתא רבא כל אותן מדרשים שכתבנו למעלה.
<h4>סימן עג</h4>
מצאתי כתוב (ב"י סי' נ"ו), שעניית הקדיש יש אומרים שאין אנו מחויבים לענות אלא עד עלמיא, ולזה אמרו יש בעניית הקדיש ז' תיבות וכ"ח אותיות, כמו שיש בפסוק ראשון של בראשית ובפסוק שלפני עשרת הדברות, ועל זה סמך בדרש כל העונה אמן יהא שמיה רבא כאילו נעשה שותף להקב"ה במעשה בראשית, וכמו ששמע עשרת הדברות מפי הדבור, לקיים מה שנאמר (תהילים קיא, ו) כח מעשיו הגיד לעמו. ועל כן אמרו רז"ל כל העונה אמן בכל כחו לכוון בכ"ח אותיות שבו, ומנין האותיות כ"ח, על כן צריך לאומרו בכח. ואף על פי שיש בו כ"ט אותיות, בזה רבו כמו רבו הדעות, יש אומרים שיש לומר ולעלמי עלמיא, ויש אומרים לעלמי עלמיא בלא וי"ו, ויש אומרים שאין לשנות ממטבע שטבעו קדמונים ויש לומר ולעלמי עלמיא, ויש מקיימין גירסא זו עם מה שאמרו שלא יהא יותר מכ"ח, ואומרים כי שמה חסר יו"ד כי כן הוא בדניאל (ב, כ) ליהוי שמה דא אלה מברך מן עלמא ועד עלמא, וכן עיקר.
<h4>סימן עד</h4>
על אותן שאמרו שאין לענות אלא עד עלמיא, הקשה מהר"י קארו (סי' נ"ו) מהא דאיתא במדרש, אמר ר' אלעזר בר יוסי, פעם אחת הייתי מהלך בדרך, ומצאתי אליהו ז"ל ועמו ד' אלפים גמלים טעונים. אמרתי לו מה אלו טעונים, אמר לי אף וחמה, למה לעשות נקמה באף וחמה מי שמספר בין קדיש לברכו, בין ברכה לברכה, בין פרק לפרק, בין יהא שמיה רבא ליתברך. ומאחר שאסור לספר בין יהא שמיה רבא ליתברך, משמע שצריך לומר יתברך, וכן כתב הר"ר יוסף גיקטלייא וז"ל, שאלתם מה שכותבים קצת פוסקים בעניית קדיש שאין עונים אלא עד עלמיא, ולא עוד אם אמת אתם וראוי לעשות כך או לא, מפני שיש אנשים אחרים שסומכים עלמיא ליתברך, איזה כת מאלו צודקת. תשובה אוי להם לפתאים אשר עברו ונענשו, ודאי המפריד בין עלמיא ליתברך כאילו הפריד וקצץ במקום דליכא קיצוץ, ואין צריך להפריד ח"ו, אלא מדבק עלמיא ליתברך, והאריך בטעם הדבר. וכן כתב רבינו בחיי פרשת שמות (ב, כג) שצריך לחבר מלת עלמיא ליתברך ואין להפסיק בהם כלל. והר"ם מרקנטי כתב גם כן בטעמי מצות שלו (פירוש אמן) וז"ל, ואסרו חז"ל להפסיק בין קדיש ליתברך, ושלשתן אלו כולן אב אחד להם ומבטן אחד יצאו, הקבלה האמיתית. זולת טעם שלהם מצאתי דיתגדל יהא יתברך אלו ג' יודי"ן, שם אחד משם המפורש היוצא מויס"ע ויב"א וי"ט, ושם זה יוצא מיברכ"ך יא"ר יש"א, לפיכך המפסיק בין אלו ג' יודי"ן פוסק את השם ע"כ.
<h4>סימן עה</h4>
כתב השבולי לקט (סי' ח') וז"ל, יש בקדיש י' לשונות של שבח, ואלו הם יתגדל ויתקדש יתברך וישתבח יתפאר ויתרומם ויתנשא ויתהדר ויעלה ויתהלל. ויש אומרים שהם כנגד עשרה מאמרות שבהם נברא העולם, וזהו שאומרים בעלמא דברא כרעותיה. ומפני מה הפסיקו בין יתגדל ויתקדש לשאר שבחות, מצינו באגדה (פסיקתא רבתי פכ"א) שעשרה דברות כלולים בעשרה מאמרות, ובקדיש י' שבחות כנגד י' מאמרות. וכשם שהיה הפסק בב' דברות ראשונות לח' אחרונות, שב' ראשונות מפי הגבורה נאמרו וח' מפי משה, לכן הפסיק בין ב' שבחות ראשונות לח' אחרונות, ע"כ.
<h4>סימן עו</h4>
ירושלמי דבר סתר לי אליך המלך ויקם מעל הכסא (שופטים ג, כ), מכאן אמר ר' אלעזר כד עני איש יהא שמיה רבא וכל דבר קדושה בעי למיקם על רגלוהי, ע"כ.
<h4>סימן עז</h4>
ומתחיל הש"ץ ברכו, והקהל עונים ברוך ה' המבורך לעולם ועד. וכתב מהר"ם בן גבאי בספר תולעת יעקב (סוד ברכו) וז"ל, ואנו מברכין להקב"ה בחמשה תיבות על שמחזיר לנו נשמתנו הנקרא בה' שמות, כך ראיתי במדרש רות. ומכאן ראיה שצריך ש"ץ לחזור ברוך ה' המבורך לעולם ועד, וכ"כ הר"ר יהודה ברזילי ברצלוני ע"כ. וכן כתב האגור סימן צ"ח שנהגו לאומרו.
<h4>סימן עח</h4>
כתב מורי הרב הגדול מהר"ש ז"ל (שו"ת מהרש"ל סי' ס"ד) וז"ל, כשאומר ש"ץ ברכו, אומר אני יתברך כו' עד כל ברכה ותהלה. וכשמגיע לשם, אומר אני ברוך שם כבוד מלכותו לעולם ועד. וכשמגיע להמבורך, אומר אני ברוך ה' המבורך לעולם ועד בעמידה קודם שאשב. וחדשים מקרוב באו לומר את ה' אלהיך תירא כשיגיע ש"ץ לאת, ודע שאינו מקבלה ולא מיסוד החכמה ע"כ.
<h4>סימן עט</h4>
יש לתמוה, היאך תקנו לומר ברכו, דבברכו משמע שמוציא עצמו מן הכלל, וחזינא דאמר שמואל (ברכות מט ב) לעולם אל יוציא אדם עצמו מן הכלל, אם כן היה לומר נברך, כמו בברכת המזון שאומר נברך. והרב רבי נתן ז"ל כתב בתשובה לזה שאמר שאני הכא דכיון דאמר מבורך לא מפיק נפשיה מן הכלל והוי כמו נברך. ומהאי טעמא הוא אומר בבית הכנסת ברכו בתשעה והוא. והאי דאמרינן בברכות פרק ג' שאכלו (נ א) דאינו אומר בברכת המזון ברכו אלא אם כן יהיו כדי ברכה בלא הוא, והיאך אנו אומרים ברכו בתשעה והוא אם לא מטעם שאמרתי דהוי כמו נברך. עכ"ל הרב רבי נתן (כלבו סי' ח').
<h4>סימן פ</h4>
כתב הרוקח בסימן ש"ך, יש בני אדם שלא היו בבית הכנסת כשאמרו יהא שמיה רבא, וקי"ל כל דבר שבקדושה לא יהיה פחות מעשרה, וקורין ברייתא פ"א דברכות (ג א) אמר רבי יוסי, פעם אחת הייתי מהלך בדרך ונכנסתי לחורבה כו'. וכן כתב בהגהות מיימוניות פ"ז מהלכות תפלה (אות צ') דיש קורין ברייתא זו כשאין מתפללים בעשרה לפי שיש בה קדיש, ומתניתין דג' שאכלו (ברכות מט א) שיש בה ברכו, וברייתא דריש פרק גיד הנשה (חולין צא א) שיש בה קדושה, ויש קורין פרק בשנת מות המלך עזיהו (ישעיה ו') עכ"ל. והרוקח בסי' שס"ב כתב כמה ברייתות שמוזכר בהם קדיש וקדושה וברכו ואמן לומר אותם מי שמתפלל ביחיד, ואני אכתוב לך קצת מהם ויש בהם די.
<h4>סימן פא</h4>
לקדיש קודם מנחה יאמר: את זה אני אומר במקום קדיש קודם מנחה, אמר רבי יוסי, פעם אחת הייתי מהלך בדרך, והגיע זמן תפלת מנחה, ונכנסתי לתוך חורבה אחת מחורבות ירושלים להתפלל, בא אליהו זכור לטוב ושימר על הפתח, אמר לי מה קול שמעת בחורבה זו, אמרתי לו שמעתי בת קול שמנהמת כיונה ואומרת, אוי שהחרבתי את ביתי, ושרפתי את היכלי, והגליתי את בני לבין אומות העולם. אמר לי בכל יום אומרת כך, כשישראל נכנסים לבתי כנסיות ולבתי מדרשות ועונים יהא שמיה רבא מבורך לעלם ולעלמי עלמיא, הקדוש ברוך הוא מנענע בראשו ואומר, אשרי המלך שמקלסים אותו בביתו כך, מה לו לאב שהגלה את בניו, ואוי לו לבנים שגלו מעל שלחן אביהם (ברכות ג א).
<h4>סימן פב</h4>
ליהא שמיה רבא, אמר ר' יהושע בן לוי, כל העונה אמן יהא שמיה רבא מברך לעלם ולעלמי עלמיא בכל כחו קורעין לו גזר דינו, שנאמר (שופטים ה, ב) בפרוע פרעות בישראל בישראל בהתנדב עם ברכו ה'.
<h4>סימן פג</h4>
לאמן, אמר רבי יהושע בן גדיא, כל מי שעונה אמן בעולם הזה, זוכה ועונה לעולם הבא, שנאמר (תהילים מא, יד) ברוך ה' לעולם אמן ואמן, אמן בעולם הזה ואמן לעולם הבא.
<h4>סימן פד</h4>
לברכו, צריך לומר מקודם: את זה אני אומר במקום ברכו של שחרית או ערבית. בספרי (האזינו שו) כי שם ה' אקרא (דברים לב, ג), ר' יוסי אומר, מנין לעומדים בבית הכנסת ואומרים ברכו את ה' המבורך שעונים אחריו ברוך ה' המבורך לעולם ועד, תלמוד לומר כי שם ה' אקרא הבו גודל. ומנין שאומרים ברוך שם כבוד מלכותו לעולם ועד, תלמוד לומר כי שם ה' אקרא. ומנין לאומר יהא שמיה רבא מברך שעונים אחריו לעלם ולעלמי עלמיא, תלמוד לומר הבו גודל לאלהינו.
<h4>סימן פה</h4>
לקדושה, פרק גיד הנשה (חולין צא א) צריך לומר מקודם את זה: אני אומר במקום קדושה. חביבין ישראל לפני הקדוש ברוך הוא יותר ממלאכי השרת, שישראל אומרין שירה בכל עת ובכל שעה שירצו, ומלאכי השרת אין אומרים אלא פעם אחת ביום. ישראל מזכירין את השם אחר ב' תיבות, שנאמר שמע ישראל ה' אלהינו, ומלאכי השרת אינם מזכירין את השם אלא לאחר ג' תיבות, שנאמר (ישעיה ו, ג) קדוש קדוש קדוש ה' צבאות מלא כל הארץ כבודו. והאיכא ברוך כבוד ה' ממקומו, ההוא אופנים הוא דקאמרו ליה.
<h4>סימן פו</h4>
בברכת יוצר אור יש לומר מעריצים ומקדישים כולהו במ"ם ולא בנו"ן, וראיה ממה שכתב באורחות חיים (קדושה סי' א') שיש להפסיק בין ממליכים ובין את מסתמא כולהו נמי במ"ם, וכן כתב מהר"י וייל בדיניו סימן ל"ד. ויש נוהגים לעמוד כששליח צבור אומר וממליכים את שם האל המלך הגדול. ויש נוהגים לעמוד עד והנורא, כי האל המלך הגדול הגבור והנורא ראשי תיבות בגימטריא כ"ו, כמספר שם של הוי"ה, ואין למנהג זה יסוד ועיקר.
<h4>סימן פז</h4>
ואחר כך מתחיל ברכה שניה של קריאת שמע אהבה רבה, ואינה פותחת בברוך לפי שהיא סמוכה לחברתה, וענין ברכה הסמוכה לחברתה עיין לקמן בדיני תפלה. וכתב הרב רבי אשר (מובא בכלבו סי' ח') ולפיכך סמכו אהבה רבה ליוצר המאורות, שבה מזכיר יחוד שמו של הקדוש ברוך הוא, ונתינת התורה המאירה מכל המאורות, שהשמש אינה מאירה רק ביום, והתורה מאירה ביום ובלילה. ואחזו דרך המשורר במזמור השמים מספרים כבוד אל (תהילים יט, ב) שהזכיר יצירת המאורות, וסמיך ליה תורת ה' תמימה ואח"כ עדות ה' נאמנה, שאנו חייבים להעיד על יחודו האמיתי. כל זה מלשון הרב ר' אשר ז"ל.
<h4>סימן פח</h4>
גרסינן במדרש תנחומא (קדושים ו') אמר רבי מאני, לא תהא קריאת שמע קלה בעיניך, מפני שיש בה רמ"ח תיבות כמנין אברים שבאדם, ומהם ברוך שם כבוד מלכותו לעולם ועד. אמר הקדוש ברוך הוא אם שמרת את שלי לקרותה בעונתה, אני אשמור את שלך. לכן דוד מקלס שמרני כאישון בת עין (תהילים יז, ח). אמר ליה הקדוש ברוך הוא, שמור מצותי וחיה. וכתב הרוקח (סי' ש"כ) על כן מצרפים אל מלך נאמן וברוך שם כבוד מלכותו, להשלים רמ"ח, כי בתורה שמע עד בשעריך מ"ח תיבות, והיה אם שמוע קכ"ב, ציצית ס"ט, הרי רל"ט כנגד אברים שבגוף. ובראש ט' אברים, כן מוסיפין ט' תיבות אל מלך נאמן ברוך שם כבוד מלכותו לעולם ועד עכ"ל. וזהו לפי מנהג קדמונים, אבל אחר כך בטלוהו כדי שלא יפסיק בין הבוחר בעמו ישראל לשמע, ותקנו במקומו שיחזור ש"ץ ה' אלהיכם אמת. דהכי איתא בספר התקונים (תיקוני זוהר) תקון י' (כ"ה ע"ב) ואיהו כלילא מד' פרשייתא דקריאת שמע, דאינון רמ"ח עם אל מלך נאמן, ובגין דלא יעבדון הפסקה תקינו לאהדר שליחא דצבורא ה' אלהיכם אמת ע"כ. וכן כתב בספר הזוהר פרשת וירא (השמטות בראשית רנ"ג ע"א) דבקריאת שמע אית רמ"ח תיבין עם ה' אלהיכם אמת.
וכן כתוב במדרש הנעלם (זוהר חדש רות ל' ע"א) פתח ר' יודא ואמר, רפאות תהי לשריך וגו' (משלי ג, ח), התורה היא רפואה לגוף ולעצמות בעולם הזה ובעולם הבא, דאמר רבי נהוראי אמר רבי נחמיה, בקריאת שמע רמ"ח תיבות כמנין אבריו של אדם, והקורא קריאת שמע כתקנה כל אבר ואבר נוטל תיבה אחת ומתרפא בו, ודא רפאות תהי לשריך, אדהכי מטא ההוא ינוקא לאי מאורחי ויתיב קמייהו, שמע אילין מילין, קם על רגלוי ואמר, והלא אין בקריאת שמע שם אלא רמ"ה תיבות, אמר ליה ר' מייא תיב ברי, יתיב אמר ליה ברי שמעת בהאי מידי, אמר כך שמעתי מאבא, בקריאת שמע יש רמ"ח תיבות חסר תלת למנין אבריו של אדם, מאי תקנתיה, תקנינו שיהא שליח צבור חוזר ג' תיבות, ומאי ניהו ה' אלהיכם אמת כדי להשלים רמ"ח תיבות על הקהל, וכדי שלא יפסיק לאמת לא פחות ולא יותר משלש. אדהכי אתי רבי יודא בריה דר' פנחס ויתיב, אמר ליה במאי עסיקתו, אמרו ליה במילי דקריאת שמע, הכי והכי אמר ההוא ינוקא. אמר ודאי הכי אמר רבי יוחנן בן נורי ורבי יוסי בן דורמסקית משמיה דרבי עקיבא, חסידים הראשונים תקנו קריאת שמע כנגד עשרת הדברות, וכנגד מנין אבריו של אדם, והא חסרו מהם למנין שלש אבריו של אדם, תקנו שיהא ש"ץ חוזר ומשלים אותם, ומאי ניהו ה' אלהיכם אמת.
בתפילה תקנו שלש ברכות ראשונות ושלש ברכות אחרונות. בקריאת שמע ג' שמות, בראשונה ה' אלהינו ה' אחד, ג' שמות באחרונה ה' אלהיכם אמת. וכל האומר קריאת שמע כהאי גוונא בידוע שאינו ניזוק כל אותו היום. וכל האומר קריאת שמע שלא עם הצבור אינו משלים אבריו, מפני שחסר הג' תיבות ששליח צבור חוזר. ומאי תקנתיה, יכוון בט"ו ווי"ן דבאמת ויציב, ועם כל דא היה קורא עליו אבא מעוות לא יוכל לתקון וחסרון לא יוכל להמנות (קהלת א, טו). אותם ג' תיבות דקריאת שמע ששליח צבור חוזר לא יוכל להמנות אותם לתשלום רמ"ח כשאר הצבור עכ"ל.
וכתב מהר"י קארו (ב"י סי' ס"א), שענין הכוונה בט"ו ווי"ן היא, לפי שט"ו פעמים וי"ו עולה צ', ושם הוי"ה עולה כ"ו, ועם ד' אותיותיו עולה ל'. ג' פעמים ל' עולה צ', הרי שמכוון בט"ו ווי"ן אלו לג' שמות. ומהר"ר מאיר בן גבאי (תולעת יעקב סוד ק"ש) כתב כי ט"ו ווי"ן עולים אמן עם המלה, ואמרינן בפרק כל כתבי (שבת קיט ב) מאי אמן, א"ר חנינא א'ל מ'לך נ'אמן. ומהר"ר משה (הרמ"א) ז"ל (סי' ס"א ס"ג) כתב כי עולים צ"א עם המלה, והוא כמנין השם בקריאתו ובכתיבתו, והוי כאילו אמר ה' אדני אמת. ואני מצאתי כי ט"ו ווי"ן עולה צ', וצ' הוא ג' למדי"ן, וצורת הלמ"ד כ"ו כזה ל, הרי ג' פעמים כ"ו, כאילו אמר ג' פעמים שם של הויה שעולה כ"ו, ואלו ג' שמות הם כנגד ה' אלהיכם אמת.
וכתב הצרור המור פרשת בראשית (ד"ה ולזה סמך), ופרשת תבא (ד"ה ובזוהר אמרו) כנגד שם ה' שהוא נאמן באו החמשה ווי"ן הראשונים, והם ויציב ונכון וקיים וישר ונאמן. וכנגד אלהיכם שהוא נורא תהלות, באו ה' ווי"ן האמצעי, והם ואהוב וחביב ונחמד ונעים ונורא. וכנגד אמת שיופי כל הדברים הוא האמת, באו ה' ווי"ן האחרונים, והם ואדיר ומתוקן ומקובל וטוב ויפה, כאומר כן דברת יפה דברת אמת שלא אוסיף עוד ראות פניך. והמכוון בזה כאילו אמר ה' אלהיכם אמת. ובלילה שלא יש ווי"ן, תקנו בפסוקים שהוסיפו, בידך אפקיד רוחי פדיתה אותי ה' אל אמת, שהוא במקום ה' אלהיכם אמת. ע"כ. ובספר מאה שערים (שער שני) מצאתי, דבערבית יכוון בוי"ו דואמונה דהוא מלא ג' אותיות וא"ו בכלל, רצה לומר מא' ועד וא"ו בגימטריא אהיה, ב' ווי"ן ב' פעמים אהיה, וצורת האל"ף כ"ו כזה א, הרי כאן ג' שמות. וכתב מהר"ם בן גבאי (תולעת יעקב שם) דכן מצא בספר קנה (פרק א' של ישראל). ואי לא מסתפינא הייתי אומר דיכוין במלת אמונה שהוא מלשון אמן ואמן, בגימטריא ה' אדני, כאילו אומר ה' אדני אמת.
הבט נא וראה, כמה צריך להזהר להתפלל עם הציבור ולכוון במה שחוזר ש"ץ כדי להשלים איבריו. ומי שהוא חסר מהם הרי הוא פגום בגופו, ואין ברכה שורה על דבר פגום. והמתפלל יחידי אפילו יכוון בט"ו ווי"ן שאמר קרינן ביה וחסרון לא יוכל להמנות. וצריך אדם להמליך מלכו של עולם על כל אבריו, ולא יהיה אבר מאבריו פנוי מעול מלכות שמים, ודע שכל תיבה מכל תיבות קריאת שמע כדמיון נר, לפי שהם כנגד רמ"ח מצות עשה שנאמר עליהם כי נר מצוה ותורה אור (משלי ו, כג) וחופש כל חדרי בטן לראות אם אדם ממליך עליו את יוצרו בלי עירוב מחשבות והרהורים אחרים, ולסוד זה עי"ן שבשמע, ודל"ת שבאחד מאותיות גדולות, והסוד ע"ד ה' בכם (שמואל א יב, ה), ונשאר ש"ם שמשמע וא"ח מאחד, לזה אמר דוד (תהילים קד, לד) אנכי אשמח בה'. א"ח מאחד, ש"מ משמע, אותיות אשמח. כך מצאתי ברעיא מהימנא (ח"ג רנ"ח ע"א).
<h4>סימן פט</h4>
כתב מורי מהר"ש ז"ל בתשובה (סי' ס"ד) וז"ל, כשאני מתפלל ביום פטירת אבא ז"ל, חוזר אני בסוף אני ה' אלהיכם שהם ג' תיבות בלתי אמת, להשלים רמ"ח תיבות שבקריאת שמע ולסמוך אותם לאמת, אבל לא שמלת אמת שאינו מקריאת שמע ימלא תיבות קריאת שמע. וכן מצאתי בספר מאה שערים בשם מקובל אחד עכ"ל. ומהר"י קארו (סי' ס"א) כתב וז"ל, ונמצא כתוב בספר הפליאה (ח"א לא ע"ב) שש"ץ חוזר אני ה' אלהיכם, והיה במצרים מי שהיה נוהג כדבריו, וגערו בו הנגיד הגדול כמהר"ר יצחק הכהן ז"ל ומורי הרב הגדול מהר"ר יעקב בי רב ז"ל וכל גדולי הדור הנמצאים בעת ההיא, וגם בקונסטנטינא גער הרב הגדול מהר"ר אליה מזרחי ז"ל וכל גדולי הדור במי שהיה נוהג כן. ואחר כך ראיתי מי שהיה אומר שכספר הפליאה יש לנהוג, שבספרים מדויקים מהזוהר נמצא כדבריו, וזה טעות גמור, שבג' מקומות שכתבתי שהביאו ג' תיבות הללו, בכולן כתוב בסגנון אחד, ה' אלהיכם אמת. וכן הוא בכל הנוסחאות שראינו וששמענו, וכן כתב גם כן הר"ר אבודרהם (עמ' עז), והביא מאמר זה שבמדרש רות וכתוב בו שחוזר ה' אלהיכם אמת, וכן נוהגים העולם. לכן כל המשנה ידו על התחתונה, וגוערים בו ומבטלין את דבריו, ומקיימין מנהג אבותינו שהוא ע"פ ספר הזוהר, והם שקבעו מנהג זה ודאי דקדקו בדבר ומצאו שזהו אמת ויציב.
והנה מי שראה דברי הגאון מהר"י קארו שהפליג כל כך, יחשוב ח"ו למורי הרב הגדול לטועה. לכן עתה באתי להליץ בעדו, כי מנהג שלו גם כן יש לו שורש וענף ויסוד מוסד, כי אעפ"י שכתב מהר"י קארו שבג' מקומות שהביאו שלש תיבות הללו, והם ספר הזוהר וספר התיקונים ומדרש רות בכולן כתוב בסיגנון אחד ה' אלהיכם אמת. אמת ויציב הוא דכך הוא דעת חברוהי דהקדוש רשב"י, אבל דעת הקדוש עצמו הוא לומר אני ה' אלהיכם אמת, דאיתא בספר הזוהר, ולקביל אינון שבעין ותרין תיבין, דאינון בי דינא דיליה ישראל לתתא, משלימים לה באילין שבעין ותרין תיבין דפרשתא דתכלת, ומהדרין תלתא תיבין אני ה' אלתיכם. אני לקבליה דאברהם, ה' לקבליה דיצחק, אלהיכם לקבליה דיעקב. וחבריה אמרו ה' אלהיכם אמת, ה' לקבליה דאברהם, אלהיכם לקבליה דיצחק, אמת לקבליה דיעקב. ושפיר וכיון דאשתלמת לאבהן כדין עלמא בחדוותא, והא סיהרא אתנהרי בההיא מוסף דמוסיפים ישראל, בגין דלית ליה נהורא מדיליה בעי בר נש לסמכא להו לאמת, אני ה' אלהיכם אמת כדין עלמא עילאה בחדווה כו' ע"כ.
גם מה שמביא ממדרש רות, הלא כתב הר"מ מרקאנטי בפירוש התורה (דברים ו, ד) שמצא נוסחה אחרת במדרש רות, שכתוב בה, ומאי ניהו אני ה' אלהיכם, והוא דעת הקדוש ר' שמעון בן יוחאי שכתבתי. ואפשר שאותו נוסח מצא גם כן בעל ספר הפליאה, ואותו המקובל בספר מאה שערים. הרי דמדינא אין שום תפיסה על רבינו הגדול מורי מהר"ש ז"ל. אך שהמנהג נתפשט על פי האחרונים ז"ל, והמה האבודרהם (שם), והצרור המור פרשת תבא (שם), והציוני פרשת ואתחנן (ע"א, א), וספר מוסר פרק רביעי בהגה"ה, והתולעת יעקב (סוד קריאת שמע) וטעמי מצות רקנטי (שם) בכולם כתב סיגנון אחד ה' אלהיכם אמת.
ומה שכתב מורי ז"ל אבל לא שמלת אמת שאינו מקריאת שמע ימלא תיבות של קריאת שמע, תירץ אותו מהר"ר משה אלשקר (סי' ס"ו) ומהר"ר לוי בן חביב בתשובתו (מהרלב"ח סי' ע"ג) דאעפ"י שאמת הוא מברכת קריאת שמע ולא מקריאת שמע, מכל מקום חשיבנא ליה כאילו היא מקריאת שמע גופא, כיון שאינו יכול להפסיק בין אלהיכם לאמת, דכתיב (ירמיה י, י) וה' אלהים אמת, ומזה נתפשט לומר ה' אלהיכם אמת. ומי שחותמו אמת, ידריכנו בדרך אמת, ויפתח לבנו בתורתו תורת אמת.
<h4>סימן צ</h4>
כתב מהר"ם ז"ל בשו"ע (סי' ס"א ס"ג) דכל הקורא קריאת שמע ביחיד יאמר אל מלך נאמן שמע וגו', כי ג' תיבות אלו משלימים המנין של רמ"ח, והוא במקום אמן שיש לענות אחר ברוך הבוחר בעמו ישראל באהבה, וכן נוהגין, (ונראה לי) עכ"ל. ומורי מהר"ש ז"ל לא היה אומר אל מלך נאמן לא בציבור ולא ביחיד. והכי נכון, דאם הקפידו שלא לומר אל מלך נאמן משום הפסקה, מה לי יחיד מה לי צבור. ועוד דכל אותן שכתבו דיכוון בט"ו ווי"ן ביחיד קמיירו, שמע מינה דכולם סברי דאפילו יחיד אין לומר אל מלך נאמן.
<h4>סימן צא</h4>
צריך להפסיק בפסוק ראשון בין ישראל לה', ובין אלהים לה' השני, כדי שיהא נשמע שמע ישראל כי לה' שהוא אלהינו הוא ה' אחד. ולדעת הרב ר"א מגרמייזא (רוקח סי' ש"כ) כדי שיהא נשמע ה' קודם העולם, אלהינו בעולם, ה' לאחר העולם, אחד בכל העולמים. וכשיאמר מלת אחד צריך לכווין באל"ף שהוא אחד, ובחי"ת צריך להאריך כשיעור שיחשוב שהוא יחיד בז' רקיעים וארץ אחד, הרי ח', ובדל"ת צריך להאריך כשיעור שיחשוב שהוא יחיד בד' רוחות. ויש נוהגים להטות הראש כפי המחשבה מעלה ומטה ולד' רוחות (טור סי' ס"א). וצריך להפסיק בין ה' אחד לברוך, כי עיקר קבלת עול מלכות שמים הוא פסוק ראשון, וצריך להפסיק בין קבלת מלכות שמים לדברים אחרים. וברוך שם כבוד מלכותו לעולם ועד אף שאינו כל כך קבלת מלכות שמים כפסוק ראשון, מכל מקום בכלל קבלת מלכות שמים הוא. לכן צריך גם כן להפסיק בין לעולם ועד לואהבת. כן משמע ברוקח (שם) ובמרדכי פרק היה קורא (ברכות סי' מ"ז בהגהה) ובכלבו (סי' י').
<h4>סימן צב</h4>
צריך להפסיק בין היום לעל לבבך, שלא יהא נראה היום ולא למחר. ומהאי טעמא נמי צריך להפסיק בין אשר אנכי מצוך היום ובין לאהבה. ירושלמי (ברכות פ"ב ה"ב) צריך להפסיק בין נשבע לה' כדי להטעים יפה העין שלא יהא נראה כה'. וצריך להתיז זי"ן דלמען תזכרו דלא לישתמע תשקרו או תשכרו, דמשמע לשון שכר כעבדים המשמשים את הרב על מנת לקבל פרס, והטעם הזה נראה עיקר, דאילו לטעם הראשון קשה למה הזהירו על תזכרו ולא הזהירו על וזכרתם, אבל לטעם האחרון לא קשה, דאילו גבי וזכרתם דסמיך למצות ה' לא אתי למטעי למימר ושכרתם את כל מצות ה', דהוי משמע השכר הוא כל מצות ה' והמצות הם הפעולה לקבל שכר ולא שהמה הם השכר, אבל למען תזכרו דכתיב גבי ועשיתם את כל מצות, אתו למטעי למימר למען תשכרו בעשיית המצות שתקבלו שכר על עשייתם.
ורב האי גאון ז"ל (שבלי הלקט סי' ט"ו) פירש הטעם תזכרו בגימטריא תרי"ג, כנגד תרי"ג מצות, נשאר הכ"ף ועולה למניין עשרים, דל מנייהו י"ח כנגד י"ח אזכרות שבקריאת שמע, פשו להו ב', כנגד ב' פעמים אני ה' אלהיכם. ולי הכותב נראה דתזכרו עם האותיות שהם חמשה בגימטריא בז"ך תרי"א, לרמוז על תרי"א מצות מעשיות הכלולים בז"ך אותיות התורה. וזהו למען תזכרו ועשיתם, דבמצות המעשיות קמיירו שהם תרי"א, אבל השנים שמפי הגבורה שמענום הם עיוניות שתלוים בעיון המחשבה, וכנגד אותן שתי המצות אמר אחר כך ב' פעמים אני ה' אלהיכם, וזהו דבר נכון.
<h4>סימן צג</h4>
וצריך ליתן ריוח בין וחרה לאף דלא לשתמע וחרף. וצריך ליתן ריוח בין תיבה שתחלתה כסוף האות שלפניה, כגון בכל לבבך, עשב בשדך, ואבדתם מהרה, הכנף פתיל, אתכם מארץ. וכתב הרבי דוד קמחי בספר מכלול (דקדוק הפעלים, דף ע"ג) מה שאמרו רבותינו שצריך ליתן ריוח בין הדבקים, כגון בכל לבבך, בכל לבבכם, לא אמרו להפסיק שלא לתת מקף בין שני הלמדי"ן כאשר הוא, אלא אעפ"י שיקראם במקף יתן ריוח והבדל בלשון שידמה כשני למדי"ם קרא, כי הנה בכל הוא נקוד בקמץ מפני המקף, ואם יקרא אותו בלא מקף יהיה נקוד בחולם, וזה לא אמרו רז"ל להחליף התנועות אשר נתנו למשה מסיני. וכתבו הרר"ד אבודרהם ז"ל (דיני ק"ש).
<h4>סימן צד</h4>
וכשיאמר והיה לאות על ידך, ימשמש בתפלין של יד, וכשיאמר לטוטפות בין עיניך, ימשמש בשל ראש. ויש נוהגים למשמש גם בציצית כשאומר והיה לכם לציצית וראיתם אותו. וכתב מהר"ם מרקנטי בסוף פרשת שלח לך (במדבר טו, לז) כשמסתכל בציצית אז מסתכל בב' ציצית שלפניו, שבהם עשרה קשרים רמז להויות. ואני שמעתי עוד שכל אחד מהציצית יש בו ה' קשרים וח' חוטים כמניין אחד, וכשמחבר ב' ציציות שלפניו להסתכל בהם עולים כ"ו, כמנין שם ההויות, כן כתב הבית יוסף (סי' ס"א).
<h4>סימן צה</h4>
ומי שמכוון בעניין זה שכתבתי, ומייחד השם בכוונת הלב, בודאי שכרו הרבה מאוד, כמו שכתב רבינו בחיי פרשת ואתחנן (דברים ו, ד) ז"ל, ודע כי לא נברא גן עדן וכל מעלותיו כי אם לאותם המייחדים בכוונה, כי המודה ביחוד כופר בעבודה זרה, וכל המודה בעבודה זרה כופר בייחוד. וגיהנם וז' מדוריו לא נבראו אלא לעובדי עבודה זרה. ומפני זה תמצא בפרשת בראשית י"ג פעמים גן, ובפרשה זו בכללה י"ג פעמים אש, וזה למען הודיעך כי כל המכוון באחד שחשבונו י"ג כמספר י"ג מדות, נצול מאשה של גיהנם, וזוכה לגן עדן ולכל מעלותיו שהם י"ג, כמו שאמרו רז"ל (כתובות עז ב) ר' יהושע בן לוי אשכחיה לרבי שמעון דהוה יתיב אתליסר תכטקי דפיזא, וכוונה על י"ג מעלות של גן עדן ע"כ. ואני שמעתי סימן לדבר ש' משמע וא' מאחד הוא א"ש, נשאר מ"ע משמע, ח"ד מאחד. ראשי ותיבות ח'נניה מ'ישאל ע'זריה ד'ניאל. לרמז מי שקורא קריאת שמע בכוונה ניצול מאש כחנניה מישאל ועזריה ודניאל.
<h4>סימן צו</h4>
כתב הכלבו (סי' ט') מדרש (שהש"ר פ"ח, טו) חברים מקשיבים לקולך השמעיני, מכאן לש"ץ שצריך להשמיע קולו בשמע ישראל, כדי שישמע הקהל וימליכו שם שמים יחד. ואם אמרו יחיד כבר, חייב לחזור ולאומרו עם ש"ץ, וכן נמי אם לא אמרו עדיין, יאמר פסוק ראשון בלבד עכ"ל. וטעם דעיקר הכוונה הוא בפסוק ראשון, ולכן נוהגים לקרות פסוק ראשון בקול רם כדי להעיר הכוונה בפסוק ראשון שהוא עיקר מקום כוונת הקריאה.
<h4>סימן צז</h4>
המהלך בדרך צריך לעמוד בפסוק ראשון, כן הוא דעת רוב הפוסקים. וכן אם קראה כבר ונכנס לבית הכנסת ומצא ציבור שקורין, צריך לקרות עמהם פסוק ראשון, שלא יהא נראה כאילו אינו רוצה לקבל עליו עול מלכות שמים עם חביריו, או"ח סימן ס"ה. וכתב מהרא"י בתרומת הדשן סימן ג', שמי שעוסק בברכות שיר ושבח, כגון מברוך שאמר עד ישתבח, אין צריך להפסיק כדי שיקרא פסוק ראשון עם הציבור. וראיתי המדקדקים בשעה שעוסקים בקריאת שמע ובברכותיה, שהיו עוצמים עיניהם, והיו מנגנים בתיבה אחד או שתים שהיו אומרים בלאו הכי באותו פעם בניגון הציבור בפסוק ראשון, כדי שיהא נראה כאילו קורא עמהם ע"כ. והרוקח כתב בסימן ש"ך, אם קרא קריאת שמע שהתפלל בביתו או בבית האבל ובא לבית הכנסת, יקרא כל קריאת שמע עם הציבור ויקבל שכר כקורא בתורה. ונראה דהיינו דרך עצה טובה, אבל לענין שלא יהא נראה כאילו אינו רוצה לקבל עול מלכות שמים עם חבירו, בפסוק ראשון סגי.
<h4>סימן צח</h4>
הג"ה מיימוני (הל' ק"ש פ"ג אות ס') קול באשה ערוה אף על גב דאין נראה לעינים, הירהור מיהו איכא ואסור לקרות כנגדה. ודווקא שאין רגילים בו, אבל רגילים בו מותר. וכתב הר"ר יונה (יז. ד"ה ערוה) הני מילי בשעה שמנגנת, אבל בשעה שמדברת כדרכה מותר. ואף בשעה שמנגנת אם הוא יכול לכוון לבו בתפלתו בעניין שאינו שומע אותה ואינו משים לב אליה, מותר. עכ"ל.
<h4>סימן צט</h4>
כתבו תלמידי הר"ר יונה במסכת ברכות סביב הרי"ף דף (י') (ח. ד"ה גמ') וז"ל, ואמר מורי הרב נר"ו, שמי שמתחייב ברכה ואינו יכול לאומרה שאין ידיו נקיות, או שעמד במקום שאינו נקי, כגון החולה שאין מטתו נקייה ואינו יכול לבטא בשפתיו התפלה, יש לו להרהר הברכה או התפילה שנתחייב בה. ואף על פי שאין לו שכר כבאמירה, ואינו יוצא ידי חובתו כי אם באמירה, יש לו להרהר בלבו ה' יראה ללבב, ויתן לו שכר המחשבה, דאמרינן הכי במדרש (תהילים ה, ב) אמרי האזינה ה', ובשעה שאינו יכול לדבר בינה הגיגי, והגיגי רצה לומר המחשבה ע"כ. ומה שכתב שעומד במקום שאינו נקי, מכל מקום צריך להיות שאינו מטונף לגמרי, דאסור להרהר בדברי תורה במקום הטנופת.
<h4>סימן ק</h4>
ותקנו לומר אמת ויציב שחרית, על החסד שעשה עמנו הקדוש ברוך הוא שגאלנו והעבירנו בים, ושקע צרינו בתוכו. ואיתא בירושלמי (ברכות פ"א ה"ו) צריך להזכיר באמת ויציב, יציאת מצרים ומלכות, וקריעת ים סוף, ומכת בכורים, וצור ישראל וגואלו. ותקנו אמת ואמונה ערבית על הגאולה שלעתיד, שאנו מאמינים ומקוים שיקיים לנו הבטחתו ויגאלנו בקרוב (טור סי' ס"ו). ויש אומרים דאיתא בברכות (יב א) כל מי שלא אמר אמת ויציב שחרית ואמת ואמונה ערבית לא יצא, שנאמר (תהילים צב, ג) להגיד בבוקר חסדך, זה אמת ויציב, ואמונתך בלילות, זה אמת ואמונה. פירוש בברכת אמת ויציב מספר ומאריך בחסדיו של הקדוש ברוך הוא, אבל בלילה יש להגיד אמונתך. ולפיכך אומרים אמת ואמונה ערבית כמו שכתוב ואמונתך בלילות (ארחות חיים דיני ברכו). ואמרו רז"ל (מובא בכלבו סי' י') וכי איזה אמונה יש כאן, לפי שאדם נפשו כואבת עליו בלילה מטורח המלאכה שעשה ביום, וכשישן בלילה נשמתו עולה לרקיע ואינה רוצה לשוב בבוקר. ואומר לה הקדוש ברוך הוא שובי אל גויתך, שאיני רוצה לאבד אמונתי כנגדה, שהוא האמין לי שהפקיד אותך בידי, כי אמר בידך אפקיד רוחי, ועושה הקדוש ברוך הוא אמונה ומחזירה אליו. ובבקר עושה לו נס ומחדש כחו, ואינו מרגיש בכל מה שטרח אתמול, וזהו בבקר חסדך, ואומר חדשים לבקרים רבה אמונתך.
ומצאתי לגאונים ז"ל (אוצר הגאונים ברכות הפירושים סי' סב) מאמת ויציב עד הדבר הזה, אגרת אחת היתה, לפי שכשיסדו מאה ברכות שלחו לגולה, רצונכם שתקבלו מאה ברכות, שלחו להם אמת ויציב ונכון וקיים וישר ונאמן ואהוב וחביב ונחמד ונעים ונורא ואדיר ומתוקן ומקובל וטוב ויפה הדבר הזה. ט"ו ווי"ן זה אחר זה, עולים לחשבון צ' ושני ההי"ן, הרי מאה כנגד מאה ברכות. וכן תחשוב מאמת עד אמת ועד בכלל תמצא מאה אותיות לא פחות ולא יותר. ובשם רבינו שלמה (מחזור ויטרי סי' ק"א) מצאתי שמונה עשר קיומים יש באמת ויציב, שתקנום נשיאי ארץ ישראל ושלחום לאנשי יבנה בשעה שתקנו שמנה עשר ברכות של תפלה. וגאוני רומי פרשו דאמת ויציב אקריאת שמע דקאמרי קאי, וטוב ויפה הדבר הזה שאמרתם לקבל מלכותך. וכתב הכלבו סימן ט' שזאת הברכה נתקנה על דרך שלשה פרשיות של קריאת שמע. אמת אלהי עולם מלכנו, כנגד פרשה ראשונה שהיא קבלת עול מלכות שמים, אשרי איש שישמע למצותיך. כנגד והיה אם שמוע שהיא קבלת עול מצות, אמת ממצרים גאלתנו. כנגד פרשה של ציצית שהיא להזכיר שאנו עבדיו שפדאנו מבית עבדים, ולקחנו לעם סגולה, ונתן מצות ציצית לאות ולהיכר, כמנהג היום שנותנים אות אל העבדים הקנויים.
<h4>סימן קא</h4>
שאל רבי יצחק הגר (רוקח הקדמה להל' ברכות) מה נשתנה בקר מן הערב, שבערב אומרים שתי ברכות לפני קריאת שמע ושתים לאחריה, ובבוקר רק אחד לאחריה. והשיב לו רבינו תם, לפי שבשחר יש מצות ציצית, מה שאין כן בערב, וכן הוא בהדיא במדרש תהלים סימן ו'.
<h4>סימן קב</h4>
ויסמוך גאולה לתפלה, דכתיב (תהילים יט, טו) יהיו לרצון אמרי פי והגיון לבי לפניך ה' צורי וגואלי היינו גאולה, וסמיך ליה יענך ה' ביום צרה (שם כ, ב) היינו תפלה. וכתב בהגהות אשירי פ"ק דברכות (סי' י') ובשבת אין צריך לסמוך גאולה לתפלה, דנפקא לן מיענך ה' ביום צרה דכתיב בתריה יהיו לרצון, ובשבת לאו יום צרה, וכן הוא בתשב"ץ סימן רל"ג בשם ר"ת. מיהו ביום טוב מוכח באשירי פ"ק דתענית (עי' סי' ב') דיש לסמוך, שכתב ופריך בירושלמי (שם פ"א ה"א) ויזכיר משיב הרוח וכו' מבשחרית, ומשני אסור להזכיר ליחיד עד שיזכיר ש"ץ, פירוש שיאמר קודם מוסף משיב הרוח בקול רם, וזה לא שייך למימר בשחרית משום דאין יכול להפסיק בין גאולה לתפלה ע"כ. וראיתי מי שמחלק בין שבת ליום טוב, ולא ידעתי למה ועל מה יש לחלק, דהרי יום טוב כמו כן לאו יום צרה הוא כמו שבת.
ונראה דהרא"ש סבירא ליה דלעולם צריכין לסמוך אפילו בשבת, אלא דביום טוב קאי התם והוא הדין בשבת, דבלאו האי קרא דיענך ה' ביום צרה צריכין לסמוך כדרבי אמי. דאמר ר' אמי (ירושלמי ברכות פ"א ה"א) כל מי שאינו סומך גאולה לתפלה למה הוא דומה, לאוהבו של מלך שבא ודפק על פתחו של מלך, יצא המלך לידע מה הוא מבקש, מצאו שהפליג, אף הוא מפליג. וטעם זה שייך גם כן בשבת ויו"ט, והאי קרא סמך בעלמא הוא. ואין לדקדק מהתשב"ץ והגהות אשירי שלא הזכירו בדבריהם רק שבת משמע דביום טוב יש לסמוך, דהם דברו בהוה תמיד, והוא הדין ביום טוב נמי אין צריך. ומי שסובר דביום טוב יש לסמוך הוא הדין בשבת. אכן המהרי"ל כתב בהלכות ראש השנה (ב') דטעם דאין סומכין ידועה לבעלי הקבלה, ושייך דווקא בשבת ולא ביום טוב, עד כאן לשונו. עיין בשערי אורה שער ב' ותמצא הרבה מזה.
<h4>סימן קג</h4>
כתב הרוקח בסימן שכ"א וז"ל, קבלתי מן ריב"ק משפיר"א, אם אין פנאי לאדם להתפלל, יקרא קריאת שמע בעונתה עד אני ה' אלהיכם אמת, ולא יאמר אמת ויציב אחר שאמר אני ה' אלקיכם אמת. מפני שעת הדחק מוטב להפסיק כדי לסמוך גאולה לתפלה, דאמר בירושלמי של תפלת השחר (פ"ד ה"א) רבי יוסי מצלי בתלת שעין ביממא, וכן רבי חייא בר אבא, וכן רבי ברכיא, ומקשי ואמר כבר קבל עליו עול שמים בעונתה, ומשמע ברכה אחרונה לא בירך, ובפרק תפלת השחר מר סבר מסמך גאולה לתפלה עדיף מעומד, עכ"ל.
<h4>סימן קד</h4>
צריך לסמוך גאולה לתפלה, ולא יפסיק אחר שאמר גאל ישראל. רק אם אירע אונס שלא הניח תפלין, ונזדמנו לו בין גאולה לתפלה מניח אז, ולא יברך עליהם עד אחר שיתפלל, אבל טלית לא יניח אז. ואם עד שלא אמר גאל ישראל נזדמנו לו טלית ותפלין, מניח ולא יברך עליהם עד אחר התפלה. כך היא מסקנת מהר"י קארו בטור אורח חיים סימן ס"ו. אבל בטור עצמו משמע דקודם גאל ישראל יכול להניח תפילין ולברך עליהן, אבל על טלית לא יברך, וכן הדין בין אהבה לקריאת שמע אם הוא אנוס יכול להפסיק להניח תפילין ולברך עליהן, אבל טלית לא, כמבואר באורח חיים סימן פ"ה, ובהגהות מהר"ר אברהם (מפראג) ז"ל שם.
<h4>סימן קה</h4>
כתב רבי שמשון דכשעומד באמת ויציב, שממתין בסוף עד שיכול לומר עם הציבור קדושה וברכו ואמן יהא שמיה רבא, מאור זרוע פ"ב דמגילה (סי' שע"ד). ורבינו תם היה רגיל שהיה ממתין בעושה פלא כדי לומר קדיש וקדושה עם הצבור, במרדכי פרק ב' דברכות (סי' מ"א. וכן בתוס' שם יג: ד"ה שואל).
דיני תפילה
<h4>סימן קו</h4>
כתב התשב"ץ (סי' ר"ג) ואסור לאדם לאכול או לשתות בבוקר קודם שיתפלל, כדאיתא בפ"ק דברכות (י ב) כי אותי השלכת אחרי גיוך (מלכים א יד, ט) אחרי שנתגאה זה היאך יקבל עליו עול מלכות שמים. ומכאן פסק ראבי"ה (ברכות סי' ל') שמותר לשתות מים בבוקר קודם שיתפלל, כי כאן אין שייך לומר אחר שנתגאה כו', כי מה גאוה שייך במים כו'. ודווקא בחול מותר, אבל בשבת ויום טוב שצריך לברך על שלחנו קודם אכילה אסור לשתות. והגיה מהר"ר פרץ שם (בתשב"ץ) וכתב, מיהו נראה דאפילו מים אסור לשתות, דכיון דממלא נפשו ממה שהוא צריך אחר כך, שנתגאה קרינן ביה ע"כ. וכן הביא הכלבו (סי' י') הגהה זו ממהר"ף. אכן במרדכי פ"ק דברכות (סי' כ"ג) התיר לשתות מים כדעת הראבי"ה, וכן הוא באור זרוע (סי' ל"ג). והרא"ש שתה מים בשבת, שאין הקידוש אוסרו שלא הגיע זמנו (אגור סי' קל"ד).
<h4>סימן קז</h4>
לשון הרמב"ם, הרעב והצמא הרי זה בכלל חולה, אם יש בו יכולת לכוון בתפלתו יתפלל, ואם לאו אל יתפלל עד שיאכל וישתה. פ"ה מהלכות תפלה (ה"ה, ע"ש). וכתב מהר"י קארו (סי' פ"ט) דלדעת הראבי"ה מותר לאכול ולשתות אוכלין ומשקין שהם לרפואה, דכיון דלרפואה ליכא משום גאוה.
<h4>סימן קח</h4>
ואם התחיל לאכול קודם עלות השחר, כתב הרא"ש בשם ר"י (פ"א סי' י') דצריך להפסיק. אף על גב דבתפלת מנחה אם התחילו אין מפסיקין, שאני הכא דאסמכוה רבנן אקרא. ועוד דאיכא לאו דלא תאכלו על הדם (ויקרא יט, כו), דרשינן (ברכות י ב) לא תאכלו קודם שתתפללו על דמכם.
<h4>סימן קט</h4>
תניא (ברכות לא א) המתפלל צריך שיכוון לבו, שנאמר (תהילים י, יז) תכין לבם תקשיב אזניך. פירוש שיכוון המלות שמוציא בשפתיו, ויעיר הכוונה, ויסיר כל המחשבות הטורדים אותו, עד שתשאר מחשבתו וכונתו זכה בתפלתו והכוונה הוא יסוד האמונה. ואמרו רז"ל בכוונת הלב, אם אתה הכינות לבך ופרשת אליו כפיך (איוב יא, יג), אם אתה הכינותה את לבך תקובל תפלתך בפרישות כפים, שהיא מקובלת. ואמרו רז"ל על זאת יתפלל כל חסיד אליך לעת מצוא (תהילים לב, ו), אימתי עת מצוא, בעת שהמתפלל מתפלל בכוונה, שנאמר תכין לבם תקשיב אזניך. אבל אם התפלל בפיו ובלשונו ולבו בל עמו, עליו הכתוב אומר (ישעיה כט, יג) בפיו ובשפתיו כבדוני ולבו רחק ממני ותהי יראתם אותי מצות אנשים מלומדה. ואומר (ירמיה יב, ב) קרוב אתה בפיהם ורחוק מכליותיהם. ואומר (תהילים עח, לו) ויפתוהו בפיהם ובלשונם יכזבו לו, וכתיב בתריה ולבם לא נכון עמו וגו'. והמתפלל בלא כוונה אין תפלתו נשמעת, שנאמר (ישעיה מג, כב) ולא אותי קראת יעקב. על כן צריך אדם שיכוון בתפלתו, ויחשוב כי אילו היה מבקש לפני מלך בשר ודם שהיום כאן ומחר בקבר, היה מסדר דבריו ומכוון בהם יפה לבל יכשל, קל וחומר לפני מלך מלכי המלכים הקדוש ברוך הוא, שצריך לכוון אף מחשבתו, כי לפניו המחשבה כדיבור, כי כל המחשבה הוא חוקר. וצריך אתה לדעת כוונת התפלה במלת ברוך נוכח ונסתר, כתיבת וקריאת השם וניקודו וכנויו.
הנה אנכי הדל באלפי עתה באתי. בענין הברכה היא שיחתי. ואתה המעיין שמע לאמרתי. וקח נא את ברכתי. הנה היא לוטה כשמלה פרושה. צוה לנו משה מורשה. חן חן אבן הראשה.
<h4>סימן קי</h4>
ברוך. כשאתה אומר ברוך אתה, אל תדמה בנפשך לומר שאתה מברך את השם יתברך בזה, כי כיון שהוא יתברך מקור הברכה, וכל הברכות הן משתלשלות ממנו, כל הנמצאים המברכים אותו אין כל ברכותיהם כדי לו, כי הוא הנמצא הקדמון שהמציא הנמצאים כולם, ומציאות אינו אלא מציאותו, ומציאותו תספיק בעצמו לא יצטרך לזולתו כלל. ואם כן אם יברכוהו כל היום וכל הלילה, מה יתרבה בכך, או מה יתנו לו, או מה מידם יקח. אלא ברוך הוא לשון רבוי, מלשון וברך את לחמך ואת מימך (שמות כג, כה), רצה לומר מקור הרבוי, וממנו מציאות כל, והוא כמו שאמר גדול אתה, וכן כתב מהר"ר ליפמן נצחן מפראג בספר הנצחון סימן קל"א, ועיין מזה בבחיי פרשת עקב (דברים ח, י).
והר"י בן חביב האריך מזה בפרק קמא דברכות (ז א) בספר עין יעקב. ועוד יש לך לדעת שיש להתעורר על מלת ברוך, כי יתהפך באותיותיו ויצא לך מן הענין ג' תיבות, וכל אחד ואחד רומז לענינה, והם רוכ"ב, בכו"ר, כרו"ב, כמו שכתב הרשב"א בתשובותיו (ח"א סי' תכ"ג), והבה רוכ"ב שהוא משגיח ומציל, שכן יורה לשון רוכב, כמו שפירש רש"י בפרשת וזאת הברכה בפסוק רוכב שמים בעזרך (דברים לג, כו), והוא שאמר יתרו (שמות יח, י) ברוך ה' אשר הציל אתכם וגו'. הרי לך שהזכיר לשון ברוך על מה שהוא יתברך מציל ומשגיח. בכו"ר, רמז שיש לו ממשלה ועולה על הכל, שכן יורה לשון בכור, כמו שפירש רש"י בפרשת שמות בפסוק בני בכורי ישראל (ד, כב), ובספר תהלים סי' פ"ט (כט) בפסוק בכור אתנהו. והוא שאמר יתרו (שמות יח, יא) עתה ידעתי כי גדול ה' מכל האלהים, הרי שהזכיר לשון ברוך על מה שיש לו ממשלה וגדולה על הכל. כרו"ב רמז שהוא יתברך יושב הכרובים, והוא לרמז כי השגחת השם יתברך דבקה בישראל, ושכינתו תגלה ותראה על דרך המופת במקום הכרובים בקדש הקדשים, כמו שנתפרסם זה מספורי התורה, ונתבאר גם כן במה שסופר בעניני שלמה, כמו שכתב הרלב"ג בספר מלכים ב' סימן י"ט (טו) בפסוק ה' אלהי ישראל יושב הכרובים. וגם הוא רמז כי קרוב ה' לכל קוראיו לכל אשר יקראהו באמת (תהילים קמה, יח), כמו שכתב הרד"ק בספר תהלים סימן ד', בפסוק ה' צבאות יושב הכרובים.
והוא אומר ויקח יתרו עולה וזבחים וגו' (שמות יח, יב), ממה שכבר ידוע שטעם הקרבן הוא לדעת מקצת המפרשים, לפי שעל ידו נמשך ממנו השפעת קריבה ואחדות, באופן שתהיה השגחתו יתברך דבקה בנו. וגם על ידי הקרבן מבקש האדם רצון ה', וקרוב הוא לקוראיו. וראיה מקרבן הבל, שנאמר שם וישע ה' אל הבל (בראשית ד, ד). הרי שהזכיר לשון ברוך על מה שהשגחתו דבקה בישראל, ושהוא קרוב לכל קוראיו. ועוד יורה על כמה ענינים נפלאים, ודי בזה.
<h4>סימן קיא</h4>
נוכח ונסתר. נוסח הברכה הוא בתחלה מדבר אדם לנוכח הבורא יתברך, שאומר ברוך אתה, ולבסוף מברך שלא לנוכח, שאומר אשר קדשנו. היה לו לומר אשר קדשתנו, ואסמכיה רבנן אקרא שבמזמור תהלה לדוד, דכתיב (תהילים קמה, י) יודוך ה' כל מעשיך וחסידיך יברכוכה, והוא מלא כה, כאילו אמר יברכו כה, כלומר בענין הוה והוא נגלה ונסתר. וזהו שאמר מיד כבוד מלכותך יאמרו, והוא נוכח, והדר אמר להודיע לבני האדם גבורותיו וכבוד הדר מלכותו הוא נסתר (כלבו סי' א'). והטעם הנכון הוא מפני שהוא יתברך נסתר ונעלם מהשגת כל משיג, ואומרים ברוך אתה לנוכח, לבאר שאע"פ שהוא נסתר ונעלם נגלה הוא ונמצא בלבבות. כן כתב רבינו בחיי בפרשת בשלח (שמות טו, ג).
ולי הכותב נראה, כי הוא יתברך נמצא לכל ונסתר לכל. נמצא לכל מצד פעולתו ומלכותו, ונסתר לכל מצד מהותו ועצמותו. כמו שאמר שלמה המלך ע"ה (משלי כה, ב) כבוד אלהים הסתר דבר וכבוד מלכים חקור דבר. גלה לנו החכם ז"ל בזה על ידיעת השי"ת, שהוא ב' חלקים, נמנע ואפשר. הנמנע הוא החקירה על השגתו מצד עצמותו ומהותו, ועל זה אמר הסתר דבר. האפשר הוא חקירת מלכותו מצד דרכיו ופעולותיו, ועל זה אמר וכבוד מלכים חקור דבר. לכן תקנו ז"ל גבי מלכותו דהוא נגלה לכולם לומר בלשון נוכח, ברוך אתה ה' אלהינו מלך העולם. ואמר כך תקנו אשר קדשנו במצותיו לשון נסתר, כלומר השם הנסתר ונעלם מצד מהותו ועצמותו קדשנו במצותיו הנסתרים ונעלמים במהותן ועצמותן. כי כמו שאין תכלית לחקירת עצמות השי"ת, כמו שנאמר לאיוב (יא, ז) החקר אלוה תמצא אם עד תכלית שדי תמצא, כך אין תכלית מושג לנו למצותיו. כמו שאמר דוד ע"ה (תהילים קיט, צו) לכל תכלה ראיתי קץ רחבה מצותך מאד. ביאור כי כל דבר יש לו קץ, ולמצות אין קץ, זהו הטעם המתיישב על לב המון, זולת הטעמים הגנוזים וחתומים באוצרות ספרי הקבלה.
<h4>סימן קיב</h4>
כתיבת השם וקריאתו. בהזכירו השם יכוון פירוש קריאתו באל"ף דל"ת לשון אדנות, ויכוון עוד פירוש כתיבתו ביו"ד ה"א לשון הויה, שהוא היה הוה ויהיה. אורח חיים סימן ה'.
<h4>סימן קיג</h4>
ניקודו. כתב הציוני פרשת שמות (ג, טו) וז"ל, וסוד המקובל בניקוד זה שמי לְעוֹלָם, הם הנקודות של שם הגדול, והסימן מי בשחק יערוך לה' (תהילים פט, ז) ע"כ. פירוש ש'בא ח'ולם ק'מץ ראשי תיבות שח"ק, וזהו יהי שם ה' מְבוֹרָךְ, רצה לומר יהי כוונת בניקוד השם מבורך. לכן יזהר שיקרא בקמץ אדונָי ולא בפתח, כי הפרש גדול יש ביניהם, אַדֹנָי בקמץ הוא קודש. בפתח הוא חול, כמו שכתב רבינו בחיי פרשת וירא (בראשית יח, ג). ואם יקרא בפתח חטא חטאה גדולה, לפַתַח חטאת רובץ, כי מחליף קודש בחול.
והטעם דקמץ הוא קודש, כתב רבינו בחיי (שם) כי הקמץ בתיבה יורה על מעלה גדולה, ועל דבר שהוא עומד בפני עצמו אינו נסמך לאחר. אָרון שהוא קמץ, ומצינו אַרון הברית שהוא פתח. וכן הנה אנכי שולח מלאָך (שמות כג, כ) וישלח מלאָך (במדבר כ, טז) שהוא בקמץ, ומלאַך הברית (מלאכי ג, א) שהוא בפתח. כי הפתח נסמך לעולם למה שלאחריו, ולא כן הקמץ כי הוא עומד בפני עצמו. ומטעם הזה כל אתנחתא וסוף פסוק הוא בקמץ, כי שם עומד לא יסמוך. ומטעם זה בניקוד זה השם לא תמצא פתח אלא קמץ, כי המעלה העליונה הגדולה המורה עליונות ושהוא בלתי נסמך לאחר בדבר הנברא ע"כ.
ולי הכותב נראה כי אדונִי בחיריק הוא משמע אדון שלי, אבל אין במשמעותו שהוא אדון העולם, ואדנַי בפתח פרושו אדונים רבים, כמו שכתוב גבי לוט (בראשית יט, ב) הנה נא אדני בפתח, ופירש רש"י הנה נא אתם אדונים לי, והקמץ הוא פתח. וחירק מרמז אדון על אדונים מספיק למבין. ומה שאמר להם לוט לבסוף (שם יח) אל נא אדנָי בקמץ, כבר אמרו רז"ל (שבועות לה ב) שם זה קודש, ואף לפי פשוטו נקמץ כדין לפי שהוא סוף פסוק. וגבי אברהם דכתיב (שם יח, ג) ויאמר אדני בקמץ, הלא פירש רש"י דבר אחר שם זה קודש דקשה לו לדבר אחר דאילו חול לא היה נקוד בקמץ, ואף לפשט הראשון נקמץ כדין, כי הקמץ מורה לשון רבים ולשון יחיד. על כן פירש רש"י לגדול שבהם אמר, מאחר שאינו נקוד בפתח כמו גבי לוט. אחר כך קשה ליה אם כן היה לו לינקד בחיריק שמורה על היחיד, לזה כתב וקראם כולם אדונים, לכן נקוד קמץ שהוא חירק ופתח. חיריק להורות שלגדול שבכולם אמר, ופתח להורות שקראם כולם אדונים.
וזולת זה נראה לי שיש לקרותו בקמץ, כי השם זה רמוז בכתיבתו שהוא יו"ד ה"א למדת הרחמים, ובקריאתו אדני למדת הדין. נמצא שם זה בכתיבתו ובקריאתו כלול מדין ומרחמים, והקמץ הוא פתח וחירק כנזכר. וידוע לחכמי האמת כי פתח הוא רחמים זהו שאמר הכתוב (תהילים קמה, טז) פותח את ידך. החירק הוא דין, שנאמר (איכה ב, טז) ויחרקו שן. נמצא שהנקודה מרמז לכתיבה וקריאה, והבן זה. גם אל יאמר אדוּני במלאפום, ומצאתי כתוב על שם מקובל אחד (עי' ספר קנה אות ו"ו דידוד) כי קבלת הניקוד הוא לְעולָם, ואם יאמר במלאפום יהיה הניקוד של לעוּלם במלאפום שפרושו נער, והוא מטטרון שר הפנים שנקרא נער (זוה"ח תיקונים פ"ד ע"ב, רות מ"ד ע"א), על דרך נער הייתי וגם זקנתי (תהילים לז, כה) ע"כ. הרי מבואר כל אחד בפני עצמו איך נקרא השם על נכון. עוד נראה שאין לקרותו לא במלאפום ובפתח, כי צריך לכוון בניקוד השם באופן שיעלה ע"ב עם השם, והוא זה שב"א הוא שני יודי"ן, חול"ם יו"ד, הרי ל'. והקמ"ץ י"ו הרי מ"ו. והשם כ"ו הרי ע"ב.
<h4>סימן קיד</h4>
כנויו. כשיאמר אלהים, יכוון שהוא תקיף ואמיץ אשר לו היכולת בעליונים והתחתונים. כי אל לשון כח וחוזק הוא, כמו (יחזקאל יז, יג) ואת אילי הארץ לקח. ויש חסידים אנשי מעשה בעלי הקבלה המכוונים בכל שם וכנוי למדה המיוחדת לה, אבל כל מי שלא ידע זאת החכמה המופלאה כתב הר"א מגרמייזא שאל יהרהר למי יתכוון אלא לאביו שבשמים. וכתב שראה כמו כן כתב ששלח ר' יודא החסיד לבנו.
<h4>סימן קטו</h4>
ואחר שיתיישב בדעתו יקום להתפלל. ולא ימתין מלקום עד גאל ישראל, אלא בשחרית יקום כשיאמר ש"ץ תהלות לאל עליון, ובערבית כשמתחיל ש"ץ קדיש, וכן עשה מהרי"ל ז"ל (מנהגים תפילה א').
<h4>סימן קטז</h4>
ואחר כך ילך לפניו ג' פסיעות, שכתוב ג' הגשות לתפלה, ויגש אברהם (בראשית יח, יג), ויגש יהודה (שם מד, יח), ויגש אליהו (מלכים א יח, כא, לו). ועוד כתיב (יחזקאל א, ז) ורגליהם רגל ישרה. רגליהם ב' רגל אחת, ואחר כך ישרה מיישר רגליו יחדיו. ישרה אותיות שירה וגימטריא תפלה (רוקח סי' שכ"ב), ירצה כשיאמר השירה שהיא התפילה יהיו רגליו רגל ישרה, כדאיתא בפ"ק דברכות (י ב) המתפלל צריך שיכוון רגליו, שנאמר ורגליהם רגל ישרה, ומתרגמינן ורגליהון רגל כוונין.
והטעם שצריך לכוון את רגליו, נראה שהוא לפי שכיון שעומד לדבר עם השכינה צריך לסלק כל מחשבות הגוף מלבו, ולדמות כאילו הוא מלאכי השרת. ורבינו הגדול מהר"י אבוהב ז"ל (בביאורו לטור סי' צ"ה) כתב טעם אחר, שהוא רמז שנסתלק ממנו התנועה לברוח ולא להשיג שום חפץ מבלעדי ה' (ב"י סי' צ"ה). ודעת רבינו בחיי (במדבר טז, כב) מסכים לזה, שכתב להראות כאילו רגליו כבולים, אין חפצו תלוי בעצמו ואין בידו להפיק רצונו אם אין הקדוש ברוך הוא מסכים על ידו, וכענין שכתוב (ירמיה י, כג) לא לאדם דרכו. והנה האומות מראים הכוונה הזאת בכוון ידים בבקשת תחנונים, והם עצמם אינם יודעים למה הורגלו בכך. והטעם בזה, הוא להראות בטול כח עצמו, כאילו ידיו אסורות והוא מוסר עצמו אותו למי שמתחנן אליו. ולפי שתנועות הרגלים גדולה מתנועת הידים לקרב תועלתו ולדחות נזקו, לכך נהגנו בכוון רגלים ולא הידים, עכ"ל בפרשת קרח.
<h4>סימן קיז</h4>
צריך שיכוף ראשו מעט, שיהיו עיניו למטה לארץ, שנאמר (מלכים א' ט, ג) והיו עיני ולבי שם כל הימים, ואנו מתפללים כנגד בית המקדש, ולכך צריך שיתן עיניו למטה כנגדו, ונחשוב כאילו אנו עומדים בו ומתפללים. ובלבו יכוון למעלה, שנאמר (איכה ג, מא) נשא לבבינו אל כפים אל אל בשמים. וכן כתב הצרור המור סוף פרשת חיי שרה (בראשית כד, סג) וז"ל, כתב הקדוש, כי המתפלל תפלת עמידה שכינה כנגדו, ולכן אסור לו לפקוח עיניו להסתכל בכותל, וכמעט אמר שצריך להשפילם.
<h4>סימן קיח</h4>
צריך אדם לנענע עצמו בשעת התפלה, שנאמר (תהילים לה, י) כל עצמותי תאמרנה ה' וגו', וכ"כ הצרור המור פרשת יתרו, וכן כתב הר"ר יונה בספר היראה, וכן עשה מהרי"ל שהיה מתנועע בעת תפלתו (מנהגים תפילה ב').
<h4>סימן קיט</h4>
סדר התפלה. בפרק א' דברכות (ד ב) אמר ר' יוחנן, בתחלה הוא אומר ה' שפתי תפתח, כיון דתקנוה רבנן בתפלה כתפלה אריכתא דמיא. ויש נוהגים לומר קודם פסוקים, כגון שומע תפלה עדיך כל בשר יבואו, כי שם ה' אקרא וגו'. ואין לומר דהוי הפסק, או"ח סימן קי"א, ובכלבו סימן י"א, בתשב"ץ סימן רכ"ז.
<h4>סימן קכ</h4>
ויתחיל ברכה ראשונה, והיא האבות, דתניא בריש פרק ב' דמגילה (יז ב) מנין שאומרים אבות, שנאמר (תהילים כט, א) הבו לה' בני אלים, פירש רש"י הזכירו לפניו את אילי הארץ. ומנין שאומרים גבורות, שנאמר (שם) הבו לה' כבוד ועוז. ומנין שאומרים קדושות, שנאמר הבו להו כבוד שמו, פירוש וסיפא דקרא בהדרת קודש. ופותחים באלהי אברהם, כדאיתא בערבי פסחים (פסחים קיז ב) ואעשך לגוי גדול (בראשית יב, ב) זה שאומרים אלהי אברהם. ואברכך, זה שאומרים אלהי יצחק. ואגדלה שמך, זה שאומרים אלהי יעקב. יכול יהיו חותמין בכולם, תלמוד לומר והיה ברכה, בך חותמין ולא בכולן. ובמכילתא (דר"י פט"ז) בפרשת תפילין, מנין שאומרים ברוך אתה ה' אלהינו אלהי אבותינו, אלהי אברהם, אלהי יצחק, אלהי יעקב, שנאמר (שמות ג, טו) ויאמר עוד אלהים אל משה כה תאמר אל בני ישראל ה' אלהי אבותיכם אלהי אברהם אלהי יצחק אלהי יעקב.
ופותחת בברוך ואין בה מלכות. ויש אומרים (תוס' ברכות מ: ד"ה ואמר) אלהי אברהם הוי כמו מלכות, שאברהם המליך אותו על כל העולם, שהודיע מלכותו ואלהותו על כל באי עולם. ויש אומרים (עי' תוס' רא"ש ברכות יב א) האל הגדול הגבור והנורא הוי כמו מלכות, דלאו דווקא לשון מלכות בעינן, כדאמר בפ"ק דראש השנה (לב ב) שמע ישראל וגו' הוי מלכות, טור או"ח סימן קי"ג והוא מדברי התוס' והרא"ש בפרק כיצד מברכין (מ ב). והכלבו כתב בסימן י"א וז"ל, ולא תמצא מלכות בכל אלו י"ט ברכות, שאין אומרים מלכות אלא על בריאת עולם ועל המצות, כמו מלך שגוזר ונעשית הכל בדברו, וגזר עלינו לקיים המצוה. אבל באלו י"ט ברכות אין להזכיר שום מלכות, רק שמתפללים אנחנו לפניו ומבקשים רחמיו על כל מה שצריך לנו לחיי עולם הזה, כך מצאתי. ועוד יש טעם אחר מפני מה אין מלכות, מפני שעדיין כשבא אברהם לא נודע מלכותו בעולם, ולא היה רק אלהי אברהם לבד, עכ"ל.
ענין שם ומלכות, הואיל ואתא לידן לא אכחד ממך אמרי קדוש מהר"ר אליעזר מגרמייז"א, שכתב בספר הרוקח סימן שס"ג וז"ל, לרב דאמר (ברכות מ ב) כל ברכה שאין בה הזכרת השם אינה ברכה ולא צריך מלכות, ולר' יוחנן דאמר צריכה מלכות לעכב, ואף על גב דעיקר דברי רב, מכל מקום כל פתחי ברכות אנו עושים כר' יוחנן, וכל חותמי ברכות כרב. ופתיחה שאין פותחים בברוך באזכרת השם בלא מלכות, לפי שאין לשנות ממטבע הפסוק, בלשון שהודה אליעזר עבד אברהם, ברוך ה' אלהי אדוני אברהם, עמדו ותקנו אותו לשון בלשון מלכות. ולפי שהשתחוה בברכתו, גם אנו שוחים בה תחלה וסוף כדרך שעשה אליעזר. ומלכות לא הזכיר שהרי הקדוש ברוך הוא עדיין לא הודיע לבריות מלכותו, ושמי ה' לא נודעתי בימיהם. אבל בשאר ברכות צריך להזכיר, לפי שכל הברכות לבד מן התפלה עניית הודאה, וצריכים לברך על מה שאנו נהנין מהן, ועל המצות להודות למי שגזר עליהם. לכך תקנו מלכות בהנאות, לה' הארץ ומלואה (תהילים כד, א), על המצות, כמו שכתוב אני ה'. והשם הזה הוא מלכות, כה אמר ה' מלך ישראל וגואלו ה' צבאות (ישעיה מד, ו), ונאמר וה' אלהים אמת הוא אלהים חיים מלך עולם (ירמיה י, י). לכך תקנו שמע ישראל וידעתם היום בפסוקים של מלכות. לפיכך על כל מצות תקנו מלכות, לברך למי שצונו עליהם. וכמה פסוקים של שם של ד' אותיות סמוכים למלכות, ה' מלֶך (תהילים י, טז), ה' מלָך (שם צט, א) ה' ימלוך לעולם ועד (שמות טו, יח), והיה ה' למלך (זכריה יד, ט), ה' מלך עולם ועד (תהילים י, טז), מי הוא מלך הכבוד ה' עזוז וגבור ואומר ה' צבאות הוא מלך הכבוד (שם כד, י).
לכך כשהיה כהן גדול מזכיר את השם הנכבד והנורא, הכהנים והעם משתחוים וכורעים ונופלים על פניהם, ואומרים ברוך שם כבוד מלכותו לעולם ועד. הלכך צריך לר' יוחנן מלכות. ובסוף כתב, בכל הברכות שהן הודאות להקב"ה יש בהן הזכרת שם ומלכות, אבל בתפלת י"ח שאינו הודאה על שום הנאה ומצוה, אלא על תביעת צרכיו של אדם. ולעולם יסדיר אדם שבחו של הקדוש ברוך הוא ואח"כ יתפלל (ברכות לב א) הלכך לא תקנו בה מלכות עכ"ל. ומכלל דבריו יתבארו הב' טעמים שכתב הכלבו.
<h4>סימן קכא</h4>
כשאומר ברוך ישחה, דתניא (ברכות לד א) אלו ברכות ששוחים, באבות תחלה וסוף, ובהודאה תחלה וסוף. וגרסינן בפרק תפלת השחר (שם כח ב) אמר רבי תנחום אמר ר' יהושע בן לוי, המתפלל צריך שיכרע עד שיתפקקו כל חוליותיו שבשדרה. ומטעם זה סבר נמי ר' תנחום בשם ריב"ל התם דהני י"ח ברכות תקנו כנגד שמנה עשרה חוליות שבשדרה. וכן איתא בהדיא בתנחומא פרשת וירא (ס"א) וז"ל, למה תקנו שמנה עשרה ברכות כו', עד ור' סימון אמר כנגד י"ח חוליות שבשדרה, שבשעה שמתפלל וכורע צריך שיכרע עד שיתפקקו כל חוליותיו שבשדרה, שנאמר (תהילים לה, י) כל עצמותי תאמרנה ה' מי כמוך, עד כאן. מסתמא נמי האי טעמא הוא לריב"ל כי יגיד עליו רעו.
עולא אמר עד שיראה איסר כנגד לבו, פירש רש"י שיכרע עד שיראה שני קמטים, אחד למעלה מן הלב ואחד למטה, וכרוחב איסר ביניהם. ורבינו האי פירש שיכוף ראשו כאגמון, שאז רואה איסר שמונח כנגד לבו, ולא שישחה גופו וראשו זקוף. ורבי יונה בספר היראה (ד"ה ובקומו להתפלל) כתב דזהו בשר ברוחב איסר בין פרק חוליות השדרה כנגד הלב, וכשאדם זוקף מובלע ואינו נראה, וכשהוא שוחה אז יתפרדו החוליות ונראה אותו בשר. ר' חנינא אומר כיון שנענע בראשו שוב אינו צריך. אמר רבי והוא דמצער נפשיה, פירוש ניכר שהוא חפץ לכרוע אלא שמצער עצמו ואינו יכול, כגון שהוא חולה או זקן, וכתב בהגהות אשירי שם (ברכות פ"ה סכ"ב א') הכורע כיון שהרכין ראשו ומראה כורע דיו, ומיהו מאן דטרח וכורע טובא טפי עדיף. ואין לשוח כל כך עד שיהא פיו כנגד חגור של מכנסיים עכ"ל. וגם התוס' כתבו בסוף פ"ק דברכות (יב: ד"ה כרע) בשם הירושלמי (פ"א ה"ה) שלא ישוח יותר מדאי, וכן כתב ספר מצות גדול (עשין יט) וספר מצות קטן (סי' י"א) והגהות מיימוני פ"ה (ה"י).
<h4>סימן קכב</h4>
וכורע בברוך, ויזקוף בשם, שנאמר (תהילים קמו, ח) ה' זוקף כפופים. וכשהוא כורע יכרע במהירות, וכשהוא זוקף יזקוף בנחת, ראשו תחלה ואחר כך גופו, שלא תראה עליו כמשוי. כמו הנחש כשהוא זוקף מגביה הראש וזוקף מעט מעט, אורח חיים סימן קי"ג.
<h4>סימן קכג</h4>
ויכוין בברכה זו, כדאיתא בפרק אין עומדין (ברכות לב א) תנו רבנן המתפלל צריך שיכוון בכל הברכות, ואם אינו יכול לכוין בכולן, לפחות יכוין באבות. והמתפלל שמנה עשרה ברכות, בדרך יש מחמירין לעמוד באבות, אורח חיים סי' צ"ד, והאגור סי' קמ"ב.
<h4>סימן קכד</h4>
ברכה שנייה אינה פותחת בברוך מפני שסמוכה לחברתה. פירוש שחתימת הברכה שלפניה כאילו היא משמשת אותה לבסוף הברכה ותחלת הסמוכה לה. ויש לשאול, מאחר שהברכה הסמוכה לחברתה אחתימת ברכה שלפניה קאי, והחתימה אין בה מלכות, נמצא שברכה הסמוכה אינה מתחלת במלכות, וכל ברכה שאין בה שם ומלכות בתחלתה אינה ברכה. וי"ל שכיון שתקנו בפתיחה כל הברכות, בחתימה לא הצריכו אלא ברוך אתה ה', דבחתימה כרב עבדינן כדלעיל, לפי שהחתימה אתחלת ברכה קאי, אתה הוא שגזרת כך וכך, ברוך אתה ה' שגזרת כך. נמצא חתימה אפתיחה כל הברכות קאי, הרי כולהו מעין הפתיחה דמלכות אכולהו קאי. וכן הוא ברוקח סימן שס"ג.
<h4>סימן קכה</h4>
והברכה זו מתחלת אתה גבור לעולם ה'. וכתב הציוני בפרשת ויחי בפסוק יהודה אתה יודוך אחיך וז"ל, בכאן סוד אגל"א, א'תה יודוך, ג'ור אריה, ל'א יסור, א'סרי לגפן, ראשי תיבות הפסוקים אגל"א. ולא יהרהר בו אדם אלא אם כן יהיה טהור מאד מכל טומאה ובבגדים נקיים, וכאשר בירך יעקב ליהודה מסר לו זה השם וכחו. והוא יוצא כמו כן מן א'תה ג'בור ל'עולם א'דוני, והשם הזה הוא מבואר לבעלי הקבלה, כאשר נרמז בתורה. והקוראו יזהר שיהא ג' נדגשת, שלא יהא נשמע איל"א כדרך הגוים והישמעאלים הקוראים לגימ"ל יומ"ל ע"כ. ויצא לנו מזה שיש לקרוא אתה גבור בג' דגושה.
<h4>סימן קכו</h4>
ומזכירים בה גבורת גשמים, והכי דינו, קודם שיתחיל ש"ץ מוסף בשמיני עצרת, מכריז השמש משיב הרוח ומוריד הגשם. כן קיימא לן לנהוג כדי שגם הצבור מתפלל במוסף משיב הרוח, כן מסיק באורח חיים (סי' קי"ד). ובמנהגי מהר"ק ז"ל (ראה מנהגים שמ"ע), והבא לבית הכנסת והצבור התחילו להתפלל ולא שמע ההכרזה, מזכיר אף על פי שלא שמע. ואין מפסיקין עד יום ראשון של פסח, דאז הש"ץ מפסיק במוסף והקהל מזכירים, ואין פוסקים עד מנחה ששמעו כבר מש"ץ שפסק בתפלת מוסף, כן מסיק במנהגים (שם) ולא נהיגי כאורח חיים שכתב להפסיק הקהל גם במוסף.
<h4>סימן קכז</h4>
טעה בימות החמה והזכיר גשם, מחזירין אותו וחוזר לראש הברכה. ואם סיים הברכה, חוזר לראש התפלה. ובימות הגשמים אם לא הזכיר גשם מחזירין אותו, והני מילי שגם טל לא הזכיר, אבל אם הזכיר טל אין מחזירין אותו. במה דברים אמורים שמחזירין אותו, בשלא אמר בימות הגשמים מוריד הגשם, היינו כשסיים כל הברכה והתחיל ברכה של אחריה, ואז חוזר לראש התפלה. אבל אם נזכר קודם שסיים הברכה, יאמר במקום שנזכר. כך הוא דעת הרא"ש (תענית פ"א א'). ואם חתם מחיה מתים ועדיין לא פתח באתה קדוש, בהא כולי עלמא מודו שיאמר משיב הרוח ומוריד הגשם בלא חתימה.
<h4>סימן קכח</h4>
ירושלמי (תענית פ"א ה"א) המתפלל ואינו יודע אם הזכיר או לאו, כל ל' יום חזקה מה שהוא למוד מזכיר, מכאן ואילך מה שצריך מזכיר. הלכך עד ל' יום אם ספק לו אם הזכירו אם לאו, צריך לחזור, דמסתמא לא הזכיר, והוא הדין נמי ל' יום אחר הפסח מסתמא הזכיר וצריך לחזור. והר"ר מאיר מרוטנבורג היה רגיל לומר בשמיני עצרת ברכת אתה גבור תשעים פעמים עד משיב הרוח מוריד הגשם, כנגד ל' יום שאומר אותו ג' פעמים בכל יום, ועכשיו אם היה מסופק אין צריך לחזור. וכן אם אמר בפסח ברכת אתה גבור עד מכלכל חיים תשעים פעמים, אחר כך אם הוא מסתפק אין צריך לחזור.
<h4>סימן קכט</h4>
ברכה שלישית, הוא אתה קדוש. ואלו שלשה ברכות חשובים כאחת, ובכל מקום שטעה בה חוזר לראש, לא שנא יחיד לא שנא צבור.
<h4>סימן קל</h4>
ברכה רביעית, אתה חונן. ומה ראו לומר בינה אחר קדושה, דכתיב (ישעיה כט, כג) כי בראותו ילדיו כו' עד והקדישו את קדוש ישראל, וסמיך ליה וידעו תועי רוח בינה (מגילה יז ב). ועוד מפני שמותר האדם מן הבהמה היא הבינה והשכל קבעוהו ראש לאמצעיות (טור סי' קט"ו). ועוד אם אין בינה אין תפלה, ומבדילין בה במוצאי שבת ויום טוב, מפני שהיא חכמה, שמה שאדם מבדיל בין דבר לדבר חכמה הוא לו, לכן קבעוהו בברכת חכמה. ורמז לדבר בינה ראשי תיבות ב'שמים י'ין נ'ר ה'בדלה (מהרי"ל תפילה י').
<h4>סימן קלא</h4>
חמישית, השיבנו. ומה ראו לומר תשובה אחר בינה, שנאמר (ישעיה ו, י) ולבבו יבין ושב ורפא לו. הרי שהבינה מביאה לידי תשובה (מגילה יז ב).
<h4>סימן קלב</h4>
ששית, סלח לנו. ומה ראו לומר סליחה אחר תשובה, כי ע"י התשובה הקדוש ברוך הוא סולח, דכתיב (ישעיה נה, ז) וישוב אל ה' וירחמהו ואל אלהינו כי ירבה לסלוח. ואף על גב דכתיב נמי (שם ו, י) ושב ורפא לו, אם כן הוה ליה למימר רפואה אחר תשובה, האי רפואה לאו בתחלואים אלא בסליחה, ואם כן האי תיובתא סייעתא היא. ויש בה כ' תיבות כנגד כ' פעמים שכתוב בתורה ונסלח וסלחת (כלבו סי' י"א)
<h4>סימן קלג</h4>
שביעית, ראה נא בענינו. דאתחלתא דגאולה בשביעית, ובמוצאי שביעית בן דוד בא (מגילה יז ב). י"ח תיבות כנגד פסוק ונצעק אל ה' (כלבו סי' י"א).
<h4>סימן קלד</h4>
שמינית, רפאינו. ומה ראו לומר רפואה בשמינית, אמר ר' אחא מתוך שניתנה מילה בשמינית וצריכה רפואה קבעוה בשמינית (מגילה יז ב). וכתב מורי מהר"ש ז"ל (סי' ס"ד) דאין לומר רפאינו ה' אלהינו כמו שכתוב בסידורים קדמונים, אלא רפאינו ה' ונרפא, כי פסוק הוא בירמיה (יז, יד) רפאני ה' וארפא וגו', רק ששינו מיחיד לרבים. וכן אין לומר ראה נא בעניינו, רק ראה בעניינו, מלשון הכתוב (תהילים כה, יח) ראה עניי ועמלי ע"כ. ומה שכתב שיש לומר רפאינו ה' ונרפא, כן הוא הנוסח בטור אורח חיים, ומוכח כן מתוכו ומתוך הכל בו (סי' י"א) שכתב שיש בה כ"ו תיבות, וזהו לפי הנוסח רפאינו ה' ונרפא, וכן הוא הנוסח בסידורי ספרדים. אבל מה שכתוב שיש לומר ראה בעניינו, בכל נוסחי הטורים חדשים גם ישנים לא מצאתי רק ראה נא, וכן בסידורי ספרדים. גם הכלבו (שם) כתב שיש בו שמנה עשרה תיבות, ואם לא נאמר מלת נא יהיו רק שבעה עשר. משמע שגם בעל הספר ההוא סבר שיש לומר ראה נא שלא כדעת מורי. ומהרר"ץ בדקדוק תפלה שחבר הסכים לדעת מורי ז"ל, שכתב גם כן שאין לומר ראה נא.
<h4>סימן קלה</h4>
תשיעית ברכת השנים. ומה ראו לאומרה בתשיעי, אמר רבי אלכסנדרי כנגד מפקיעי שערים, דכתיב (תהילים י, טו) שבור זרוע רשע, ודוד אמרה בתשיעית (מגילה יז ב). וכתב מורי ז"ל (מהרש"ל סי' ס"ד) שיש לומר ושבענו מטובך לא מטובה, כי השביעה שיתברך המזון בבני מעיים אינו תלוי בגידול הארץ, אלא בברכת ה' שישפיע השובע מאתו, כדכתיב (תהילים קמז, י) השם גבולך שלום חלב חטים ישביעך. וגם ברכת הטוב שייך בהקב"ה, דכתיב (דברים כח, יב) יפתח ה' לך את אוצרו הטוב עכ"ל.
<h4>סימן קלו</h4>
ואומרים השאלה, והכי עניינה לעולם, כמה ימים שהיתה התקופה בתשרי כך תהיה שאלה בכסלו, אך כשהשנה שלימה אז תהיה השאלה יום אחד פחות בכסליו משהיתה התקופה בתשרי. וסימנך שפ"י ש'למים פ'חות י'ום. הטעם, לפי שמונים מיום ב' של ראש חדש, ואין מן התקופה ועד השאלה אלא ס' יום לכן פחות יום. עוד סימן לשאלה, באיזה יום שנפלה תקופת תשרי ממנה תמנה ארבע ימים, ובאותו יום רביעי תהיה השאלה בכסליו. כגון אם נפלה התקופה ביום א' אז תהיה השאלה ביום ד', וכן לעולם. וסימנך וא"ד יעלה וגו' (בראשית ב, ו).
<h4>סימן קלז</h4>
כתב הרב בעל האשכול (הל' תפילה ט"ו ע"א) הטעם למה תקנו ז"ל גבורת גשמים מיום טוב אחרון של חג, ויום השאלה אינו רק בז' במרחשון או לס' בתקופה. מפני שמיום טוב אחרון ואילך זמן גשמים, אף על פי שאינו צריכין, כיון שחג זמן גשמי שנה, ושינוי העתים חורף מן הקיץ, צריכים אנו להודות לפני השי"ת בעת השנוי, אבל השאלה לא נעשה עד עת הצורך, ע"כ.
<h4>סימן קלח</h4>
מסקנת הפוסקים דלא אמרינן מעת לעת, אלא קיימא לן לעולם בערבית יום ס' מתקופת תשרי מתחילים לשאול, ויום התקופה היא בכלל הס', ויום ס' כלאחר ששים. ומתחילין לומר ותן טל ומטר בערבית שקודם יום ס', נמצא שמונים נ"ט ימים, ומהתחלת יום ס' היא התחלת השאלה, וסימנך תז"ל כט"ל אמרתי (דברים לב, ב), רצה לומר לאחר מנין כט"ל ימים אומרים ותן טל, ואם יבא יום ס' בשבת מתחילים בליל א', שאין אומרים בשבת ותן טל ומטר.
<h4>סימן קלט</h4>
אם שאל מטר בימות החמה, מחזירין אותו. וכן אם לא שאל בימות הגשמים, מחזירין אותו אפילו שאל טל. אבל אם שאל מטר ולא טל אין מחזירין אותו. ואם לא שאל מטר ונזכר קודם שומע תפלה, אין מחזירין אותו ושואל בשומע תפלה. ואם לא נזכר עד אחר שומע תפלה, אם עקר רגליו חוזר לראש. ואפילו לא עקר רגליו ואינו רגיל לומר תחנונים אחר שמנה עשרה, חוזר לראש, רוקח סי' שכ"ג. ואם לא עקר רגליו, פסק בהלכות גדולות (ברכות פ"ה) שחוזר לברכת השנים, וכן כתב הרמב"ם ז"ל והראב"ד ז"ל (פ"י ה"ט), ולזה הסכים הרא"ש ז"ל (ברכות פ"ד סי"ד) ובנו בטור או"ח סימן קי"ז. ואם נזכר קודם שהתחיל תקע בשופר, אומר ותן טל ומטר ואח"כ תקע, או"ח סי' קי"ד. וכן אם נזכר בין שומע תפלה לרצה אומר במקומו, דכל שלא התחיל רצה כאילו לא מסיים שומע תפלה.
<h4>סימן קמ</h4>
ולענין אם מסופק אם אמר השאלה אם לאו, דינו כמו בהזכרת הגשם. ואם אמר צ' פעמים אז אם ספק אם אמר אם לאו אינו חוזר לראש, וכן כתב התשב"ץ סימן רכ"ה.
<h4>סימן קמא</h4>
כתב הטור בסי' קי"ז וז"ל, שואלים עד תפלת מוסף של יום טוב ראשון של פסח, כל זמן שמזכירים הגשמים ויחידים הצריכים למטר אחר כך שואלים בשומע תפלה. אפילו עיר אחת גדולה כנינוה כיחידים דמו, ושואלים אותו בשומע תפלה. אבל ארץ אחת כולה, כמו ספרד בכללה או אשכנז בכללה, אם צריכים למטר אחר כך, כתב אדוני אבי הרא"ש ז"ל בתשובת שאלה (כלל ד' סי' י') שיכולים לשאול אחר כך בברכת השנים כפי הצורך להם. וכתב מהר"י אבוהב (בביאורו לטור שם), שמאחר שהרא"ש ז"ל כתב באותה תשובה שאעפ"י שהוא יחיד היה יכול לשאול מאחר שזה הדבר הוא צורכי רבים, אלא כדי שלא יהא נראה שהם כאגודות אגודות, נראה מכאן ראיה שאם היחיד טעה ושאל גשם בזמן שהיה מן הדין לשאול שלא יחזור. מאחר שהאמת נראה כדברי הרא"ש, ואפילו ביחיד יש לו מקום להתפלל, אלא מהסבה הנזכרת היכא שהתפלל בדיעבד שאין בכאן זאת החורבה, נראה שאין לו לחזור, וצריך עיון, עכ"ל (בית יוסף).
וכן הסכים מהר"ם בשו"ע (סי' קי"ז ס"ב) שכתב וז"ל, ומיהו אם בארץ אחת כולה הצריכים מטר בימות החמה טעה בה יחיד ושאל מטר בברכת השנים אינו מחויב לחזור ע"כ. ונראה מזה גם כן שאם טעה מז' במרחשון עד ס' אחר התקופה, שאין צריך לחזור, כי כל הארצות צריכים מים בההיא שעתא, כמו שכתב הרא"ש בתשובה, הביאו הטור או"ח סימן קי"ז, ויש לסמוך בדיעבד אסברת הרא"ש. ומאחר דאיפסק הלכתא כרבן גמליאל בארץ דמתחילין בז' במרחשון, כדאי הוא לסמוך עליו בדיעבד אף בהארצות הללו, מאחר שאין ענין לחלק בין ארצות הללו לארץ ישראל, שבבל היה מצולה היו עושים כפי הצורך להם, אבל ארצות הללו שצריכים מים כמו ארץ ישראל למה לא נסמוך אדברי רבן גמליאל לכל הפחות בדיעבד, כך נראה לי.
<h4>סימן קמב</h4>
עשירית, תקע בשופר. ומה ראו לומר קיבוץ גליות אחר ברכת השנים, לפי שנאמר (יחזקאל לו, ח) ואתם הרי ישראל ענפיכם תתנו ופרייכם תשאו לעמי ישראל כי קרבו לבא (מגילה יז ב). וקיבוץ גליות ע"י תקיעת שופר, כדכתיב (ישעיה כז, יג) והיה ביום ההוא יתקע בשופר גדול וגו'.
<h4>סימן קמג</h4>
אחת עשרה, השיבה שופטינו. ומה ראו לאומרה אחר קיבוץ גליות, דכיון שיתקבצו עושה דין ברשעים קודם שיבואו להתיישב בירושלים, כדכתיב (ישעיה א, כה) ואשיבה ידי עליך ואצרוף כבור סיגיך ואסירה כל בדיליך, ועל ידי כן ואשיבה שופטיך כבראשונה ויועציך כבתחלה (טור סי' קי"ח). גם בכאן לא כתב הטור מנין התיבות, והכלבו (סי' י"א) כתב כי יש בה כ"ז תיבות, כנגד כ"ז תיבות שיש בג' פסוקים ואשיבה ידי, ואשיבה שופטיך, ציון במשפט תפדה, ע"כ. ואני חפשתי חפ"ש מחפ"ש באחד מתחת נוסחי אשכנזים וספרדים ולא מצאתי רק כ"ה תיבות, ונראה לי שהם כנגד אלו ג' פסוקים הסמוכים זה לזה שיש בהם כ"ה תיבות, ואשיבה שופטיך, ציון במשפט תפדה. ושבר פושעים וחטאים, שמתוך המשפט כלו המינים (מגילה יז ב).
<h4>סימן קמד</h4>
שתים עשרה, קללת המינים. וקבעוה אחרי המשפט, שכיון שנעשה דין ברשעים כלו המינים. וכולל הזדים עם המינים, כדכתיב (ישעיה א, כח) ושבר פושעים וחטאים יחדיו ועוזבי ה' יכלו (מגילה יז ב).
<h4>סימן קמה</h4>
שלשה עשר, על הצדיקים. ותקנוה אחר קללת המינים, שכיון שכלו המינים מתרוממת קרנות הצדיקים, כדכתיב (תהילים עה, יא) וכל קרני רשעים אגדע תרוממנה קרנות צדיק.
<h4>סימן קמו</h4>
ארבעה עשר, בונה ירושלים. ותקנוה לומר אחר על הצדיקים, שעיקר התרוממות קרנות הצדיקים בירושלים, שנאמר (תהילים קכב, ו) שאלו שלום ירושלים ישליו אוהביך. ונוסחי אשכנזית, ולירושלים עירך וכו', סמך נוסח זה במדרש דורשי רשומות, שאומר כי מניין ר"ת של שמנה עשרה עולה אלף ות"ת, כמנין המלאכים המקבלים תפלותיהן של ישראל. ולפי זה הנוסח הוי החשבון מכוון (טור סי' קי"ח).
<h4>סימן קמז</h4>
חמשה עשר, את צמח דוד. ותקנוה אחר בונה ירושלים, שכיון שבאים לירושלים בא דוד, דכתיב (הושע ג, ה) אחר ישובו בני ישראל ובקשו את ה' אלהיהם ואת דוד מלכם ופחדו אל ה' ואל טובו באחרית הימים (מגילה יח א).
<h4>סימן קמח</h4>
ששה עשר, שמע קולינו. ותקנוהו אחר צמיחת דוד, שכיון שבא דוד באה תפלה, דכתיב (ישעיה נו, ז) והביאותים אל הר קדשי ושמחתים בבית תפלתי. ירושלמי (ברכות פ"ב ה"ד) אמר ר' תנחום, מפני מה תקנו שמע ברכת חמש עשרה, כנגד ה' למבול ישב (תהילים כט, י) שהוא הזכרה ט"ו מהבו לה' בני אלים, שהתפלה מעכבת את הפורענות לבא לעולם (מגילה יח א). וזהו לפי מנהג קדמונים שלא היו להם רק שמנה עשרה ברכות.
<h4>סימן קמט</h4>
שבעה עשר, רצה. ותקנוה אחר שומע תפלה, שכיון שבאתה תפלה באה עבודה, דכתיב (ישעיה נו, ז) ושמחתים בבית תפלתי עולותיהם וזבחיהם לרצון על מזבחי כי ביתי בית תפלה יקרא. ובמדרש (עשרת הדברות, ובזוה"ח לך לך דף מ"א ע"א) יש, שמיכאל שר הגדול מקריב נשמתן של צדיקים על מזבח של מעלה, ועל זה תקנו ואשי ישראל ותפלתם. לכן יש ספרים דלא אמרינן ותפלתם במהרה באהבה תקבל, כי מיכאל מקריב נשמת צדיקים אין ראוי לומר במהרה, אבל לפי מניין התיבות צריך להיות ל"ד תיבות, שהיו ל"ד כהנים מביאים פר ושעיר, והכהן המקריב נגד החזן, וכן הוא גירסת הרוקח במהרה. ור"ש הלוי מגרמייזא (סידור ר"ש מגרמיזא עמ' ק"ט) מיחה לומר מהרה לפי שעל נשמת הצדיקים קאי, וגרס והשב את העבודה למלאות את החשבון, וכן מצאתי בסידורים ישנים.
<h4>סימן קנ</h4>
שמנה עשרה, מודים. ותקנוה אחר רצה, דכיון דבאתה עבודה באתה תודה, דכתיב (תהילים נ, כג) זובח תודה יכבדנני, פירש רש"י אחר זביחה תודה (מגילה יח א). ושוחין בה תחלה וסוף. כתוב בהג"ה אשיר"י סוף (מסכת) [פרק קמא] דברכות (סי' ט"ו) בשם אור זרוע, מי שמתפלל ובא גוי כנגדו, ויש לו שתי וערב, אל ישתחוה במודים אף על פי שלבו לשמים. ובפ"ק דבבא קמא (טז א) אמרו שדרה של אדם לאחר שבע שנים נעשה נחש, והוא דלא כרע במודים. וכתבו התוס' (שם: ד"ה והוא) מדה כנגד מדה, שהיה לו לכרוע ולזקוף כנחש והוא לא עשה כן, לכן נעשה שדרו נחש, וזהו עונשו שגנאי הוא לו שנעשה נחש ע"כ. ודוקא שדרו ולא שאר אבר, לפי שהיה לו לשחות עד שיתפקקו כל חוליותיו שבשדרו. וכן הוא בירושלמי פ"א דשבת (ה"ג) בר שיזרתא דבר אינש מתעביד חויא דלא כרע כל קומתיה עד שיזרא.
<h4>סימן קנא</h4>
אחר הודאה ברכת כהנים, דכתיב (ויקרא ט, כב) וישא אהרן את ידיו אל העם ויברכם וירד מעשות החטאת, אלמא לאחר עבודה ברכה (מגילה יח א). והיה ראוי לאומרה מיד אמר העבודה, אלא דעבודה והודאה חדא מילתא היא. ודווקא ש"ץ אומר אותה, אבל יחיד אין לאומרה, לשון טורים (סי' קכ"א). וכן כתב הרר"ד אבודרהם (דיני תפילת י"ח, ד"ה ונשאל הרי"ף) וז"ל, אסור ליחיד לומר ברכת כהנים בתפלתו, כי בציבור נתקנה כנגד נשיאת כפים שאינו אלא בעשרה. וכן כתב בעל המנהיג (דיני תפילה עמ' צ"ט) הביאו הטור סימן קי"ז. ואנו נוהגין שאפילו יחיד אומרה, שכן כתב התשב"ץ סימן רל"ט ז"ל, ובכל זמן ששליח ציבור מתפלל ברכה זו ברבים גם יחיד אומר אותה. וכן כתב הכלבו בסימן י"א וז"ל, כתב הר"ם נ"ע בתענית במנחה ובכל עת שש"ץ מתפלל ברכינו בברכה גם יחיד מתפלל אותה ע"כ. וכן הוא במנהגי מהרא"ש וכן נוהגים.
<h4>סימן קנב</h4>
תשע עשרה, שים שלום. ותקנוה אחר ברכת כהנים, דכתיב (במדבר ו, כז) ושמו את שמי על בני ישראל ואני אברכם, וברכה של הקדוש ברוך הוא הוא שלום (מגילה יח א). ואחר כך אומר אלהי נצור, ויכול לענות קדיש וקדושה וברכו, שאלהי נצור אינו אלא תחנונים שלאחר התפלה, אורח חיים (סי' קכ"ב) ומרדכי פרק לולב (סוכה סי' תשנ"ד). ויש מוסיפים לומר מלכינו אלהינו יחד שמך בעולמך, והכי אתמר בהגדה, אמר שמואל כל הזריז לומר ארבע דברים הללו זוכה ומקבל פני השכינה, עשה למען שמך [עטרת], עשה למען ימינך [חסד], עשה למען תורתך [ת"ת], עשה למען קדושתך [גבורה]. וכתב הטור (סי' קכ"ב) וז"ל, וכן נהגו לומר אלהי נצור עד וקלקל מחשבתם, מלכינו ואלהינו ואלהי כל בשר, יחד שמך בעולמך, בנה עירך, יסד ביתך, שכלל היכלך, קרב קץ ביאת משיחך, פדה עמך, שמח עדתך, עשה למען שמך, עשה למען תורתך, עשה למען קדושתך, עשה למען מלאכי מרומים, עשה למען ימינך, עשה למען צדקתך, עשה למענך אם לא למענינו, למען יחלצון ידידיך הושיעה ימינך וענני, ויהיו לרצון אמרי פי וגו' ע"כ. וכן היה נוהג מורי ז"ל (שו"ת מהרש"ל סי' ס"ד).
<h4>סימן קנג</h4>
וכורע ופוסע ג' פסיעות לאחריו בכריעה אחת, ובעודו כורע קודם שיזקוף יטה בראשו לצד שמאלו, כמי שבא לפטור מרבו, ואחר כך לימינו, דאמר רבי יהושע בן לוי (יומא נג ב) המתפלל צריך שיפסע ג' פסיעות ואחר כך יתן שלום. ואם לא עשה כן כאילו לא התפלל. כן נראה מדבריו שאין ליתן שלום אלא לאחר שלשה פסיעות, וכן כתב בהדיא בתרומת הדשן (סי' י"ג).
<h4>סימן קנד</h4>
ונוהגים לומר ואמרו אמן אפילו יחיד. ושמעתי על שם רבי יודא החסיד דהוה כמי שאומרים ליחיד ברוך היושבים, שהוא כנגד המלאכים המלווים את האדם בכל יום, כן יאמר ואמרו אמן לנגד אותן המלאכים המצווין לשומרו.
<h4>סימן קנה</h4>
כתב בהגהות מיימוני פ"ה מהלכות תפלה (אות ס') שרגל שמאל יפסיע תחלה. דאמרינן בשוחר טוב בפסוק כל עצמותי תאמרנה (תהילים לה, י) אמר דוד כו', עד רגל שמאל לג' פסיעות שלאחר תפלה. וכן כתב השבלי לקט בסימן ח'.
<h4>סימן קנו</h4>
כתב רבינו הגדול מהר"י אבוהב, שאלו הפסיעות צריך שיהיו עקב בצד אגודל, ואגודל בצד עקב ככהנים. ועוד שם טעם לשלשה פסיעות שלאחר תפלה, כנגד שלשה מילין שרחקו ישראל מהר סיני בשעת מתן תורה. ועוד נמצא בהגדה שמשה רבינו ע"ה נכנס בחושך ענן וערפל לפני הקדוש ברוך הוא, וכשיצא יצא מאלו שלשה, ולכך אנו עושים שלשה פסיעות ע"כ. ושבלי הלקט (סי' י"ח) כתב בשם הגאונים טעם לג' פסיעות, מפני כשאדם עומד בתפלה עומד במקום קדושה ושכינה למעלה מראשו, וכיון שנפטר מתפלתו צריך לפסוע שלשה פסיעות לאחריו, כדי שיצא ממקום קדושה ועומד במקום חול. וראיה לדבר, שכן כיון שחוזרים לאחוריהם שלשה פסיעות נותנים שלום זה לזה, כלומר עד עכשיו היינו במקום קדוש ויצאנו למקום חול עכ"ל. נמצא כתוב משם רבינו האי שטעם שלשה פסיעות משום דתפלה כנגד תמידים תיקנום, וכשהכהן עולה למזבח עם איברי התמיד היה עולה דרך ימין, ומקיף ויורד דרך שמאל. ובין כבש למזבח היו שלשה רובדים של אבן, ויורד כהן שלשה פסיעות על עקב, ואנו עושים כמו שהיו המה עושים.
<h4>סימן קנז</h4>
וכתב השבלי לקט (סי' י"ח) וז"ל, נשאל לגאון ז"ל אם יכול אדם להוסיף על שלשה פסיעות אם לאו. והשיב, למה הוצרך לכך כבר נתנו חכמים שיעור בשלשה ואי אפשר להוסיף, ומי שהוסיף יוהרא הוא, עכ"ל.
<h4>סימן קנח</h4>
ובמקום שכלו שלשה פסיעות יעמוד ולא יחזור מיד למקומו, דאיתמר משמיה דרב מרדכי כיון שפסע שלשה פסיעות לאחוריו התם מבעי לי למיקם. משל לתלמיד שנפטר מרבו, שאם חוזר מיד דומה לכלב ששב על קיאו, שסופו הוכיח על תחלתו שלא פסע לאחוריו כדי לפטור מרבו כיון שחוזר אליו מיד, עכ"ל הטורים (סי' קכ"ג). וכתב רבינו הגדול מהר"י אבוהב ז"ל (שם), וגם זה טעם המנהג שאומר, שמאחר שזה כשיפסע אלו הפסיעות וחוזר, נראה שמה שחוזר לאחוריו לא היה מצד שסיים תפלתו והוא נפטר מרבו, אם כן זאת התנועה שעשה היא תנועה משובשת, ודוגמא בזה לכלב ששב על קיאו, שהנה בשעה שהוא משליך קיאה נראה שהוא משליך אותו מצד שאין לו תועלת, ואחר כך כשחוזר ואוכלו נראה שאין הדבר כן, אם כן דבר מגונה הוא במה שהקיא אותו עכ"ל.
ומהר"י סג"ל (מנהגים ליקוטים ל"ט) אמר, דנראה לו ליישב דהא דאיתא בכמה דוכתא מי ששב מחטאו יהא נדמה עליו כאילו לא חטא לעולם, ויהא בטוח במחילה גמורה, ולא יחשוב אולי לא נתכפרו עונותיו, ויגמר בדעתו שלא לחזור לחטוא לעולם. והשתא כשאדם סיים תפלתו ופוסע אחוריו ישאר עומד שם, וידמה אל לבו שתפלתו נתקבל ונתכפר ונפטר מכל וכל, ואם חוזר מיד נראה כאילו ממהר לבקש להתפלל על שיחזור לחטוא עוד. משל לכלב שכבר קץ ומאס במאכל שבמעיו עד שהקיאו, ושוב חוזר עליהם ומתוקים לו כדבש ואוכלה. ע"כ הוא בלקוטיו.
<h4>סימן קנט</h4>
כתב הרי"ף (ברכות כד ב) מבעי ליה לאיניש למיקם התם עד דפתח ש"ץ, וכדפתח ש"ץ הדר לדוכתא, וכן כתב הרא"ש בפרק אין עומדין (פ"ה סכ"ג). ואיכא מאן דאמר עד דמטי ש"ץ לקדושה, והרמב"ם ז"ל (פ"ט ה"ד) כתב כההוא מ"ד, וכן כתב הכלבו סימן י"א. וכתב האגור (סי' קס"ד) שכן הנהיג אביו מהר"י לנד"א. וכתב האבודרהם (הל' תפילה) בשם הראב"ד כשמתפלל יחידי ימתין בשיעור זה, אבל ר' ירוחם (נתיב ג' ח"ג, כ"ה ע"ב) כתב שימתין שם מעט כדי הילוך ארבע פסיעות, וכן נוהגין. הרשב"א (ח"א סי' תל"ו) כתב שהש"ץ ימתין גם כן מעט כדי הילוך ד' פסיעות.
<h4>סימן קס</h4>
הרב הגדול מהר"י מולן (מנהגים, תפילה ב') אם הוא מסיים שמנה עשרה שלו תכף שיושב ש"ץ לתחינה, וכן במוצאי שבת אם פתח שליח ציבור ויהי נועם, ותכף לו סיים הרב פסיעותיו דאחר י"ח, אז היה נשאר עומד במקומו שפסע שם וכיסה פניו ואומר תחינה או במוצאי שבת ויהי נועם טרם שחוזר לישב במקומו, כדי שלא יהא נדמה לכלב ששב על קיאו.
<h4>סימן קסא</h4>
על כן הוא י"ח ברכות על סדר הפסוקים, וגרסינן פ"ב דמגילה (יח א) תניא, ק"כ זקנים ומהם כמה נביאים תקנום י"ח ברכות על הסדר. וכתב בשבלי לקט (סי' י"ח) מצאתי אגדה מאי על הסדר זה סדר עולם, שכך מצינו י"ח ברכות של תפלה מעולם היו מתוקנות זו אחר זו, כיון שבאו אנשי כנסת הגדולה כללום ותיקנום כסדרם. כשנצל אברהם מאור כשדים פתחו מלאכי השרת ואמרו מגן אברהם. כשנעקד יצחק אמרו מחיה מתים. כשבא יעקב ופגע בשערי רחמים והקדיש שמו של הקדוש ברוך הוא אמרו האל הקדוש. כשלימד גבריאל את יוסף ע' לשון אמרו חונן הדעת. כשעשה ראובן מעשה בלהה ונקנסה עליו מיתה ושב בתשובה וחיה, דכתיב (דברים לג, ו) יחי ראובן ואל ימות, אמרו הרוצה בתשובה. כשעשה יהודה מעשה תמר ואמר (בראשית לח, כד) הוציאוה ותשרף, ואמר (שם כו) צדקה ממני, ונסלח לו אותו עון, אמרו חנון המרבה לסלוח. כשאמר הקדוש ברוך הוא במצרים לישראל וגאלתי אתכם (שמות ו, ו), אמרו גאל ישראל. כשריפא רפאל את אברהם, אמרו רופא חולים. כשזרע יצחק ומצא מאה שערים, אמרו מברך השנים. כשבא יעקב למצרים ונתקבצו השבטים עם יוסף, אמרו מקבץ נדחי עמו ישראל. כשאמר הקדוש ברוך הוא למשה ואלה המשפטים (שם כא, א), אמרו מלך אוהב צדקה ומשפט. כשטבעו המצרים בים סוף, אמרו שובר אויבים ומכניע זדים. כשאמר ליעקב ויוסף ישית ידו על עיניך (בראשית מו, ד) ובטח על דברו ואחר כך נתקיים, אמרו משען ומבטח לצדיקים. כשבנה שלמה בית המקדש, אמרו בונה ירושלים. כשעברו ישראל בים סוף ואמרו שירה, אמרו מצמיח קרן ישועה. כשנאנחו ישראל ויזעקו ושמע ה' את נאקתם, אמרו שומע תפלה. כשירדה שכינה במשכן, אמרו המחזיר שכינתו. כשהכניס שלמה הארון לפני ולפנים ונענה, נתן הודאה ושבח, אמרו הטוב שמך ולך נאה להודות. כשנכנסו ישראל לארץ ונתקיים להם ונתתי שלום בארץ (ויקרא כו, ו), אמרו המברך את עמו ישראל בשלום, ע"כ.
והנה אנשי כנסת הגדולה תקנום שלא על סדר המאורעות, רק כפי מה שהסמיכום על המקראות כדכתבתי לעיל, והוא מבואר בתלמוד בפ"ב דמגילה (שם). ומצאתי במדרש (ילק"ש שמואל א' רמז פ') ותתפלל חנה (שמואל א', ב, א) מכאן אנו למדין שנשים חייבות בתפלה, שכן חנה היתה מתפללת י"ח ברכות. רמה קרני בה', מגן אברהם. ה' ממית ומחיה, מחיה מתים. אין קדוש כה', האל הקדוש. כי אל דעות ה', חונן הדעת. ונכשלים אזרו חיל, הרוצה בתשובה. מוריד שאול ויעל, המרבה לסלוח. שמחתי בישועתך, גואל ישראל. מקימי מעפר דל, רופא חולי. שבעים בלחם, מברך השנים. רגלי חסידיו ישמור, מקבץ נדחי עמו ישראל. ה' ידין אפסי ארץ, אוהב צדקה ומשפט. ורשעים בחושך ידמו, מכניע זדים, וירם קרן משיחו, את צמח דוד. ואין צור כאלהינו, שומע תפלה. אל תרבו תדברו גבוהה, שאותך לבדך ביראה. יצא עתק מפיכם, הטוב שמך ולך נאה להודות. ויתן עוז למלכו, עושה השלום. גם מתוך מדרש זה שמענו שברכות הללו היו מעולם ואנשי כנסת הגדולה תקנום על הסדר.
<h4>סימן קסב</h4>
ולאחר שסיימו הציבור תפלתן יחזיר ש"ץ התפלה. וכתב מהרא"י (תרומת הדשן) בכתביו סימן ק"י, החזן כשמתחיל י"ח בקול רם, נראה שיש לו לחזור ולומר ה' שפתי, אבל שומע תפלה הואיל שכבר אמר קודם תפלתו אין צריך לחזור ולומר אפילו במנחה ומוסף, מסתמא הוא הדין שחרית וערבית, שלא אמר תחלה קודם תפלת עצמו דלא מפלגינן.
<h4>סימן קסג</h4>
טעם חזרת התפלה, שאם יש מי שאינו יודע להתפלל יכוון למה שהש"ץ אומר ויוצא בו, וגם כדי שיענו קדושה אחריו. ועל כן צריך שלא יתחיל יחיד להתפלל אלא אם כן יכול לגמור קודם שהגיע ש"ץ לקדושה. ואם הוצרך להתחיל מכח שהשעה עוברת, או כדי לסמוך גאולה לתפלה, אזי יאמר עם הש"ץ מלה במלה כל הקדושה כמו שהש"ץ אומר, וכן יאמר עמו מלה במלה לדור ודור וברכת שומע תפלה, ואז חשוב כאילו הוא עצמו חתים בהאל הקדוש ובשומע תפלה, ותו לא צריך לענות אמן כמו ש"ץ עצמו, דאמן דהאל הקדוש ודשומע תפלה דינו כקדושה. וגם יכוון כשיגיע ש"ץ למודים יגיע גם למודים או להטוב שמך ולך נאה להודות, כדי שישחה עם ש"ץ, כן מסיק מהרא"י בתרומת הדשן (סי' י"א).
<h4>סימן קסד</h4>
מי שבא לבית הכנסת אחר קדושה, אם יכול להתחיל להתפלל ולגמור קודם שיגיע ש"ץ למודים יתפלל, ואם לאו לא יתפלל. והוא הדין אם יכול להגיע למודים או לאחד מהברכות ששוחים בהם כשיגיע ש"ץ למודים יתפלל. ואם כבר קרא קריאת שמע וצריך להתחיל י"ח כדי לסמוך גאולה לתפלה, ונזדמן ששליח ציבור הגיע למודים והוא עומד באמצע ברכות, ישחה עמו, אבל אם הוא בתחלתה או בסופה שאין שוחים בהם אין יכול לשחות, אורח חיים סימן ק"ט.
<h4>סימן קסה</h4>
וההיא דישחה דיה בשחיה לבדה, אבל אם קרא קריאת שמע והגיע ש"ץ למודים, ישחה ויאמר מודים. וכן ברכו, וקדיש וקדושה, ואמן יהא שמיה רבה, ואמן דהאל הקדוש ודשומע תפלה. ואם יאמר מודים דרבנן ויתברך וישתבח בשעת ברכו, מסקנת הפוסקים שאין לאומרה. עיין בב"י באו"ח סימן ס"ו.
<h4>סימן קסו</h4>
כתב הרשב"א (ח"א סי' קנ"ח) יחיד העומד בתפלה, וכשיגיע לקדושה הוי הציבור אומר קדושה דסידרא, דבר ברור הוא שאין אומרים קדושה עמהם שאין סדר הקדושות אחת. אבל אם היחיד מתפלל תפלת יוצר, וכשיגיע לקדושה ואמר שליח ציבור תפלת מוסף, נמצא בשם הגאונים (הגה"מ פ"י אות ש') דיאמר עמו, דשניהם קדושת י"ח, וקדושות שוות הם.
<h4>סימן קסז</h4>
צריך שיכוון כל יחיד ויחיד למה שאומר ש"ץ. וכתב הר"ר דוד אבודרהם (תיקון התפילות) בשם הר"ר אברהם שושן, שג' תפלות שאנו מתפללים בכל יום יש בכל אחד י"ט ברכות, ועולין ז"ן ברכות. וראה כמה גדול שכר המתפלל עם הציבור, כי בתפלה אחת שהתפלל עמהם נחשב לו שכר כמתפלל ערב ובוקר וצהרים ביחיד. כיצד, תפלתו בלחש י"ט, וחייב אדם שלא לדבר בעוד שמחזיר ש"ץ התפלה, ושיכוון לשמוע ברכותיה ושומע כעונה, הרי י"ט ברכות אחרים. וחייב האדם לענות אמן על כל ברכה וברכה, ואמרו רז"ל (ברכות נג ב) גדול העונה אמן יותר מן המברך, הרי כאילו ברך י"ט ברכות אחרות. נמצא שבתפלה אחת עם הציבור כתקנה נותנין לו שכר ז"ן ברכות. ובתפלת ערבית שאין ש"ץ מחזיר התפלה, לפיכך תקנו לאחר השכיבנו י"ט פסוקים וחתימה בסוף, תמצא בהם בין אזכרות ובין אמנים ל"ח, וי"ט ברכות של תפלת לחש הרי ז"ן ברכות בערבית, ע"כ.
<h4>סימן קסח</h4>
כתב אורחות חיים (סי' פ"ב) וז"ל, כתב הר"ר יונה, העונה אמן אחר כל ברכה הרי הוא כמתפלל ב' פעמים. ואמרו רז"ל מי שהתפלל ולא כיון וחזר והתפלל מובטח לו שתפלתו נשמעת. ולא ישיח שיחת חולין בשעה שש"ץ מתפלל, ואם שח הוא חוטא וגדול עונו מנשוא וגוערין אותו, עכ"ל.
<h4>סימן קסט</h4>
כתב הרא"ש בתשובה כלל ד' (סי' י"ט) שיש לגעור באותן המגביהים קולם ואומרים עם החזן תפלת י"ח וקדושה, והמזמרים עם החזן נראה כקלות ראש. ושמעתי מאבא מורי שהיה אומר על כל ברכה וברכה שהיה שומע בכל מקום ברוך הוא וברוך שמו, וזהו מה שאמר משה רבינו (דברים לב, ג) כי שם ה' אקרא הבו גודל לאלהינו, ועוד אפילו כשמזכירים צדיק צריך לברכו, שנאמר (משלי י, ז) זכר צדיק לברכה, ע"כ (טור סי' קכ"ד).
<h4>סימן קע</h4>
ויענו אמן אחר כל ברכה וברכה, בין אותם שיצאו ידי תפלה ובין אותם שלא יצאו. ובכוונה שיכוון לבו, אמת היא הברכה שבירך המברך, ואני מאמין בזה, כי אמן הוא לשון האמנת דברים (שבועות לו א). ולא יענה אמן חטופה, פירוש כאילו האלף נקוד בחטף. ויש מפרשים שלא יחטוף אותו, שלא ימהר לענותו קודם שסיים המברך, לשון הטורים (סי' קכ"ד). ולא אמן קטופה, פירוש אמן בשתי תיבות. ויש מפרשים קטופה שיחסר קריאת הנו"ן, שאינו מוציאה בפה שתהא נזכרת, מרדכי פ"ק דברכות (סי' קסח). ור"י אור זרוע כתב שלא הזכיר האלף אלא מן.
ולא אמן יתומה שלא שמע הברכה מפי המברך, טורים (שם). והרר"ד אבודרהם (תיקון תפילות) כתב שיש מפרשים אמן יתומה שלאחר זמן מרובה שסיים הברכה ענה אמן על דעת אותה ברכה. ולא יזרקנה מפיו, פירוש שלא ימהר לאומרה שלא בכוונה. ולא יענה אמן קצרה, דאמר בן עזאי (ברכות מז א) העונה אמן קצרה יתקצרו ימיו, ארוכה מאריכין ימיו, ובלבד שלא יאריך יותר מדאי, דאמר רב חסדא כל העונה אמן יותר מדאי אינו אלא טועה. וכתבו התוס' (ד"ה כל) דטעמא לפי שאין קריאת התיבה כמשמעה כשהוא מאריך יותר מדאי. וכתבו בהגהות מיימוני פ"א מהלכות ברכות בשם ירושלמי (שם פ"ח ה"ח) העונה אמן ארוכה יאריך ימיו בטובה. כמה שיעורה, כדי שיוכל לומר אל מלך נאמן. ובתוס' פרק כל כתבי (שבת קיט: ד"ה א"ר חנינא) משמע שצריך להרהר בשעת עניית אמן אל מלך נאמן.
<h4>סימן קעא</h4>
ירגיל את בניו הקטנים שיהיו עונים אמן, שבזה מביא אותם לעולם הבא. כדאיתא במדרש (סנהדרין קי ב) קטן אימתי הוא בא לעולם הבא, תנא משום ר' מאיר משעה שיאמר אמן, שנאמר (ישעיה כו, ב) פתחו שערים ויבא גוי צדיק שומר אמונים, אל תקרי שומר אמונים אלא שאומרים אמן. וכן כתב הכלבו סימן י"א.
<h4>סימן קעב</h4>
ולאחר שיסיים ברכה שנייה יאמר נקדש את שמך בעולם כו'. ובני אשכנז וצרפת נותנים עיניהם למעלה, ונושאים גופם כלפי מעלה, וסמך למנהגם מספר היכלות ברוכים אתם לה' שמים ויורדי מרכבה, אם תאמרו ותגידו לבני מה שאני עושה בשעה שמקדישים ואומרים קדוש קדוש קדוש, ולמדו אותם שיהיו עיניהם נושאים למרום לבית תפלתם, ונושאים עצמם למעלה, כי אין לי הנאה בעולם כאותה שעה שעיניהם נשואות בעיני ועיני בעיניהם.
וזה לשון שבלי לקט בסימן (ט') [כ'], כתב רבינו שלמה ז"ל בשעה שאומרים קדושה צריך לפסוע ג' פסיעות לפניו, על שם מלאכי צבאות ידודון ידודון (תהילים סח, יג), ידדון כתיב, ידודון בהליכה ידודון בחזירה, וכמה ג' פרסאות כנגד מחנה ישראל, וכנגדן נהגו ג' פסיעות. ועוד כתב, מה שנהגו העולם לנענע עצמן בקדושה, כתיב (ישעיה ו, ד) וינועו אמות הסיפים מקול הקורא, היו מתנועעים ומזדעזעים מפני אימת המלך, קל וחומר מה אם אבנים נזדעזעו שאין מכירין שום דבר אנו על אחת כמה וכמה. ובמעשה מרכבה [מצאתי] ברוכים לה' שמים וארץ ויורדי מרכבה, אם תגידו לבני מה שאני עושה בתפלת שחרית ומנחה, בשעה שאומרים קדוש קדוש קדוש, ולמדו אותם שישאו עיניהם למרום וירימו עקביהם עם גופם בשעה שמקדישים אותי, כי אין לי הנאה בעולמי כאותה שעה שעיניהם נשואות בעיני ועיני בעיניהם, באותה שעה אני אוחז בכסא כבודי בדמות יעקב, ומחבקה ומנשקה ומזכיר גלותם, וממהר גאולתם, ע"כ.
<h4>סימן קעג</h4>
כתב מהרא"י בתרומת הדשן (סי' כ"ח) דשפיר דמי לכוון את רגליו בשעה שאומר ש"ץ קדושה, דכיון דאמרינן כשם שמקדישין בשמי מרום, ובמרום מקדישים ברגל ישרה, יש לנו להתדמות להם בכל היכולת, ואין בזה משום יוהרא, ע"כ.
<h4>סימן קעד</h4>
כשמגיע ש"ץ למודים שוחים עמו הציבור, דגרסינן בירושלמי הכל שוחים עם ש"ץ בהודאה. וגרסינן בסוטה (מ א) בשעה שש"ץ אומר מודים העם מה אומרים, מודים אנחנו לך כו'. ופליגי בה אמוראי טובא, ואסיקנא אמר רבא הלכך נימרינהו לכולהו. ומצאתי כתוב שנקרא מודים דרבנן לפי שהוא תיקון הרבה חכמים (ב"י סי' קס"ז).
<h4>סימן קעה</h4>
וכשיגיע ש"ץ לברכת כהנים, אם יש שם כהנים נושאים כפיהם, ואם אין שם כהנים יאמר הוא ברכת כהנים. וכתב הר"ר דוד אבודרהם (עמ' קטז) שנשאל הרי"ף אם צריכים הקהל לענות אמן כשאומר ש"ץ ברכת כהנים, והשיב דאין צריך לענות אמן אלא כשנושא כהן את כפיו ע"כ. והטעם מפני שאין עונים אמן אלא כששומעים מפי המברך. ולכן יש מקצת יחידים שעונים כן יהי רצון במקום אמן עכ"ל. ומהרי"ל לא היה עונה כלום לא אמן ולא כן יהי רצון (מנהגים, תפילה ב').
<h4>סימן קעו</h4>
ואין אומרים אלהינו ואלהי אבותינו כו' רק בזמן שראוי לברכת כהנים ולישא כפים. ונהגו כל זמן שאומרים אלהינו לומר אחריו שים שלום. ומצאתי כתוב על שם הרוקח (ראה פי' הסדור עמ' פ"ג) לפי שיש בו ו' דברים, שים, שלום, טובה, וברכה, חן, וחסד, ורחמים. מול ו' דברים שבברכת כהנים. ולי נראה שיש בו מעין ברכת כהנים, שים שלום, כנגד וישם לך שלום, ברכנו אבינו, כנגד יברכך. באור פניך, כנגד יאר ה' פניו. לכן נכון לאומרו כשאומרים ברכת כהנים, אבל בלאו הכי מתחילין שלום רב. ויש מתחילין שים שלום במנחה בשבת הואיל וכתיב ביה באור פניך נתת לנו תורת חיים ואהבת חסד, שהיא התורה שקורין במנחה בשבת, וכן הוא בתשב"ץ (סי' רל"ט) [וכן הוא מנהג אשכנז].
<h3>נשיאת כפים</h3>
<h4>סימן קעז</h4>
כשמתחיל ש"ץ רצה, כל כהן וכהן שבבית הכנסת נעקר ממקומו לעלות לדוכן, כדאיתא בפרק אלו נאמרים (סוטה לח ב) והביאו הרי"ף (מגילה טו ב) והרא"ש בפרק הקורא את המגילה עומד (שם פ"ג סי' כ"ב), אמר ר' יהושע בן לוי, כהן שאינו עולה בעבודה שוב אינו עולה, שנאמר (ויקרא ט, כב) וישא אהרן את ידיו אל העם ויברכם וירד מעשות החטאת כו', מה להלן בעבודה אף כאן בעבודה. וכיון שעקר רגליו כשהתחיל אף אם לא יגיע עד שיסיים ש"ץ רצה שפיר דמי, כדאיתא נמי התם על הא דריב"ל, תני רבי אושעיא לא שנו אלא שלא עקר רגליו, אבל עקר רגליו עולה.
<h4>סימן קעח</h4>
ונוהגים מיד כשמתחיל ש"ץ רצה כל כהן וכהן עוקר רגליו מחוץ לבית הכנסת ושם יחלוץ מנעליו, שזו היא מתקנת ריב"ז שלא יעלו לדוכן במנעליהם, כדאיתא בפרק בתרא דראש השנה (לא ב) ובפרק אלו נאמרים (סוטה מ א), הביאו הרי"ף בפרק הקורא את המגילה עומד (מגילה טו ב). ומפרש בגמרא, טעמא שמא תפסק רצועה מסנדלו ויתיב למקטריה וחבריו מברכין, ואתו למימר בן גרושה בן חלוצה הוא, ולפיכך הלך וישב לו. וכתבו בהגהות מיימוני בסוף הל' תפלה (פי"ד אות ד') דמהכא מוכח דבבתי שוקים שרי לישא כפיו ע"כ. כלומר דליכא למיחש בהו שתפסיק רצועה, ומשמע דאפילו בתי שוקים של עור קאמר, דכיון דלית בהו רצועה כי הוו של עור מאי הוה. אבל סנדלים ומנעלים אעפ"י שאין בהם רצועה אסור דלא פלוג רבנן, וסתם גזרו בכל מנעלים וסנדלים. וכתב הב"י באורח חיים סימן קכ"ח דיותר נראה לומר דבתי שוקים של עור אסור דבכלל סנדלים ומנעלים הם, ולא התירו אלא בבתי שוקים שאינו של עור.
<h4>סימן קעט</h4>
לאחר שחלץ מנעליו יטול ידיו, כדאיתא בפרק אלו נאמרים (סוטה לט ב) הביאו הרי"ף בפרק הקורא את המגילה עומד (דף טו ב) אמר ר' יהושע בן לוי כל כהן שלא נטל ידיו לא ישא כפיו, שנאמר (תהילים קלד, ב) שאו ידיכם קודש וברכו את ה'. וכתב האגודה (סי' ל"ד) וז"ל, יש מהגאונים המצריכין לברך על נטילת ידים, ולא ראיתי נוהגים כן ע"כ. וכן כתב האורחות חיים (הובא בב"י סי' קכ"ח), שכתב הר"ר אברהם בן הרמב"ם ז"ל הלכה למעשה לפני אבי מורי ז"ל וזולתו ממורי התורה, שכל כהן העומד בתפלה יגש לברכת כהנים, סומך על נטילת ידים לקריאת שמע ולתפלה עכ"ל, וכן מסיק מהר"ם מריזבור"ק דלא כאורחות חיים.
<h4>סימן קפ</h4>
וכך יטול ידיו, ולא יטול ידיו כי אם מלוי, כדאיתא בספר הזוהר פרשת נשא (ח"ג קמ"ו ע"א), וז"ל, תני כהן דבעי לפרסא ידיהו בעי ליתוסף קדושה על קדושה דיליה, דבעי לקדשא ידוי על ידי דקדישא, מאי קדישא דא ליואה, דבעי כהנא ליטול קדושא דמיא מן ידוי, דכתיב וקדשת את הלוים, הא אינון קדישין, וכתב בלוים (במדבר יח, ב) וגם את אחיך מטה לוי כו', שבט אביך כלל. מכאן כל כהן דפריס ידוי בעי לאתקדשא על ידי דקדישא ליתוסף קדושה על קדושתו, ולא יטול קדושה דמיא מבר נש אחרא דלא הוה קדישא ע"כ. וכן כתב הרקנטי שם (ו, כד) בשם מדרש רות (פ"ז ע"א) ע"ש.
<h4>סימן קפא</h4>
ואחר כך יבא ויעלה לדוכן, ויעמיד פניו כלפי ההיכל ואחוריו כנגד העם. ואומר יהי רצון מלפניך ה' אלהי שתהא ברכה זו שצויתנו לברך את עמך ישראל ברכה שלמה, ולא יהא בה מכשול ועון מעתה ועד עולם, כדאיתא בפרק אלו נאמרים (סוטה לט א) הכי עקר כרעיה מאי אומר יה"ר כו'. ופירש רש"י כי עקר כרעיה בעבודה למיסק והוא מחזיר פניו כלפי תיבה מאי אמר, ומשמע מדבריו שאינו אומר תפלה זו עד שמגיע לדוכן. וכן כתב שם בסדר נשיאת כפים, עוקר רגליו ממקומו ובא לפני התיבה ומתפלל יהי רצון וכו'. וכן כתב התוס' בפרק אלו נאמרים (ד"ה וכי מהדר) והר"ן בפרק הקורא עומד (מגילה טז. ד"ה וכל כהן) בשמו. וכתבו עוד שם התוס' והר"ן בשם רש"י גם כן שמאריכין בתפלה זו עד שתכלה אמן של הודאה מפי הצבור.
<h4>סימן קפב</h4>
ועומדים שם פניהם כלפי ההיכל, ואחוריהם כלפי העם, ואצבעותיהם כפופים עד שש"ץ מסיים מודים. ואז אם הם שנים קורא להם כהנים ומחזירים פניהם כלפי העם, כדאיתא בפרק אלו נאמרים (סוטה לט א) כה תברכו פנים כנגד פנים הביאו הרי"ף פרק הקורא עומד (מגילה טו ב). ואם הוא אחד אין קורין לו אלא הוא עצמו מחזיר פניו, כדאיתא שם אמר אביי לשנים קורא כהנים לאחד אינו קורא, מאי טעמא אמור להם, לשנים ולא לאחד.
<h4>סימן קפג</h4>
יש שכותבים שאין אומרים אלהינו ואלהי אבותינו, אלא מיד כשמסיים מודים קורא כהנים, ור"י (תוס' ברכות לא. ד"ה לא יענה) כתב דוקא להם שלא היו קורין אלהינו ואלהי אבותינו, אבל עכשיו שש"ץ רגיל לומר אלהינו, גם כשכהנים נושאים ידיהם נכון לומר. וכן כתב מהר"ם (תשב"ץ סי' קצ"ח) שיש לומר אלהינו בלחש עד הכהנים, ואז אומר בקול רם כהנים כדי לקרות אותם, ומסיים ואומר בלחש עם קדושיך כו', וכן נוהגין. ולא יתחיל הש"ץ לקרות כהנים עד שיכלה אמן דמודים מפי הצבור, כדאיתא בהדיא בפרק אלו נאמרים (לט א) וברי"ף פרק הקורא (מגילה טו ב) ובטור אורח חיים סימן קכ"ח.
<h4>סימן קפד</h4>
וכשמחזירים פניהם כלפי העם מברכין, אשר קדשנו בקדושתו של אהרן כו'. ואינו רשאי להתחיל הברכה עד שיכלה דבור קריאת כהנים מפי הקורא.
<h4>סימן קפה</h4>
ומגביהין ידיהם כנגד כתפיהם, כדתנן בפרק אלו נאמרים (לח א) במדינה כהנים נושאים את ידיהם כנגד כתפיהם, ובמקדש על גבי ראשיהם. ופירש רש"י טעמא מפני שבמקדש מברכים את העם בשם המפורש ושכינה למעלה. וכתוב בהגה מיימוני פי"ד (אות ג') ויש להגביה הימנית קצת למעלה מן השמאלית, כדכתיב (ויקרא ט, כב) וישא אהרן את ידיו, ידו כתיב, וכן (שמות יז, יב) ויהי ידיו אמונה, וכן ראוי על פי הקבלה עכ"ל. וכן כתב האוצר הכבוד ז"ל (שבת סג א), נשיאת כפים של כהן י' אצבעות, להמשיך מי' מאמרות, ויד ימין גבוה משמאל, וזהו רום ידהו נשא (חבקוק ג, י) עכ"ל. וכתב המהרי"ל (מנהגים, נשיאת כפיים אות ט"ו) דיזהר שלא יגביה כל כך עד שיתפרדם לגמרי מיד שמאל, כדי שלא ישבר החלון, רק יניח אצבעות הימין על אצבעות השמאל.
<h4>סימן קפו</h4>
ופושטים ידיהם וחולקים אצבעותיהם, על פי המדרש (בד"ר פי"א, ב) מציץ מן החרכים (שה"ש ב, ט) ששכינה למעלה מראשיהם, ומציץ מן חרכי אצבעותיהם. ומכוונים לעשות ה' אוירים, בין ב' אצבעות לב' אצבעות אויר אחד, ובין אצבע לגודל, ובין גודל לגודל. לקיים מציץ מן החרכים, ה' חרכים, כן כתב הרא"ש (מגילה פ"ב סכ"א). והמרדכי פרק הקורא עומד (סי' תתט"ז) כתב וז"ל, כתב הראבי"ה מה שהכהנים פותחים אצבעותיהם, דבר זה לא מצינו בתלמוד אלא דרשנים אמרו טעם, אמור מלא בוי"ו, קח אותו וי"ו ושים אותו בתוך כה, ויהיה כו"ה לשון חלון, כשהכהנים נושאים כפיהם נהגו לחלק אצבעותיהם, וזהו מציץ מן החרכים, מבין אצבעותיהם של הכהנים שעושים מידם חלונות עכ"ל.
<h4>סימן קפז</h4>
ושליח צבור מקרא אותם יברכך. ואין המקרא רשאי להתחיל עד שיכלה אמן מפי הצבור שעונים אחר ברכת אשר קדשנו. ואין הכהנים רשאין להתחיל התיבה עד שתכלה התיבה מפי המקרא. ואין המקרא מתחיל אחרת עד שתכלה תיבה שלפניה מפי הכהנים, עד שסיימו פסוק אחד ואז עונין הקהל אמן. ואין הצבור עונים אמן עד שתכלה הברכה מפי הכהנים, ואין המקרא רשאי להתחיל בברכה אחרת כגון יאר ישא עד שתכלה אמן מפי הצבור, עיין בר"ן פרק הקורא עומד (מגילה טז א) ובטור אורח חיים סימן קכ"ח ובהגה מהר"א מפראג שם.
<h4>סימן קפח</h4>
ואחר כך מתחיל ש"ץ שים שלום. ואז הכהנים מהפכים פניהם כלפי ארון הקודש ואומרים, רבון העולמים עשינו מה שגזרת כו'. וכתב רש"י בפרק אלו נאמרים, שהכהנים מאריכים בתפלה זו שאומרים רבון עולמים עשינו כו' עד שתכלה ברכת שים שלום מפי הצבור. וכן כתוב בהגהות מיימוני (פי"ד אות ט') וכתב שכן נוהגים, ושאינם יכולין להאריך כל כך, מוסיף ואומר אדיר במרום שוכן בגבורה אתה שלום ושמך שלום, יהי רצון מלפניך שתשים עלי שלום, וכל עמך בית ישראל ברכה וחיים ושלום. ומכוון לגמור עם החזן, והטעם כדי שיענו הצבור אמן על שניהם.
<h4>סימן קפט</h4>
ואינן רשאים להחזיר פניהם עד שיתחיל ש"ץ שים שלום. ואינן רשאין לכוף אצבעותיהם עד שיחזירו פניהם, ואינן רשאין להתחיל רבון העולמים עד שיכלה אמן מפי הצבור ועומדים שם, ואינן רשאין לעקור משם עד שסיים ש"ץ שים שלום (סוטה לט ב). וכתב מהרא"י (תרומת הדשן) בכתביו סימן ק"מ, שמעתי מפי מורי שהקפיד על הכהנים שהיו עוקרים רגליהם קודם שסיימו הצבור לענות אמן אחר שים שלום, משום דאמרינן בפרק אלו נאמרים שאין הכהנים רשאין לעקור רגליהם עד שסיים הש"ץ ברכת שים שלום, והיה סובר דקודם אמן לא נסתיים הברכה עכ"ל. ומהר"י מולי"ן כתב דיזהרו שלא ידברו עד שירדו מדוכנן אף אם הורידו כפיהם עד כאן לשונו.
<h4>סימן קצ</h4>
וכשנעלו מנעליהם אחר הדוכן טוב בעיני ליטול ידיהם טרם יתפללו, וכן הורגלתי לעשות, או ילך יחף עד אחר התפלה, אגודה דמגלה (סי' ל"ד).
<h4>סימן קצא</h4>
כתב האגור (סי' ק"ע) וז"ל, נשאל גדול הדור מהר"י מול"ן (שו"ת מהרי"ל סי' י"ח) על ש"ץ שהוא כהן איך יתנהג בברכת כהנים. והשיב מהר"ם שמלמדים אל מי שנושא המים ליטול ידיהם שלא ילך אצלו, ואז אין עובר בעשה, שהרי כתיב אמור להם, ומתרגמינן כד תימרון להון. ועומד שם שליח צבור ושותק ואחר מקרא עכ"ל. וכן כתב המרדכי פרק הקורא את המגילה (סי' תתי"ז).
<h4>סימן קצב</h4>
וכתב עוד האגור (סי' קע"ד) וז"ל, נשאל גדול הדור מהר"י מול"ן (סי' י"ט) אם המקרא כהנים אינו חזן אלא אחר, אם הוא מסיים שים שלום אם לא. והשיב, מהר"ם ז"ל כתב שהמקרא מסיים שים שלום. אבל רש"י פרק אין עומדין (ברכות לד. ד"ה לא) כתב שהחזן מסיימו, וכן הביא המרדכי גופא פרק הקורא דעת רש"י. וכן כתב בספר הפרנס. וכדי להשוות דעתם אני אומר, אם המקרא כיוון לתפלת ש"ץ מתחלה ועד סוף אז עדיף טפי שהמקרא מסיים, ונוכל לומר שרש"י מודה בזה עכ"ל.
<h4>סימן קצג</h4>
כתב בתרומת הדשן (ח"א סי' כ"ו) כהנים המנגנים ברכת כהנים כשעולים לדוכן, שרי להו לנגן שנים או שלשה נגונים, כגון בכל פסוק או בכל תיבה ניגון אחר או לא. תשובה, יראה דלא כשר למיעבד הכי, ואף על גב דהכהנים היודעים להנעים הניגון הם המשובחים, מכל מקום אין לנגן רק ניגון אחד מתחלה ועד סוף, משום דאיכא למיחש לטירוף הדעת.
<h4>סימן קצד</h4>
כתב הרוקח (סי' שכ"ג) אלו התיבות שהופכים הכהנים לדרום ולצפון, יברכך וישמרך אליך ויחנך, אליך לך שלום.
<h4>סימן קצה</h4>
איתא בפרק הרואה (ברכות נה ב) מאן דחזי חלמא ולא ידע מאי חזא, ניקום קמי כהנים בשעה שעולין לדוכן, ונימא הכי רבש"ע אני שלך כו'. וכתב בהגהות מיימוני פי"ד מהל' תפלה (אות ה') שמהר"ם היה רגיל לומר בשעה שאומר וישמרך, ויחנך, שלום, רבש"ע אני שלך כו'. וכתב בתרומת הדשן (סי' כ"ז) על זה יש לדקדק שיאמר ממש בשעה שמאריכין בכ"ף וישמרך ויחנך, מדאמרינן בפרק ואלו נאמרים (סוטה מ א) יש עבד שרבו מברכו ואינו מסביר לו פנים. ואף על גב דבסוף פסוק שלישי דהיינו תיבות שלום אי אפשר להמתין עד שסיימו התיבה, שהרי מאריכין בניגון קודם שיגמרו המם דשלום, מאי דאפשר לתקן ולמעביד כהלכה עבדינן ע"כ. ומצאתי כתוב (ביאור מהרש"ל לטור) דיש לסיים בתפלה ותשמרנו, דהיינו מעין וישמרך. ואח"כ יסיים ותחנני, שהוא מעין ויחנך. ולבסוף יסיים ותרצני, שהוא רצון, ושלום, ואין רצון בלא שלום.
<h4>סימן קצו</h4>
כתב מהר"י מול"ן בתשובה בסימן קמ"ח וז"ל, רבש"ע דמקמי כהנא יש לחלק דחשיב שפיר מאזין לו, שמראה עצמו דמקבל ברכת כהנים, ומשום הכי קאמר ליה שיתקיים בו ברכת כהנים ויתהפך חלומו. ועוד יש לחלק דקבלת רבותינו דעל ידי כך מתבטל החלום, כמו שחלק הר"א כ"ץ בין תענית חלום לראש השנה, ומכל מקום אני נמי אמינא ליה בברכה אחרונה שלא להסיח דעתו מהברכה. אבל מה שכתבת שבשעת אמן לאו מילתא היא, דבעינן דענו ציבור עליה אמן. ועל המקרא הואיל ואסרו אפילו לענות אמן מפני הטירוף, כל שכן הא מילתא אריכא, ולא סמכו על הבטחתם אלא כשאין שם כהן, שלא תתבטל נשיאת כפים, אבל ביש שם כהנים עדיף שלא לישא כדפירש הר"ם. אף כי היה נראה לחלק קצת, דהאידנא מקרא מתוך הכתב ולא טעו כולי האי, אפילו הכי מי יבא אחר המלך מהר"ם עכ"ל. וכתב הכלבו בסימן ל', דיש אומרים רבונו של עולמים כשש"ץ אומר ברכת כהנים.
<h4>סימן קצז</h4>
כתב המרדכי בפרק הקורא את המגילה עומד (סי' תתי"ז) אבל בתוך י"ב חודש על אביו ועל אמו, נוהגים שאינו נושא כפיו, ושמצריכין אותו שיצא מבית הכנסת קודם שיתחיל הש"ץ העבודה ע"כ. ובשבולי לקט (סי' כ"ג) כתב שר"י בר יהודא נותן טעם למה שנהגו שכהן שאירע לו דבר בקרובים ושינה מקומו, שלא לשאת כפיו כל זמן שאינו יושב במקומו. כמדומה לי שהטעם לפי שכל מי שעומד לברך ראוי לו שיהיה שרוי בשמחה, ע"כ.
<h4>סימן קצח</h4>
כתב בכתבי מהר"י (תרומת הדשן ח"ב) סימן כ"ב, דמשמע מדברי הרא"ש (מגילה פ"ב סכ"ב) שכשהכהנים אינם רוצים לעלות לדוכן, אינן צריכין להשהות חוץ לבית הכנסת אלא בשעה שקורא הש"ץ כהנים, אבל אחר שקרא הש"ץ כהנים אין קפידא אם יהיו בבית הכנסת. ומה שנהגו שאין נכנסין עד אחר ברכת כהנים, סלסול הוא שנהגו בעצמם כדי שלא יחשבו עליהם שהם פגומים.
<h4>סימן קצט</h4>
כתב האגור (סי' קע"ו) שנשאל מהר"י מולי"ן (מהרי"ל החדשות סי' כ"א) למה אין הכהנים נושאים כפיהם בכל יום מאחר שהוא מצות עשה. והשיב, מפני שמנהג הכהנים לטבול קודם, כמו שכתב בהגהות מיימוני, ובכל יום קשה להם לטבול בחורף, ולכן עלה המנהג דוקא ביום טוב, וגם מטעם ביטול מלאכה וכשהכהן אינו נקרא אינו עובר ע"כ. וכתב עליו מהר"י קארו בסימן קכ"ח באו"ח, דמה שכתב מפני שנוהגים לטבול קודם, האי חומרא דאתי לידי קולא היא, ותלי תניא בדלא תניא, שהרי טבילה לנשיאת כפים לא הוזכרה בתלמוד, ואם הם נהגו להחמיר ולטבול למה יבטלו בשביל כך ג' עשה בכל יום. ואף על פי שאינו עובר אלא אם כן נקרא, מכל מקום מוטב להם שיקיימו ג' עשה בכל יום ולא יטבלו כיון שאינם מחויבים, משיטבלו ועל ידי כן יניחו מלקיים ג' עשה בכל יום ע"כ. ולי הכותב קשה על טעם שני שכתוב מטעם ביטול מלאכה, התינח בחול, בשבת מאי איכא למימר, מאי טעמא לא יברכו את העם. ואפשר ליישב דבשבתות השנה גם כן טרודים בהרהורים על מחייתם ובטול מלאכתן, אבל ביום טוב שאז שרויים בשמחה ובטוב לב, וטוב לב הוא יברך את העם. ויש שכתוב מפני הגוים, כי ביש מקומות אין מניחין שם גוי בעת הדוכן.
<h3>דיני תחנון</h3>
<h4>סימן ר</h4>
לאחר התפלה נופלים על פניהם לתחינה, דכתיב (מלכים א' ח, נד) ויהי ככלות שלמה להתפלל אל ה' את כל התפלה והתחנה הזאת, אלמא תחנה אחר תפלה, כן כתב הרוקח בסימן שכ"ד.
<h4>סימן רא</h4>
כתבו תלמידי הרשב"א בפרק הזהב (ב"מ נט ב) גבי עובדא דרבי אליעזר בן הורקנוס, היה מדקדק רבינו ז"ל, מכאן שאין לדבר בין תפלה לתחנה. והיינו דאמרינן כל יומא לא הות שבקא ליה למיפל על אפיה, וכי תעלה על דעתך שלא היתה זזה ממנו שעה אחת, אלא שהיתה מפסקת מכוונה תפלתו להפסיק בשאר דברים, ושוב אם היה נופל על פניו לא היתה תפלתו כל כך נשמעת, אלמא דאינו בדין להפסיק ע"כ. וכ"כ באורחת חיים בשם הגאונים, וכן כתוב בספר אהל מועד (ב"י סי' קל"א).
<h4>סימן רב</h4>
כתב הרוקח (סי' שכ"ד) אין נופלין אלא לפני ספר תורה, וסימן דכתיב במלחמת עי (יהושע ז, ו) ויפול על פניו ארצה לפני ארון ה', וכן הוא במנהגים.
<h4>סימן רג</h4>
כתב מהרי"ל בתשובה (החדשות סי' ע"ב) דמנהג פשוט דנופלין בבית הכנסת החיצונה לומר תחנון, ובית הכנסת של נשים תוכיח. ובדרשותיו (מנהגים, תפילה י"ב) כתב, המתפלל בחצר בית הכנסת, כל זמן שפתח בית הכנסת פתוחה נופל ומכסה פניו כשאומר תחנה. ואם הפתח נעולה יאמר תחנה בלתי כיסוי עינים, דאז לא מצי לקיים ויפול על פניו ארצה לפני ארון ה'. והאגור (סי' קס"ח) כתב בשמו, שנשאל אם מותר לאדם ליפול על פניו ולומר תחנה עם צבור כשהוא עומד חוץ לצבור או לא. והשיב דפשיטא הוא דיכול ליפול על פניו, כי אפילו מחיצה של ברזל אינה מפסקת בין ישראל לאביהם שבשמים עכ"ל. וכן כתב מהר"ם בהג"ה בש"ע (סי' קל"א ס"ב).
<h4>סימן רד</h4>
הא דמסתירים פנים כשאומר תחנון, לפי שכשישראל היו משתחוים בעזרה היה בין כל אחד ד' אמות, כדי שלא ישמע וידוי חבירו ויתבייש ממנו. ועל שם זה אנו עושים גם כן כי האי גוונא בהסתר פנים, כאילו כל אחד אינו רואה ויודע מה שהתפלל חבירו, גיליון (ספר מנהגים טירנא, מנהגי חול אות י"א).
<h4>סימן רה</h4>
כתב הב"י בסימן קל"א, דלפי דעת חכמי הקבלה שיש להקפיד שתהיה התחנה מיושב דוקא. והמהרי"ל (מנהגים, תפילה ב') כתב, כשמסיים שמונה עשרה שלו תכף וש"ץ יושב תכף לתחנה, וכן בערבית כשיצאו עושה שלום והחזן רוצה להתחיל ברכו, או במוצאי שבת ויהי נועם, היה נשאר עומד במקומו וכסה פניו ואומר תחנה. וכן במוצאי שבת ויהי נועם טרם חזר למקומו, כדי שלא יהא נראה ככלב ששב על קיאו. ואפשר דכי האי גוונא מודים בעלי הקבלה דאין להקפיד.
<h4>סימן רו</h4>
ונופלין בתחנון על צד ימין אם יש תפלין בזרועו משום כבוד תפלין, ואם אין תפלין בזרועו יפול על צד שמאל, לפי שיצחק אבינו בעקדה שכב על צד שמאל. ועוד משום הסיבה שמאל הוא דרך חירות, לכך נכנע באותה יד לפני הקדוש ברוך הוא. ועוד שנאמר (שה"ש ח, ג) שמאלו תחת לראשי וימינו וגו' (מנהגים טירנא, מנהגי חול י"א). והר"ר בנימן בן הר"ר אברהם הרופא ז"ל (שבלי הלקט סי' ל') כתב, לפי שמצינו שכשאדם מתפלל שכינה בימינו, שנאמר ה' צלך על יד ימינך (תהילים קכא, ה), וכתיב (שם טז, ח) שויתי ה' לנגדי תמיד כי מימיני בל אמוט. נמצא כשהוא נוטה על שמאלו פניו כלפי שכינה, ואילו היה מוטה על צדו הימיני היה הדבר הפוך, ולא יתכן לעבד לחזר לאחוריו כנגד רבו ע"כ. וש"ץ היושב ואחוריו לצד דרום, כתב מהרי"ל (מנהגים, תפילה י"ב) דיפול על צד ימין, כדי שיכפוף ראשו לצד התיבה, וסימן וימינו תחבקני.
<h4>סימן רז</h4>
ואומר ואנחנו לא נדע וגו', והטעם לפי שהתפללנו בכל ענין שיוכל אדם להתפלל, בישיבה ובעמידה ובנפילת אפים, כאשר עשה משה רבינו, דכתיב (דברים ט, ט) ואשב בהר, וכתיב (שם י, י) ואנכי עמדתי בהר וגו' ואתנפל לפני ה'. ומאחר שאין בנו כח להתפלל בענין אחר, אנו אומרים ואנחנו לא נדע (טור סי' קל"א).
<h4>סימן רח</h4>
ואומר הש"ץ קדיש קצר. וכתב הר"ר נתן ז"ל (המחכים ד"ה ואם תענית, וכלבו סי' י"א) ובדין הוא לאומרו שלם, אך משום דלא אתי לזלזולי בתהלה לדוד ולמנצח וסדר קדושה, ממתינים להשלימו עד לאחריהם. ומכל מקום אומרים שם קדיש קצר להראות ששם מקומו, לבלתי לשנות בתפלת ערבית שיש קדיש אחריה, וגם בשביל תחנון שאומר. והיכא דאיכא מוסף משלים אותו שם, דלא חיישינן לזלזולי בתהלה לדוד וסדר קדושה, שהרי יש לו עדיין להתפלל תפלת המוסף הבא אחריה.
אשרי, קדושה, עלינו, קדיש יתום
<h4>סימן רט</h4>
אמר רבי אבא בר אבינא, כל האומר תהלה לדוד ג' פעמים בכל יום מובטח לו שהוא בן עולם הבא, ג' פעמים בג' תפלות. ומשום דאית דאמרי תפלת ערבית רשות, ופעמים שבשביל צורך היו מבטלין אותה, התקינו לאומרה פעמיים בשחרית, כן כתב הכלבו סי' י"ב. ואם יש להוסיף ואנחנו נברך יה, עיין לעיל במקומו (אות נ"ב).
<h4>סימן רי</h4>
ואומרים למנצח מזמור לדוד, והוא מזמור כ'. ולכך תקנו לאומרו בכל יום, מפני שיש בו תחנה ותפלה, יענך ה' ביום צרה, וגם יזכור כל מנחותיך ועולתיך, גם לפי שאדם צריך לפרנסה ולמזונות בכל יום. ומזמור זה אמר דוד על ישראל כשהיו צריכים פרנסה והיו פושטים בגדוד, והיה דוד מתפלל שישובו בשלוה. לפיכך תקנו לאומרו בכל יום סמוך לתהלה לדוד דאית ביה ענייני דפרנסה. ובירושלמי (ברכות פ"ד ה"ג) ובמדרש תהלים (כ') אמר ר' שמעון בר אבא, את מוצא י"ח מזמורים מראש הספר עד הפסוק הזה, כי אשרי איש ולמה רגשו גוים חד הוא כנגד י"ח ברכות. כשאדם מתפלל י"ח ברכות אומרים לו תתענה צלותך, כך דוד המלך לאחר ששר י"ח מזמורים, אמרו לו יענך ה' ביום צרה, לכך אומרים אותו בסוף התפלה. גם מזמור זה מדבר בענין הקץ, שנאמר יענך ה' ביום צרה, וכתיב בדניאל (יב, א) והיתה עת צרה. ישלח עזרך מקודש, משיח בן דוד. אלה ברכב, גוג ומגוג. ולכך נהגו לאומרו סמוך לובא לציון גואל (ארחות חיים תחינות אחר התפילה אות ד', אבודרהם עמ' קכא).
<h4>סימן ריא</h4>
כתב שבולי לקט (סי' מ"ד) בשם רש"י (הפרדס עמ' ש"ה) אחר התפלה היו קורים מקרא ומשנה ושמועות, כדאמרינן (קידושין ל א) לעולם ישליש אדם ימיו כו', וכיון שרבתה העניות ולא היו יכולין לעסוק כל כך, היו קורים בנביא ב' פסוקים ובא לציון ואני זאת בריתי. ובשבת ויום טוב שיש בו ביטול מלאכה לעם, החזירו עטרה ליושנה לקרות בתורה ולתרגום מעין היום. ועל כן אין אנו אומרים ובא לציון שחרית, שהרי כבר קראו בנביא, ואף על פי כן אומרים אותה במנחה כדי שלא ישכחו מימות החול. עוד הוסיפו לומר ואתה קדוש וכו', לפי שהקב"ה משרה שכינתו בתוכינו לשמוע תהלות ישראל, דאמרינן (בראשית רבה פמ"ח, ז) אמר רבי חנינא, על כל קילוס וקילוס שמשבחים ישראל להקב"ה משרה שכינתו עליהם, ומאי טעמא, ואתה קדוש יושב תהלות ישראל (תהילים כב, ד). עוד הוסיפו לומר וקרא זה אל זה וכו' (ישעיה ו, ג), שלא היו יכולים לומר קדושה בתוך התפלה, שגזרו שלא יענו קדושה, והיו אורבים להם אם יענו קדושה, ולאחר תפלה כשהיו אורבים הולכים להם היו קורים וקרא זה אל זה ואמר דהיינו שילוש קדושה, ומתרגמינן אותו מפני החיבה, הרי הוא פעמים קדושה דיוצר ותפלה. ואף על גב דבזמן הזה אנו אומרים קדושה בחטיבה אחת בתוך התפלה, לא בטלו קדושה דסדרא קסברי שמא יגרום החטא. וכן אומר ותשאני רוח כנגד ברוך כבוד ה', ימלוך כנגד ימלוך, ועל כן אנו מסיימים ברוך אלהינו שבראנו לכבודו והבדילנו מן התועים ע"כ.
עוד מצאתי כתוב (אבודרהם עמ' קכב) שתקנו סדר קדושה זו בסוף משום עמי הארץ המאחרים לבא לתפלה, שלא יפסידו שמיעת הקדושה, כדאמרינן בשלהי סוטה (מט א) אמאי קאי עלמא, אסדרה דקדושה ואיהא שמיה רבא דאגדתא. ותקנו להם כאן כמו תפלה קטנה, בתחלה אשרי, ואחר כך קדושה וזכרון ציון ותלמוד תורה. ולכן יש בסדר קדושה י"ח אזכרות כנגד י"ח ברכות. ועל כן אין אומרים אותה בשבתות ויום טוב בשחרית, מפני שכולם באים בבית הכנסת בתפלה ראשונה. ומה שנהגו לאומרו במנחה, לפי שהיו דורשים קודם תפלת מנחה, ורגילות היה לדבר בסוף הדרשה בפסוקי גאולה וקדושה, וגם עמי הארץ באין לשמוע הדרשה ע"כ. וכתב רב עמרם גאון אסור לאדם לצאת מבית הכנסת קודם קדושה דסידרא, שחייב הוא לומר קדושה דסידרא, דדבר שהעולם מתקיים עליו אי אפשר לזלזולי ביה, עד כאן.
<h4>סימן ריב</h4>
ואחר כל התפלות אומר עלינו לשבח. בפרקי רבי אליעזר אומר, שבח גדול יש בעלינו לשבח על כן יש לאומרו מעומד, ותמצא "עלינו" גימטריא "ומעומד". ז"ל התשב"ץ (סי' רנ"ג) וכשהוא מתפלל עלינו לשבח ומגיע למתפללים ללא יושיע, מפסיק מעט ואז אומר ואנו כורעים ומשתחוים, כדי שלא יהא נראה דקאי על הראשונים. ואין אומר אבל אנו כורעים, לפי שיהושע יסד עלינו לשבח, והוא רמוז בו למפרע ה'וא אלהינו, ו'אנו כורעים, ש'לא שם, ע'לינו לשבח, הרי רמוז בו הוש"ע, וכן הוא בכלבו סימן י"ז. ויש אומרים ואנחנו ולא ואנו שהוא לשון ואנו הדייגים (ישעיה יט, ח) לשון אנינות, וכן אנו נוהגים.
עוד בתשב"ץ (שם) ואומר ומושב יקרו לפי שכך הוא בספר היכלות, והאומר בעניין אחר טועה ע"כ. וכן כתב הטור אורח חיים סימן קל"ג וז"ל, ויש אומרים וכסא כבודו בשמים ממעל, ואין לומר כן אלא ומושב יקרו, וכן הוא הנוסח בספר היכלות. והמונעים מלומר ומושב יקרו אומרים יקרו גימטריא יש"ו, כי כבר הקדמנו על גויי הארצות להבל וריק, נאה לנו לומר אבל מלך מלכי המלכים הקדוש ברוך הוא מושב יקרו בשמים, לא דבר ריק הוא כי הוא מושל. וגם לפי קבלת מהר"ם נכון לאומרו, כי כתב יקרו, ראשי תיבות י'ה, ק'דוש, ר'ם, ו'נשא. עוד בתשב"ץ (שם) שיש לומר אין עוד, שכך בפסוק (מלכים א' ח, ס), וכן מצאתי שאמר מהר"ש (מנהגי מהר"ש מנוישטט סי' ר"ח) שראה כתוב שאין לומר ואין עוד, אלא אין עוד בלא וי"ו. וכן אפס זולתו ולא ואפס זולתו, דאילו היה אומר ואין ואפס הוי משמע כאילו עושה ב' רשויות, שהיה אחר שיהיה שמו אין או אפס, וכן הוא ברוקח.
עוד אמר מהר"ש (שם) שיש להפסיק בין אמת ובין מלכינו, דאילו היה מחברו פעמיים היה מבליע הא' מאמת והיה מחרף ומגדף. ואין כורעים כשאומר כי לך תכרע כל ברך, וכן בויכרעו ויפולו, וכן כתב המהרי"ל (מנהגים, מוסף דר"ה ה'), וכן כתב הר"ר יונה בפרק אין עומדין (ברכות כד. ד"ה הכורע) שאין לכרוע רק במקום שתקנו חכמים. ומצאתי כתוב וקבלנו שיש לומר שבח זה של עלינו, ומשתחוה באימה וביראה ברתת בזיעה בשיפוי ראש, כי כל צבא השמים שומעים, והקב"ה עומד עם פמליא שלמעלה, וכולם עונין ואומרים אשרי העם שככה לו אשרי העם שה' אלהיו, אשרי העם עוז לו בך מסלות בלבבם. מאי מסלות, כמו שאמר (תהילים סח, ה) סולו לרוכב בערבות ביה שמו לפני מלך מלכי המלכים הקדוש ברוך הוא, בכל מקום אתה מוצא השתחויה לפני ה', ועכשיו לפני כתר עליון כתר הסתרים, שאין ראוי לדבר בפה, כי כבר נתעלינו בשאר התפלות ושירות ותושבחות, ואנו במדרגה עליונה לפני גנוז הנסתר מלך עליון, נסתר אין נמצא ונחקר בשום צד.
<h4>סימן ריג</h4>
ואחר כך יאמר קדיש. ונמצא במדרשות שיש לבן לומר ברכו ולהתפלל בציבור, ובזה מציל את אביו ואת אמו מדינה של גיהנם, כדאיתא בתנחומא פרשת נח ובמסכת כלה פרק ר' יודא (פ"ב). ובשביל קטנים ובשביל מי שאינו יכול להתפלל תקנו לומר קדיש זו בימי אבלו, לכך נקרא קדיש זו קדיש יתום. ואם אין בבית הכנסת אבל על אביו ואמו, אומר אותו קדיש מי שאין לו אב ואם בעד כל מתי ישראל, כמו שכתב בנימין זאב סימן (רצ"ו) [ר"א]. ואף אם יש בבית הכנסת כולם שהוריהן בחיים, מכל מקום לא יתבטל קדיש זו, ואין להם לירא לאותן שהוריהן בחיים מלומר קדיש זו, כמו שכתב מהרי"ל בתשובה סימן ס"ד. מיהו אם אביו ואמו מקפידין, ישמע להם, כמו שכתב בתשב"ץ (סי' תכ"ה).
<h4>סימן ריד</h4>
אם ספק לו שמת אביו, יכול לומר קדיש כשאין יתום בעיר, דמה בכך, אך אל ישיג גבול ודאי, תשובת מהרי"ל סימן ל"ו. וכן הורה לי מורי מהר"ש בעניין יאר צייט כדכתיב לקמן בדיני תענית.
<h4>סימן רטו</h4>
יש נוהגים דבני בנים אומרים קדיש בשביל זקנו או זקנתן, דבני בנים הרי הם כבנים (יבמות סב ב). וכתב מהר"י קולון בסימן ל', דמכל מקום לא הוו כבנים ממש, ויש לו לבן ליטול יותר מבן הבן, ועשה פשרה שהאומר על אביו יאמר ב' פעמים, והאומר על זקנו יאמר פעם אחת.
<h4>סימן רטז</h4>
ואחר הקדיש נוהגים לומר אדון עולם. ושמעתי הטעם, דכיון דמתחילין אדון עולם אז אחר שמסיימין התפלה חוזרים ומתחילין, שלא יקטרג השטן, כמו שאחר שמסיימין התורה חוזרים ומתחילים בראשית מהאי טעמא.
<h4>סימן ריז</h4>
ואחר כך ישב מעט, דגרסינן בפרק אין עומדין (ברכות לב ב) שחסידים הראשונים היו משהין אחר התפלה, דכתיב (תהילים קמ, יד) אך צדיקים יודו לשמך ישבו ישרים את פניך. ומורי ז"ל (שו"ת מהרש"ל סי' ס"ד) כשהיה יושב אחר התפלה היה אומר פסוק זה אך צדיקים וגו', וכשקם לצאת היה משתחוה פני ההיכל, ואומר כי כל העמים הולכים בשם אלהיו ואנחנו נלך בשם ה' אלהינו לעולם ועד (ע"פ מיכה ד, ה), וכן הוא ברוקח (סי' שכ"ד). וביציאתו מבית היה חוזר ומשתחוה בפתח בית הכנסת, והיה אומר ה' נחני בצדקתיך למען שוררי הישר לפני דרכך (תהילים ה, ט) כמו שכתב הר"ר יונה (ספר היראה ד"ה ויצא).
<h4>סימן ריח</h4>
וכשיצא מבית הכנסת, אל יצא במהירות כמי שבורח במקום הצר, או כמו שפורק מעליו משא, אלא כמי שנפטר מאת המלך והוא קשה לו על שלא נתעכב עמו יותר, כדגרסינן בפ"ק דברכות (ו ב) אמר רבי חלבו אמר רב הונא היוצא מבית הכנסת אל יפסיע פסיעה גסה כו'. ובצאתו אל יחזיר אחוריו מיד לשכינה, אלא כמו שנפטר מלפני המלך בשר ודם או מלפני רבו, שיש לו לילך כנגד אחוריו ופניו כנגד פניו עד שירחיק ממנו, כדגרסינן במסכת יומא פרק הוציאו לו (לז א), וכן כהנים לעבודתם, ולוים לדוכנן, וישראל למעמדן, כשנפטרים לא היו מחזירים פניהם והולכים, אלא מצדדים פניהם והולכים.
<h3>שני וחמישי ושני</h3>
<h4>סימן ריט</h4>
בשני וחמישי אחר שמנה עשרה, נוהגים בכל המקומות ישראל להרבות בתפלה ובתחנונים, לפי שבהן בתי דינים קבועים בין למעלה ובין למטה. ואיתא נמי בתנחומא פרשת וירא (סי' ט"ז) מה שנהגו להתענות בב' ובה', לפי כשעשו מעשה העגל עלה משה בב' וירד בה', ונתרצה להם הקדוש ברוך הוא, וכתיב כי ביום הזה יכפר עליכם (ויקרא טז, ל) הוא יום כפרה. וזה אלה תולדות השמים והארץ בהבראם - בה"ב, ראה ראה הקדוש ברוך הוא לב' וה' ונתנם לבריות להתכפר בהם, וזהו דרשו ה' בהמצאו (ישעיה נה, ו) ב' ה' מצאו (רוקח הקדמה לברכות, ושבלי הלקט סי' רע"ז).
<h4>סימן רכ</h4>
ג' זקנים תקנו והוא רחום, כל אחד חלק ובכל חלק י"ח אזכרות כנגד י"ח ברכות, על כן אומרים אותה בעמידה ובלחש. מצאתי ואומר החזן ה' אלהי ישראל (כלבו סי' י"ט). כתב רבינו יהודא החסיד ז"ל שתפלה זו חזקיה מלך יהודה יסדה כשצר סנחריב על ירושלם ובקש להחריבה, עמד בב' שעות בלילה ועלה בבית המקדש [ויסד] תפלה זו. ויש בה תיבות כמניין חזקי"ה ועוד ב' תיבות יותר על שם אותן ב' שעות, וחתם בה שמו למפרע בראשי חרוזות מרוב ענוה יתירה שהיתה בו, ח'וסה ה', ז'רים אומרים, ק'ולינו תשמע, י'דוד אלהי, ה'בט משמים, הרי חזקי"ה. ומה שהקדים ה' אלהי ישראל ואחריו הבט משמים, לפי שכיון לכבוד השם יה יסדו בתחלה, שהיה נראה בעיניו גנאי ליסד השם בסוף. ומה שנהגו לומר ה' אלהי ישראל בין כל חרוז ובסופו ג' פעמים, כי כשתמנה הכל עם הכפל שכופלים, תמצא תיבות כמנין חזקיה בן אחז, לומר שהוציא את אביו מדינה של גיהנם בתפלתו. והצרפתים דמוסיפים חרוז אחד נתן בעפר פינו (ראה מחז"ו עמ' 71), לא טוב הדבר אשר המה עושים, ועתידין ליתן עליהם את הדין על התוספת תפלה. כל זה דברי החסיד ז"ל. וכן כתב מהרא"ש בהקדמת ספרו שאין לומר נתן בעפר.
ומה שאומרים אותו בשני וחמישי, כי אז יום הכניסה שמקבצים יחד מפני קריאת התורה. וגם בתי דינין יושבים לפסוק הדין, ובכל מקום שישראל מתקבצים נאמר ה' אלהי ישראל, כמו פני האדון יי אלהי ישראל (שמות לד, כג), לפי שמתקבצים שם לעלות לרגל. ה' אלהי ישראל ז' פעמים, שישוב הקדוש ברוך הוא מחרון אפו שנלחם בשבעה, כמו שנאמר בירמיה (כא, ה) ונלחמתי אני אתם ביד נטויה ובזרוע חזקה באף וחימה ובקצף גדול, ודרשו רז"ל (הגש"פ) ביד נטויה שתים, ובזרוע חזקה שתים, הרי ד', ואף וחימה וקצף, הרי שבעה. ונגד ז' לשונות שבתוכחה בתורת כהנים, ואם לא תשמעו לי, ואם בחקותי תמאסו, ואם את משפטי תגעל נפשכם, ואם עד אלה לא תוסרו, ואם בזאת לא תשמעו לי, ואם תלכו עמי בקרי, ואם באלה לא תוסרו לי.
<h4>סימן רכא</h4>
ואומרים אל ארך אפים, לפי שעתה קורין בתורה ואנו עברנו עליה, והקב"ה מאריך אפו עמנו ברוב רחמיו וחסדיו, על כן אנו אומרים אל ארך אפים קודם קריאת התורה. ומה שהתחיל באל ומסיים באל, כנגד ב' אל קנא בדברות ראשונות ואחרונות. ויש בו כ"ד תיבות כנגד כ"ד ספרים, כלומר אם עברנו על כ"ד ספרים סלח נא ברוב רחמיך אל. וכנגד כ"ד שעות ביום ובלילה, לומר אם עברנו על תורתיך בכל כ"ד שעות של יום ולילה, סלח נא בזכות התורה שיש בה כ"ד ספרים. וכנגד כ"ד לשון כפרה שהתורה מכפרת על העבירות, מיסוד מהר"ר יהודא חסיד ז"ל. ושמעתי ממורי ז"ל שיש לאומרו מעומד, שאומרים בו חטאנו לך אדון, והוא עיקר הוידוי, כדאיתא ביומא (פז ב) דעיקר הוידוי הוא אבל אנחנו חטאנו. אף על גב דשם מפרט חטאים, סוף סוף הכא נמי וידוי הוא, וצריך לאומרו מעומד. ואפילו כד שמע ליה מש"ץ, כדאיתא נמי ביומא (שם) אמר בר המדורא, הוה קאימנא קמיה דשמואל, והוה יתיב, וכי מטי שליחא דציבורא ואמר אבל אנחנו חטאנו קם.
<h4>סימן רכב</h4>
ביש מקומות אומרים עוד אל ארך אפים אל תסתר כו' והצילנו מכל רע. והטעם שאומרים בראשונה והושיענו ובאחרונה והצילנו, כי בתחילה מבקשים על הגאולה מהגלות והיא הישועה השלימה, ואחר כך מבקשים רחמים, כי גם תוך זמן היותינו בגלות יצילנו מכל רע ומצרות האויבים וגזרותם. כלבו סי' י"ט.
<h3>קריאת התורה</h3>
<h4>סימן רכג</h4>
ואחר כך מוציאים ספר תורה, וקורין בה שלשה בפרשת השבוע, כי כן תקן עזרא לישראל שיהיו קורין בתורה בשני וחמישי, שלא יהיו עומדים שלשת ימים בלא תורה, שכל העומד ג' ימים בלא תורה אויבים נופלים עליו, שנאמר (שמות טו, כב) וילנו שלשת ימים במדבר ולא מצאו מים, ואין מים אלא תורה, שנאמר (ישעיה נה, א) הוי כל צמא לכו למים, וכתיב בתריה ויבא עמלק וילחם עם ישראל, כדאיתא במרובה (ב"ק פב א). וגרסינן בפרק הקורא את המגילה (כא א) בשני וחמישי ובמנחה בשבת קורין שלשה, אין פוחתין מהם ואין מוסיפין עליהם, ואין מפטירין בנביא. וגרסינן פ"ב דמגילה (שם), בשני וחמישי ובמנחה בשבת קורין בסדרא, פירוש בסדר של אותה שבוע. ותניא בברייתא מקום שמפסיקין בשבת בשחרית שם קורין במנחה, ובשני ובחמישי ובשבת הבאה.
<h4>סימן רכד</h4>
ועתה אכתוב משפטבכל יום קריאת ספר, למען יתבאר לכל קוראי משפטיומנהגותיה בכל יום הקריאה. המנהג הפשוט לקנות הוצאה והכנסה, כדאיתא בתשובה באור זרוע (מרדכי מגילה סי' תתל"ג) דביש מקומות נוהגים לקנות הוצאה והכנסה מטעם ברוב עם הדרת מלך, וכן הוא במהרי"ל (מנהגים, קריה"ת א'). והמוציא הספר תורה צריך ליטלה בזרוע הימין, שנאמר (דברים לג, ב) מימינו אש דת למו. ונותנה להחזן בימין, כן איתא במסכת סופרים (פ"ג הי"ב). והחזן עומד בפתח ההיכל ואומר גדלו, והקהל עונים רוממו, והחזן אומר תגלה, הכל, הבו, והקהל עונים ברוך שנתן תורה לעמו ישראל בקדושתו. ו' תיבות כנגד ו' ימים שנשתהה משה בענן טרם נכנס במקום קדושה כדי שיתעכל כל המאכל שבמעיו. תורת ה' תמימה עד כל החוסים בו, והם מ' תיבות כנגד מ' יום שעמד משה בהר לקבל התורה.
<h4>סימן רכה</h4>
ואין אדם רשאי לקרות בתורה אם לא נקרא, בשם שאין אדם מבזבז לו (תוספתא להלן). ועוד דאמרינן בירושלמי כל הקורא בתורה ולא אמרו לו קרא, דומה לאדם שיש לו בת בוגרת שכל הרוצה לקחת לוקחה. וזהו שנוהגים שש"ץ קורא לעולים, ואפילו ראש הכנסת או חזן הכנסת לא יקרא עד שיאמר לו קרא. והכי איתא בתוספתא (מגילה פ"ג הכ"א) ראש הכנסת או חזן הכנסת לא יקרא עד שיאמרו לו קרא, שאין אדם מבזבז לו.
<h4>סימן רכו</h4>
כשהולך לקרות אז הולך מצד הקרובה אל הבימה, וכשחוזר למקומו מסבב מצד השני, שנאמר (יחזקאל מו, ט) הבא דרך שער צפון להשתחוה ויצא דרך שער נגב, בהפטרה דפרשת ראש חודש. וכשהן שוין עולה בפתח שהוא לו דרך ימין, משום שכל פינות שאדם פונה לא יהא אלא דרך ימין (ר"ה ו א). כתבי מהרא"י (תרומת הדשן) סימן קי"ט.
<h4>סימן רכז</h4>
ועומד הקורא ופותח הספר לראות מה יקרא בו, כדעת רבי יודא בפרק בני העיר (מגילה לב א) שאמר פותח ורואה וקורא, ואפסקא הלכתא כוותיה. וכתב הכלבו (סי' כ') דיש אומרים שיש לו להפך פניו, שלא יראה כאילו הברכות כתובות בתורה. ולא נהירא בעיני, שהרי מסיק בגמרא עלה דפלוגתא דרבי מאיר ור' יהודה, דטעמיה דר' מאיר דאמר פותח ורואה וגולל ומברך, כדי שלא יאמרו ברכות כתובות בתורה, ור' יהודה דאמר פותח ורואה כו'. אמר תרגום איכא למיטעי ברכות ליכא למיטעי, ואנן הא קיימא לן כר' יהודה דסבר בברכות ליכא למטעי, ואם כן למה לו להפך פניו.
<h4>סימן רכח</h4>
ופותח ברכו את ה' המבורך. וכתב הר"ר נתן ז"ל וצריך שיאמר ברכו בקול רם כדי להוציא אותו שלא שמעוהו. ועוד שאין לאומרו כי אם בעשרה ואם אמרו בלחש הוי יחיד ולא הועיל. גם אותם שלא שמעוהו ושומעין אומרים ברוך ה' המבורך אין להם לומר כך, מאחר שלא שמעו הברכה, אלא כשסיים החזן לעולם ועד אומרים אמן, כדאמרינן גבי ברכת המזון, שאם בא אחד ומצא שמברכין נברך שאכלנו אומר ברוך שם כבוד מלכותו וכו', בא כשהוא אומר ברוך הוא שאכלנו אומר אמן, על כן טוב לאומרו בקול רם (כלבו סי' כ').
<h4>סימן רכט</h4>
ואף על פי שאומר ברכו אינו כמוציא עצמו מן הכלל, כיון שאמר המבורך. והר"ר יודא אברצלונ"י כתב בשם רבינו סעדיה גאון (עי' רבינו יונה ברכות לו ב) אעפ"י שאומר המבורך ולא הוציא את עצמו מן הכלל, צריך להחזיר עצמו לכלל לגמרי ולומר ברוך ה' המבורך, מידי דהוה אברכת המזון, שאע"פ שאמר נברך שאכלנו משלו, צריך לחזור למקום שפסק ולומר ברוך הוא שאכלנו משלו ובטובו חיינו.
<h4>סימן רל</h4>
ואמר כך חוזר ומברך אשר בחר בנו. ומנהג שהחזן עונה אמן קודם שיתחיל לקרות בקול רם, כדי שיבינו הקהל וישמעו כשמתחיל לקרות, מהר"ם (מנהגים טירנא, אות כ').
<h4>סימן רלא</h4>
וכל העולה לקרות בתורה פותח בדבר טוב ומסיים בדבר טוב. מיימוני פרק שלשה עשר מהלכות תפלה (ה"ה).
<h4>סימן רלב</h4>
וכשישלימו לקרות גולל ספר תורה ומברך, מיימוני (רמב"ם) פי"ב (ה"ה) ובמרדכי (סוכה סי' תש"ס) ובכלבו (סי' כ'). ומטבע של ברכה אחרונה כך הוא, אשר נתן לנו תורת אמת וחיי עולם נטע בתוכנו. פירוש תורת אמת היא תורה שבכתב, וחיי עולם נטע בתוכנו היא תורה שבעל פה, דכתיב (קהלת יב, יא) דברי חכמים כדרבונות וכמסמורות נטועים, לאפוקי מאותן האומרים ולחיי עולם נטעה בתוכינו. ושתי ברכות אלו יש בהם מ' תיבות, כנגד מ' ימים שעמד משה בהר (טור סי' קל"ט). וא"ת למה ברכה אחרונה פותחת בברוך, כיון שהיא סמוכה לברכה ראשונה, דקריאת התורה לא הוי הפסק, כדאשכחן בברכת קריאת שמע ובברוך שאמר וישתבח. תרצוהו התוספות בפרק שלשה שאכלו (ברכות מו. ד"ה כל) שהטעם לפי שהיו רגילים שלא היו מברכים רק הראשון ברכה ראשונה והאחרון ברכה אחרונה, ואיכא הפסק גדול בין ראשון לאחרון, שוב תקנו לכל אחד ואחד ב' משום הנכנסים והיוצאים לא זזה ממקומה.
<h4>סימן רלג</h4>
ברכת התורה ילפינן מקל וחומר מברכת המזון שהוא חיי שעה (ברכות כא א). וגם על שם הפסוק ברוך אתה ה' למדני חקיך. ובברכה שלאחריה גם כן מוכח בפסוק, דכתיב בסיום התורה (דברים לא, ל, ולג, א) עד תומם וזאת הברכה (מנהגים טירנא אות כ').
<h4>סימן רלד</h4>
פעם אחת טעה הקורא וברך אשר נתן תחלה, וגערו בו, וחזר והתחיל אשר בחר בנו, וגער בו מהרי"ל שנית, והצריכו לחזור ולהתחיל ברוך אתה ה' תחלה הברכה (מהרי"ל מנהגים, קריה"ת ג').
<h4>סימן רלה</h4>
כתב בעל המנהיג (עמ' קנ"ה), שהקורא בתורה ומברך בה נוטלה בידו. וסמך למנהג מההיא דסוכה (מא ב) כך היה מנהגם של אנשי ירושלים, אדם יוצא מפתח ביתו ולולבו בידו כו', עד היה קורא בתורה ונושא כפיו מניחו על גבי קרקע. אלמא שצריך ליטול הספר בידו בשעת קריאה. וסמכו מנהג זה על מה שנאמר ביהושע (א, ג) לא ימוש ספר התורה הזה מפיך. מלמד שהיה הספר תורה בידו של יהושע, שאין לומר הזה אלא למי שתופס החפץ (ב"י בשם ארחות חיים אות ט"ו).
<h4>סימן רלו</h4>
וצריך לקרות מעומד, דתנן (מגילה כא א) הקורא את המגילה יושב יצא מה שאין כן בתורה. ומטעם זה נמי צריך להיזהר שלא לסמוך, דאמרינן פ"ב דזבחים (יט ב) עמידה מן הצד, פירוש על ידי סמיכה איכא בינייהו, ולרבנן לא הוי עמידה. ובהדיא איתא בירושלמי דמגילה, ר' שמואל בר יצחק על לבי כנישתא, חזי בר נש קאי וקרי וסמיך לעמוד, אמר ליה אסור לך, כשם שנתנה באימה כך אנו צריכים לנהוג בה אימה. ובילמדנו (תנחומא) פרשת וירא (סי' ט') מעשה באחד שעמד לקרות בתורה, וסמך עצמו לכותל, והחזירו ר' שמואל בר רב יצחק, למה שלא ינהגו בה קלות ראש. אך אם הוא בעל בשר מותר לסמוך, כמו שכתב הרוקח (סי' שכ"ז) והמרדכי (מגילה סי' תתי"א). ומי שצריך לישען, כגון זקן או בעל בשר, צריך שיסיר המפה קצת וישען על הבימה עצמה, מהר"ם (מינץ סי' פ"א, הובא במנהגים סי' מ').
<h4>סימן רלז</h4>
גרסינן בפרק הניזקין (גיטין נט א) תנו רבנן, אלו דברים אמרו מפני דרכי שלום. כהן קורא ראשון, ואחריו לוי, ואחריו ישראל. וכתב רב עמרם (ח"ב סי' כ"ח) כל היכא דאיכא כהן לית ליה רשות לישראל למקרי קמיה אפילו הוא נשיא שבישראל. וכ"כ רב גטרונאי, דאפילו כהן עם הארץ קודם לישראל תלמיד חכם, וכן כתב רבינו משה בר חנוך, וכן נוהגים דלא כהרא"ש (מגילה פ"ב ס"כ) והרשב"א (ח"א סי' קי"ט).
<h4>סימן רלח</h4>
ואמר אביי נקטינן אם אין שם לוי כהן קורא תחתיו, דאמר ר' יהושע בן לוי בכ"ד מקומות נקראו הכהנים לויים (גיטין נט ב). ואחר שקרא הכהן חלקו מברך לאחריה, והחזן אומר לו תקרא במקום לוי, וחוזר וקורא ומברך לפניה ולאחריה, וכן כתב הרב ר' עמרם גאון ז"ל, וכן המנהג. וכתב הטור או"ח סימן קל"ה, ודוקא כהן הראשון עומד במקום לוי ומברך פעם שנית וקורא, אבל כהן אחר לא יעלה, שלא יאמרו ראשון פגום הוא. וכן לא יעלו שני לויים זה אחר זה, שלא יאמרו אחד מהם פגום הוא.
<h4>סימן רלט</h4>
כשאין בבית הכנסת אותו כהן שקורא או הלוי, לא יקראו אחר בשמו משום פגמו של ראשון, אלא אחר יעמוד מעצמו, הג"ה מיימוני פי"ב דהלכות תפלה (אות ש').
<h4>סימן רמ</h4>
אמר אביי נקטינן אם אין שם כהן נתפרדה החבילה (גיטין נט ב), פירש רש"י בלשון א', שלא יקראו ללוי כלל, וכן פירשו ר"ח ורב עמרם. ופירוש אחר פירש שלא יקדים לוי לישראל אלא מי שירצה יקדים. וכן כתב אדוני אבי הרא"ש ז"ל (שו"ת הרא"ש כלל ג' ס"י), ודוקא אם ישראל הוא גדול קודם, ואם הלוי גדול או אפילו שוין הוא קודם וכן עיקר, עכ"ל טורים (סי' קל"ה). וכן כתב השבלי לקט (סי' ל"ד) וז"ל, ולגאון אחר מצאתי דאמר אביי אם אין שם כהן נתפרדה חבילה, דמשמע החבילה והסדר ממשנתינו נפרדה לגמרי, דתו לא אמרינן לוי ואחר כך ישראל, אלא כל הגדול מחבירו קודם את חבירו. אם לוי גדול קודם לישראל, ואם ישראל גדול קודם ללוי. וכן מצאתי בשם הגדול רבי שמואל בר דוד ז"ל, וכן כתב גאון אחר ז"ל, וכן הורה מהר"י סג"ל, וכן ראיתי נוהגים. [ומנהג פרנקפורט אם אין שם כהן קורין לוי דוקא].
<h4>סימן רמא</h4>
ואם היה החזן כהן או לוי, אם ראוי לו שיקרא כהן או לוי אחר לקרות בתורה אם לאו. כתב על זה רבינו יואל בר יצחק הלוי ז"ל לרבי אפרים ז"ל, שמעתי עליך שאתה אוסר לחזן שהוא כהן או לוי שיקראו כהן אחר לקרות בתורה, או הלוי שיקרא לוי אחר, משום דאמרינן כהן אחר כהן ולוי אחר לוי לא יקרא משום פגמו של ראשון. ותמהתי, הלא מפני היוצאים גזרו שלא יראה כי זה קורא אחר ראשון, ויאמרו ראשון לא עלה למנין ז', והכא אפילו היוצאים יודעים שהכהן עומד ומחזן כמנהג כל המקומות, ואינו מברך וקורא אלא מסייע לקרות עם הקורא, מפני שיש שאינן בקיאים לקרות כדרך שהיו עושים בביכורים, כך פירש רבינו מרומי שטעה בספרו. הלכך מאי פגמו איכא וכו'. וכן מצאתי למפרש אחר ז"ל, דלא מסתבר ליה הא דרבינו אפרים ז"ל, דמאחר שאין דרך החזנים לקרות הם בתורה אלא להעמיד אחרים שיקראו, מאי פגם יש בכהן חזן או לוי חזן שיקרא אחר לקרות. ולא מצינו לשום פגם אלא בקריית ב' כהנים או ב' לוים בזה אחר זה. והנכון כדברי רבינו יואל הלוי ז"ל. עכ"ל שבולי לקט (סי' ל"ה).
ומתוך דברי רבינו יואל משמע דגם אם הסגן כהן יכול לקרות כהן אחר, שגם הכל יודעים שהכהן עומד שם לסגן. אך מפי מורי מהרש"ל ז"ל שמעתי שמיחה בסגן כהן לקרות כהן אחר, ופעם אחת בבית הכנסת של בחורים התלמידים המקשיבים לקולו היה כהן אחד סגן, והיה קורא לאחיו הגדול לכהן, ושאלתי את פיו והשיב לי מאחר שקרא לאחיו הגדול הכל יודעים שלכבודו עושה ולית כאן בית מיחוש, אבל בענין אחר לא.
<h4>סימן רמב</h4>
כתב הרר"ד אבודרהם (עמ' ק"ל) שאם נכנס הכהן אחר שהתחיל הישראל לברך ברכת התורה אינו פוסק, אבל ברכו לא הוי התחלה. ונמצא כתוב בשם ארחות חיים (סי' י"א) שכתב בשם הרי"ף, שיעמוד בתיבה ולא יקרא עד שישלמו כהן ולוי, ואח"כ יקרא ואין בזה בושת כלל. וכן אם כהן ולוי בבית הכנסת, וקורא הכהן ראשון, וסבר שאין שם לוי, והתחיל לברך ברכת התורה שנית. אין מפסיקים אותו, דאין דוחין מצות לא תשא את שם ה' משום פגמו של לוי, וכ"כ הרשב"א ז"ל (ח"א סי' רכ"ט).
<h4>סימן רמג</h4>
מהר"ן, שאם קראו כהן ועומד בתפלה ואין יכול להפסיק, ואין שם כהן אחר, קוראים ישראל במקומו. וכן השיב הרשב"א (ח"א סי' קט"ו) שאם הספר תורה פתוחה ויש שם כהן שמתפלל, שאין ממתינים לו. ותשובה זו הביאו מהרי"ק בשורש ט', וכתב עליה דבתענית צבור של בה"ב, אף על גב דהתענית אינו אלא מכח מנהג, אפילו הכי דוחין כבוד הכהן כשאינו מתענה שיצא חוץ לבית הכנסת ועומד ישראל המתענה במקומו. וכתב הטור או"ח בסי' קל"ה, שאם קורא הישראל במקום כהן, קורין במקום כהן כדי שלא יטעו להאכילו חלות.
<h4>סימן רמד</h4>
סומא אין לקרותו לספר תורה אפילו אין שם כהן אלא הוא, ואף על גב דעל שמע פורס, כן הוא דעת הפוסקים. אך האגודה פרק החובל (ב"ק סי' ק"ד) התיר אם אין שם כהן אלא הסומא. ומהרי"ל (מנהגים קריה"ת ג') כתב, דנוהגין לקרות סומא לספר תורה דלא כדעת הרא"ש. וכן הבנימין זאב האריך בראיות ברורות ובדברים נכוחים שיש לסומא לקרות בתורה עי' בתשובותיו סימן רמ"ה.
<h4>סימן רמה</h4>
כהן אבל אסור לקרות בתורה אפילו אין שם כהן אלא הוא, וכל שכן אבל שאינו כהן שאין קורא בתוך ז', וצ"ע אם רצה לומר אפילו בשבת, ואף על גב דהוי דבר של פרהסיא ואסור בשבת, ואפילו הכי אסור הכהן לקרות, ואף על גב דאין אחר אלא הוא, ועיין ביו"ד סימן שפ"ד. ונראה לי דטוב לכהן שיצא מבית הכנסת לפני הקריאה, וכן מצאתי אחר כך בהדיא בשם (תשובת) מהר"ם. וז"ל (שולחן ערוך) יורה דעה סימן ת', ואם קראו את האבל לעלות לתורה, צריך לעלות, שאם היה נמנע היה דבר של פרהסיא. ושמעתי שר"ת היו קורין אותו בכל פעם שלישי, ואירע בו אבל ולא קראו החזן, ועלה מעצמו ואמר כיון שהורגל לקרות שלישי בכל שבת היה נראה כמו דבר של פרהסיא, עכ"ל. עד כאן מצאתי.
<h4>סימן רמו</h4>
בתשובות גאונים ז"ל (שערי תשובה סי' ס') כהן קטן מהו שיקרא שמיני ויפטיר בנביא, מי חיישינן לפגמא או לא. כך ראינו שמותר לקרות בתורה פסוקי דהפטרה ולהפטיר בנביא, ואין בזה פגם כל עיקר, ומעשים בכל יום שהכהנים מפטירין. ומהר"י סג"ל עצמו היה עומד למפטיר גם אם הוא בעצמו קרא כבר ללוי (מהרי"ל מנהגים, קריה"ת ה').
<h4>סימן רמז</h4>
נשאל מהר"י ווי"ל ז"ל אם מותר לקרות כהן או לוי לשביעי. והשיב מאחר שהוא ממנין שחובה לקרות אסור, עד כאן לשונו בסימן ג'. ומשמע דאחר שישלים המניין מותר לקרות, וכן הורה מהר"ם בהגה"ה (סי' קל"ה ס"י).
<h4>סימן רמח</h4>
מהא דאיתא בפרק תמיד נשחט (פסחים סד א) מקבל את המלא ומחזיר את הריקם, פסק המרדכי הגדול שלא ירד הקורא כבר עד יעמוד שם אצל התורה הנקרא לעלות אחריו (מהרי"ל קריה"ת ז').
<h4>סימן רמט</h4>
בטוב יכולין לקרות לספר תורה הבן אחר אביו, או שני אחים, אלא בשביל עין הרע אין עושין, תשב"ץ (סי' ק"צ). וגם מהרי"ל (קריה"ת ה') הקפיד על העומד למפטיר בשבת ואחיו כבר קרא בתורה משום עינא בישא. עוד טעם שאין לקרות לתורה הבן אחר אביו, או שני אחין בזה אחר זה, לפי שהתורה נקראת עדות, שנאמר (תהילים יט, ח) עדות ה', ואין לקרות לתורה שנים הפסולים לעדות זה אחר זה.
<h4>סימן רנ</h4>
גרסינן בפ"ק דברכות (ח א) ועוזבי ה' יכלו (ישעיה א, כח) זה המניח ספר תורה כשהיא פתוחה ויוצא, ואפילו בין פסוק לפסוק, אבל בין גברא לגברא, רצה לומר שהספר תורה אינה פתוחה שפיר דמי. וכתב הר"ר יונה שם (ד. ד"ה רבי) דאע"ג דמותר למיפק בין גברא לגברא, לדבר אסור, כדאמרינן כיון שנפתח ספר תורה אסור לספר. ואף על פי שסוגרים הספר בינתיים אפילו הכי אסור, שלא אמר כל זמן שיהיה פתוחה, אלא כיון שנפתח, דמשמע דמשעה שנפתח הפעם ראשונה אסור לספר כלל עד שיסיימו כל הפרשה, עד כאן לשונו. והר"י דקורבי"ל הוא בעל עמודי גולה כתב (סי' קנ"ה) וכשנפתח ספר תורה אסור לספר יש גרסינן אפילו לדבר הלכה. ואם יש שם עשרה בני אדם מטים אזנם לתורה מותר לגרוס בנחת, שאין לבטל מצות הקריאה, וגם מותר לקרות הפרשה שנים מקרא ואחד תרגום, שחייב אדם להשלים הפרשה עכ"ל (כלבו סי' כ'). וכן כתב המרדכי (שם סי' י"ט) והגהות אשיר"י פ"ק דברכות (סי' ז') בשם אור זרוע (סי' יא) לקרות שנים מקרא ואחד תרגום בשעת קריאת התורה שרי לכולי עלמא. וכן היה נוהג הר"ר יהודה החסיד, וכן כתבו הגהות מיימוני בפי"ב (אות ז').
ומה מאוד נמלצו לחכי בזה אמרי פי החכם ר' אברהם סבע בספר צרור המור פרשת פקודי (ד"ה אלה) וז"ל, מה שאמרו חז"ל ועוזבי ה' יכלו זה המניח ספר תורה ויוצא, וכן רגילין בשעה שמוציאים ספר תורה מן ההיכל מיד יוצאים רובם למלאכתם או לדבר בלשון הרע. וזהו על עזבם את תורתי אשר נתתי לפניהם, והיא מונח בתיבה. ולא שמעו בקולי ולא הלכו בה, היינו ולא שמעו בקולי ולא הלכו בה. אבל זאת רעה שנייה שעושים ישראל בשעת קריאת התורה, שהדין הוא שיש להם לשמוע לדברי החזן שהוא קורא בספר ולכוון לדבריו, לראות הדברים שאומר אם קיימו אותם אם בטלו אותם לשוב בתשובה. ויש להם לכוון לדבריו כיום מתן תורה שהיה יושב בהר שהוא כמו תיבה ואומר אנכי ה', לא יהיה לך, כמי שקורא בספר וכל העם תחת ההר שומעים ומכוונים. והם אין עושים כן, אלא כולם מספרים אלו עם אלו בדברי מהתלות ותעתועים, ובדברי המלאכות חדשים גם ישנים, ואותן שאין עושין כן קורין בחומשים בקולי קולות, והרי אמרו (ר"ה כז א) תרי קלי לא משתמעי, ואל זה אמר לא שמעו בקולי ולא הלכו בה עכ"ל.
ועדיין שתי אלו רעות לא זזו מתוך עמנו, ובודאי נכון הוא שיקרא כל אחד מתוך החומש בלחש כי היכא דיוכל לכוון למה שקרא הש"ץ, כי אי אפשר לכוין היטב בשתיקה, כמו שכתב הטור או"ח סימן נ"ט בשם אביו הרא"ש בעניין תפלת ערבית ושחרית. אבל עם לא בינות המה, לא יראו ולא יבינו, וחשבו שלכך יש לכל אחד חומש לפניו כדי לקרות כדרך הקוראים, ומגביהים קולם כל אחד יותר מחבירו עד שיבלבל אחד את חבירו. ועליהם נאמר (ירמיה יב, ח) נתנו עלי בקולה על כן שנאתיה. אבל השותקים ומקשיבים לקול השליח ציבור, עליהם נאמר (ישעיה מח, יח) לו הקשבת למצותי והיה כנהר שלומך וגו'.
<h4>סימן רנא</h4>
אין משיירים בפרשה פחות מג' פסוקים. פירוש הקורא בתורה לא יקרא עד סוף הפרשה בעניין שלא ישאר ממנה אלא ב' פסוקים, משום היוצאים שיאמרו העולה אחריו לא יקרא אלא ב' פסוקים הנשארים. וכן לא יתחיל בה פחות מג' פסוקים, שאם יתחיל בה ב', הנכנס ושומע אומר שלא קרא עם הראשון אלא ב' פסוקים שמראש הפרשה. ואין חילוק בין פרשה פתוחה או סתומה. ואם סיים פרשה אין קפידא אם משייר פחות מג' פסוקים קודם פרשה אחרת, תרומת הדשן (סי' כ"ב).
<h4>סימן רנב</h4>
כתב רב שר שלום, ספר תורה בין כשמוציאים בין כשמחזירים אותו למקומו, עומדים מפניו לאלתר ויושבים לאלתר, ואין צריכים לעמוד עד שעונים הציבור יהא שמיה רבא. ולא ראינו מי שנוהג כך, דמה שכתוב וכפתחו עמדו כל העם (נחמיה ח, ה), אותו עמידה שתיקה היא, אבל לעמוד מפני ספר תורה עד שעונים אמן יהא שמיה רבא לא שמענו, ע"כ (טור סי' קמ"ו). אבל מהר"ם היה עומד, דלפי הפשט משמע עמדו בעמידה ממש (תשב"ץ סי' קפ"ב). וכן ר"ת היה עומד בשעת קריאת התורה, והביא ראיה מן ויעמוד כל העם בברית (מלכים ב' כג, ג), וכן נוהגים (מרדכי שבת סי' תכ"ב).
<h4>סימן רנג</h4>
ואחר שקראו בתורה חובת היום, אומרים קדיש בין בחול בין בשבת בין ביום טוב, חוץ משבת במנחה ותענית שאין בה הפטרה במנחה, שאין אומרים קדיש בהן, שהרי צריך לו להקדיש מיד בהצנעת התורה בעמדם לתפלת לחש. אבל שני וחמישי שקדושה דסידרא מפסקא, אומרים קדיש לאחר קריאת התורה (שבלי הלקט סי' ע"ט).
<h4>סימן רנד</h4>
וביום שיש ב' ספרי תורה על איזה מהם ראוי להקדיש, דינא הכי הוא. בשבת שיש בו ספר תורה אחד, יאמר קדיש עד שלא יקרא המפטיר, לפי שאין המפטיר ממנין העולים. וכשיש ב' ספרי תורה, אזי קורין בראשונה חובת היום ומניחין השנייה אצלה, ואומר קדיש על שתיהן, וקורין למפטיר בשנייה. ואין להגביה הספר תורה שקרא בו כבר עד שהביא ספר תורה שנייה קודם, כדי שלא יעמוד החזן בטל בלא מצוה, כן מסיק בסוף תמיד נשחט (פסחים סד א) מקבל את המלא ומחזיר את הריקם, בפ"ב דשבת הוא באשר"י בשם ר' יונה (מנהגים טירנא, אות נז). והר"ם נ"ע כתב, כשנותנים הספר תורה השנייה לחזן לקרות, אינו רשאי לפתחו ולהסיר ממנו המפה עד שיגללו האחד במפה, והוא בתשב"ץ סי' קפ"א ובכל בו סימן כ'. ואם אין שם רק ב' ספרי תורה קורין קריאה השלישית בראשונה שנגלל כבר, ולא קורא באותו שלפניו, מהרי"ל (קריה"ת ז').
<h4>סימן רנה</h4>
ואחר כך מגביה הספר תורה ומראה הכתב לעם, דהכי איתא במסכת סופרים (פי"ד הי"ד). וכתב הרמב"ן פרשת כי תבא, בפסוק ארור אשר לא יקים את דברי התורה הזאת (דברים כז, כו) וז"ל, ולי נראה על החזן שאינו מקים ספר תורה על הציבור להראות פני כתיבתו לכל, כמו שמפרש במסכת סופרים שמגביהים אותו ומראים פני כתיבתו לעם העומדים לימינו ולשמאלו ומחזירו לפניו ולאחריו, שמצוה לכל האנשים והנשים לראות הכתב, ולכרוע ולומר וזאת התורה אשר שם משה וגו' וכן נהגו, עד כאן לשונו. משמע שאין לכרוע ולומר וזאת התורה אלא כנגד הכתב, וכן הוא בהג"ה מיימוני, וכן עשה מהרי"ל (קריה"ת ח') וכן ראיתי מאדוני מורי הגאון מהרש"ל ז"ל.
<h4>סימן רנו</h4>
ואחר כך אומר החזן אשרי יהללו. וכתב הרוקח (סי' שי"ט) בשם ר' אב"ן, תמה אחי ר' חזקיה על שחולקים פסוק זה יהללו שם ה' כי נשגב, ש"ץ אומר חציו והקהל מסיימים אותו, וגומרין פסוק אחר עמו וירם קרן לעמו וגו'. ואומר אני הלא בפסוק וקרא זה אל זה ואמר כמו כן עושים. וגם בברכת מילה אומר ש"ץ הודו לה' כי טוב והקהל מסיימין כי לעולם חסדו. וטעם כולם אפרש לפי קט דעתי, לפי שהשרפים קוראים זה לזה להקדיש ליוצרם יחד, ומקדישים אחרי כן כולם יחד, כמו כן ש"ץ אומר ואח"כ מקדישים הקהל עמו, לפי שאנו אומרים בב"ר (ס, ו) וישתחו לעם הארץ (בראשית כד, נב) מכאן שמודים על בשורות. ובילידות זכר מצינו בשורה, כדתנן (תוספתא ב"ב פ"ט ה"ה) המבשרני אם ילדה אשתי זכר. וגם בפסוק אחר מצינו האיש אשר בישר כו' (ירמיה כ, טו). לכך אומר הודו לה' כי טוב על בשורה זאת שנולד זכר, והצבור אומרים כי לעולם חסדו ולעולם נודה לו. אף כאן לפי שאמר בתחלה גדלו לה' אתי, וגם הכל הבו גודל לאלהינו, ואומר בסוף אין אתם צריכים רק לגדלו ולהללו לפי שגדול ונשגב שמו לבדו שכל בשמים ובארץ משגבים ומגדלים שמו. והצבור משיבים גם אנו יודעים שהודו ושיגובו בשמים ובארץ. נאמר למעלה הללו את ה' מן השמים, והצבור משיבים גם אנו יודעים, ומסיימים את המזמור ואומר על שבהרם קרן לעמו ישראל מהללים אותו כל חסידיו. ור' חזקיה מפרש שלפיכך אומר פסוק זה כשמחזירין ספר תורה למקומו, לפי שכשמשתחוים אומר רוממו ה' אלהינו והשתחוו, וגם בברכת התורה משתחוים לכבוד התורה. כשמחזירים אותו אומר יהללו, להודיעך שלא בשביל אלהות שבתורה הוא משתחוה, אלא להקב"ה משתחוה ששכינתו שורה עליה. ולא בשביל שגם היא אלוה, אלא שנשגב שמו לבדו. ועל שאמר יהללו ולא אמר המזמור שלמעלה הללו את ה' מן השמים הללו את ה' מן הארץ, משיבים הקהל אין אנו לבדינו מהללים אותו כי גם בשמים ובארץ מהללים אותו אותן דברים שמהללים האמורים במזמור ואומר כי נשגב שמו. וגם משבחים אותו שהרים קרן ישראל במתן תורה, שמאהבתו אותם נתן להם חיי עולם, שבה מרומם קרנם על כל העמים, דכתיב (דברים ד, ו) כי היא חכמתכם ובינתכם, על זאת מהללים אותם כל חסידיו שאר בני ישראל עם קרובו עכ"ל. ומתוך דבריו אלו נשמע שהמנהג קדמונים הוא לכרוע בברכת התורה, ולא כאותם האומרים שאינו מנהג.
<h4>סימן רנז</h4>
מנהג שהגולל הולך אחר ספר תורה, ועומד לפני הארון עד שתחזור ספר תורה למקומו, הג"ה מיימוני (פי"ב אות ב'). ונכון לכל אדם לעמוד ממקומו וללוותה עד לפני התיבה, כן עשה מהר"י סג"ל.
<h3>נטילת ידים, סעודה, ברכות</h3>
<h4>סימן רנח</h4>
כשבא לאכול יטול ידיו קודם. וצריך ליזהר בנטילת ידים, שכל המזלזל בנטילת ידים חייב נדוי, כדאמרינן (ירושלמי מו"ק פ"ג ה"א) את מי נדו את ר' אלעזר בן הנד שזלזל בנטילת ידים. וכל המזלזל בנטילת ידים בא לידי עניות, ורמז לזה ע'ל נ'טילת י'דים, ראשי תיבות עני. ואמר רב זריקא אמר ר' אלעזר, כל המזלזל בנטילת ידים נעקר מן העולם (סוטה ד ב). ואעפ"י ששיעורם ברביעית יוסיף ליטול בשפע, דאמר רב חסדא (שבת סב ב) אנא משאי מלא חפני מיא ויהבי לי מלא חפני טיבותא.
<h4>סימן רנט</h4>
ויברך על נטילת ידים, על שם שמגביה ידיו כמו וינטלם (ישעיה סג, ט). ויש מפרשים הכלי הנקרא אנטל, ואעפ"י שהיא מדרבנן שייך לומר וצונו דאסמכוה אלאו דלא תסור. ולא יברך עד לאחר הנטילה, אף על גב דכל הברכות מברכים עליהם עובר לעשייתן, שאני הכא שפעמים שאין ידיו נקיות ואינו יכול לברך קודם, הלכך תקנו שלעולם יברך אחר כך. ועוד כיון דמברך קודם הניגוב הוי שפיר קודם לעשייתן, שגם הניגוב הוא מן המצוה (טור סי' קנ"ח).
<h4>סימן רס</h4>
וינגב ידיו היטב קודם שיבצע, דאמר רבי אבהו (סוטה ד ב) כל האוכל בלא ניגוב ידים כאילו אוכל לחם טמא, שנאמר (יחזקאל ד, יג) ככה יאכלו בני ישראל את לחמם טמא בגוים. וכתב הטור (סי' קנ"ח) לחמם טמא בגימטריא בלא ניגוב ידים, ויש גורסים לחמם לח מים.
<h4>סימן רסא</h4>
מי שנטל ידיו ואינו יודע אם בירך אם לא בירך, כתבו הגאונים ז"ל שאינו חוזר ומברך דהוי ליה מדרבנן, שבולי לקט (סי' קל"ח).
<h4>סימן רסב</h4>
אין נוטלין מים אלא מן הכלי. וכלי אפילו הוא מחזיק רביעית, אם אינו יכול לעמוד על עצמו בלא שיסמוכו אינו כלי. ואם תחלת תקונו בכך שאינו יכול לעמוד בלי סמיכה, ואין משתמשים בו אלא ע"י סמיכה, חשיב שפיר כלי. אבל מגופת חבית שהיא חדה, וכן כסוי של כוס ושל קנקן שמשופעים למעלה, אעפ"י שמתחלה נעשית לכך להשתמש בו כך פסולים, דלא נעשים מתחלה לקבלה. אבל אם מחזיקים רביעית כשיושבים אפילו בשלא מסומכים, אז יכול להיות שכשרים לנטילה מן המים שיוכל ליכנס בהם כשיושבים בלא סמיכה, כך נראה מתוך דברי הטורים (סי' קנ"ח) והשבולי לקט (סי' קל"ג).
<h4>סימן רסג</h4>
שק וקופה אעפ"י שתיקנן שמקבלים אין נוטלין מהם, שאין דרך לעשותן שמקבלים. וכתב הסמ"ק (סי' קפ"א בהגהה י') וכן יש לומר באותן כובעים של לבדים, אפילו כשהם קשים כל כך שמקבלים המים שאין המים זב מהם, מכל מקום אין עשוין לקבל המים כגון שק וקופה. ומכל מקום על ידי הדחק מותרים, שעוברי דרכים רגילים לשתות מהן, עכ"ל.
<h4>סימן רסד</h4>
כתב הטור (סי' קנ"ט) אם היה ברזא בנקב החביות, והסירו וקבל המים על ידו, חשיב שפיר כח גברא, וצריך להחזירו ולהסירו בכל שפיכה ושפיכה. ונראה מזה כשנוטלים מן הכיור שיש בו תרנגול של נחושת, שיש להחזירו ולהסירו בכל שפיכה ושפיכה. וכן כתב השבלי לקט (סי' קל"ג) וז"ל, ומה שמקדישין ידים מן הכיור, כגון שהיה ברזא בכיור, וכשהיה מושך הברזא היה מקלח על ידיו ורוחץ בקילוח ראשון, ואם לא די בקילוח ראשון עוד היה תוחב הברזא ומושכה, דלעולם הוי מכח גברא, עכ"ל. וכן כתב המרדכי פרק אלו דברים (ברכות סי' ר').
<h4>סימן רסה</h4>
לא יטול מהנהר מים בידו אחת ויתן על ידו השנית, לפי שאין כאן לא נטילה ולא טבילה, כן כתב הרשב"א בפרק כל הבשר (חולין קז א) בשם הלכות גדולות, ובתורת הבית (ארוך, בית ו' שער ג'). אבל אם נטל ידו אחת מן הכלי ושפך ממנה לידו אחרת, התיר ר"ת, והביא מן התוספתא הנוטל והנותן לחבירו בחפניו ידיו טמאות שמא מתחלה לא נטל מן הכלי. משמע אם נטל מתחלה מן הכלי היו ידיו טהורות, ויש אוסרים גם בזה, ונוהגים להקל כדברי ר"ת, אבל לכתחלה יש להחמיר (שבלי הלקט סי' קל"ו).
<h4>סימן רסו</h4>
הורה ר"י בר יהודה ז"ל, מי שהיה הולך בספינה ואין לו כלי ורוצה לאכול, שוטף ידיו בנהר ודיו, ואינו מברך על נטילת ידים, הואיל ואינו נטל מן הכלי, אלא על שטיפת ידים, דעל שם נטילה תקנו חכמים לברך על נטילת ידים. ויש מפרשים דבין הנוטל מן הכלי בין הנוטל מן הנהר מברך על נטילת ידים, והוא המטבע שטבעו חכמים ז"ל, שבולי לקט (סי' קל"ג). ובתשובת הרשב"א (ח"א) סימן תשנ"ד שיש לברך על נטילת ידים. אבל התשב"ץ כתב בסי' (ר"ף) [רע"ט] שמהר"ם היה מברך על שטיפת ידים, וכן המהרי"ל היה מברך על שטיפת ידים (מהרי"ל סעודה א'), וכן כתב האגור (סי' קצ"ט) וז"ל, שמעתי ממורי אבי מהר"ר יודא לנד"א ז"ל שהיה נוהג לברך על שטיפת ידים כשנוטל ידיו בים או בנהר, וכן קבל מרבותיו, עכ"ל.
<h4>סימן רסז</h4>
בענין אם יש ליטול מנדה וגוי, יש בזה פלוגתא דרבוותא. איתא בתוספתא דמסכת ידים (פ"א הי"ב) כל שאינו מטמא במשא כשר ליתן לידים. ודקדק ר' שמשון (פירוש הר"ש פ"א מ"ה) דלפי זה אסור ליטול מים מן הנדה. ומהר"ם מרוטנבורג דקדק מתוספתא ההיא דאסור ליטול מן הגוים דעשו אותם כזבים לכל דבריהם. והאורחות חיים (סי' י"ט) כתב בשם הרמב"ם שאין נוטלים מים מן הגוי. וכתב עליו מהר"י קארו בבית יוסף שטעות סופר הוא, שהרי לא מצינו להרמב"ם שכתב כן ע"כ. ולא גלה לנו הרב מהר"י קארו מי יבא תחתיו. ואני אומר שיש להכנים מהר"ם במקום הרמב"ם, שכן כתבו התשב"ץ (סי' רע"ח) והמהרי"ל (סעודה א') בשמו.
אכן התוס' בסוף מסכת נדה (עא: ד"ה מערה) כתבו שיש רוצים לדקדק מדתניא בתוספתא דמסכת ידים כל שאינו מטמא את המים במשא כשר לנטילת ידים, משמע מטמא במשא אינו כשר לנטילת ידים. ושיבוש הוא, דהא נדה ויולדת נוטלים ידיהן אף על פי שמטמאות במשא, וכל שכן עכשיו שאנו נוטלים כולנו ממים טמאים. ונראה דהתם איירי לתרומה או לחולין שנעשו על טהרת תרומה עכ"ל. וכן כתב המרדכי פרק אלו דברים (ברכות סי' קצ"ט), וכן כתב הרא"ש בפ"ק דמסכת ידים (מ"ה) וז"ל, והאידנא שכל המים טמאים יכול ליטול מים מן הנדה, דבלאו הכי כל המים טמאים ואי אפשר בענין אחר ע"כ. הרי דעתו כדעת התוספות, וכן כתב בנו אחריו או"ח סימן קנ"ט. ודעת הסמ"ג כדעת התוס' והרא"ש, וכן העלה הרשב"א בתורת הבית, וכן כתב בתשובת להרמב"ן סימן קנ"א, וכן כתב האגודה בפ"ק דמסכת ידים (אות א') וז"ל, כל שאינו מטמא במשא כשר ליתן לידים (תוספתא שם פ"א ה"ז), יש מפרשים דהכא נוטל ידיו לתרומה איירי, דאי לחולין כשר אף מגוי ונדה ויולדת, עיין בספר התרומה (סי' ע"ט) ובתוס' נדה פרק התנוקות עכ"ל (שם).
וכתבו השבלי לקט (סי' קל"ו) והאגור בשם ספר התרומה שהתיר ליטול מגוי ומאשתו נדה. ודבריו תמוהים בעיני, שהרי איתא בפרק אף על פי (כתובות סא א) אמר רב הונא, כל מלאכות שהאשה עושה לבעלה נדה עושה לבעלה, חוץ ממזיגת הכוס והצעת המטה והרחצת פניו ידיו ורגליו. וכתב הרא"ש בפ"ק דכתובות דהרחצת פניו ידיו ורגליו שאמרו אפילו הוא רוחץ והיא מוצקת, דאילו ליגע היא בידה אפילו בלא רחיצה אסור, דהאיכא קירוב בשר ואסור ליגע אפילו באצבע קטנה, וכ"כ בנו אחריו בטור יו"ד סי' קצ"ה, וכ"כ הסמ"ג (לאוין קי"א) וסמ"ק והגהות מיימוני (איסו"ב פי"א אות נ'), וכן כתב הרשב"א בתורת הבית (ד' ע"א) ואם כן איך התיר בעל התרומה ליטול מאשתו נדה.
ונראה לי ליישב, דכל אלו שאסרו לנדה לעשות לבעלה, כולם לא אסרוה אלא מה שהוא דרך חיבה כמו מזיגת הכוס. כתב הרשב"א בתורת הבית הקצר (שם) שמיירי בכוס של יין שהוא המרגיל לדבר עבירה. ובהצעת המטה כתבו התוספות והרא"ש בריש כתובות (ד: ד"ה והצעת) דדוקא פריסת הסדינים והמכסה שהוא דרך חיבה, אבל הצעת הכרים והכסתות שיש בו טורח ואינו דרך חיבה שרי, וכ"כ הטור יו"ד (שם). והמרדכי בשבועות (סי' תשמ"ג) והגהות מיימוני (שם) בשם ר"ת ורש"י, הוא הדין נמי הרחצת פניו ידיו ורגליו היינו דוקא מה שהוא דרך חיבה, אבל נטילת ידים גזרת המלך הוא ואין זה דרך חיבה, נראה לו לבעל התרומה (סי' צ') דשרי. אך לא אישתמט שום מחבר שכתב אשה נדה, אלא כולם כאחד עונים ואומרים דמותר ליטול מנדה סתמא, משמע אבל מאשתו נדה לאו משום הרגל דבר. וכן מצאתי משם חדושי מהרי"ל (בספר המנהגים אות ק"א) וז"ל, אסור לאשה נדה לצוק מים על יד בעלה, וכן גוי וכן אשת איש וכן נדה ע"כ. ואף על גב דלא קיימא לן כוותיה במה שכתב דאין ליטול מגוי ומנדה, אלא קיימא לן כדברי המתירין שהם רובא דרובא. מכל מקום שמעינן מדבריו דיש לחלק בין נדה ובין אשתו נדה, מדפלגינהו וכתב אסור לאשה נדה לצוק מים על יד בעלה, ואחר כך כתב ובן נדה, שמע מינה דהכי קאמר אסור לאשה נדה לצוק על יד בעלה, ולא תאמר דוקא אשתו נדה שהיא אסור משום הרגל דבר, אלא אף נדה אסור ליטול ממנה משום טומאה. ואף על גב דלא קיימא לן בנדה כוותיה, באשתו נדה יש לנהוג כוותיה, דמשמעות הפוסקים כוותיה.
<h4>סימן רסח</h4>
אמר רב נוטל אדם ידיו שחרית ומתנה עליהם כל היום (חולין קו ב). דעת הפוסקים דוקא שחרית, והוא הדין כשמתנה שלא בשעת אכילה, מתנה שחרית קרי ליה. אבל אם נטל לצורך אכילה לא מהני בו תנאי, ומאחר שנוטל ידיו צריך לאכול מיד כדי שלא יסיח דעתו בנתיים. אבל זה שאינו מחויב ליטול בשעת אכילה שהרי שמר אותם מהבוקר והתנה עליהם לא אמרינן תכף לנטילה סעודה, כן כתב הר"ר יונה בפרק אלו דברים (מא: ד"ה נוטל). וכתב המרדכי שם (סי' ר"ד) דוקא כשנזהר כל היום שלא טינפם, אבל אם טינפם לא מועיל התנאי, כי אם היכא שאין מים בעיר ואיכא טורח לבקש, ע"כ. וכתב הכלבו (סי' כ"ג) שאם הניח ידיו אחר נטילה בבתי ידים שפיר דמי.
<h4>סימן רסט</h4>
מי שיצא מבית הכסא ורצה ליטול ידיו לאכילה. שאלו לרש"י (מחז"ו סי' ס"ז, האורה ח"ב קנ"א) אם צריך ליטול ב' פעמים. והשיב, שאלתי את פי ר' יעקב בר יקר, והשיב שצריך ליטול ב' נטילות, על הראשונה אשר יצר ועל השניה על נטילת ידים, ולי נראה שנטילה אחת עולה לכאן ולכאן. ומהר"ם היה נוהג כרבי יעקב בר יקר (תשב"ץ סי' ר"פ), וכן הרא"ש (כלל ד' סי' א') דאי בנטילה אחת מברך אשר יצר ואחר כך על נטילה הוי הפסק. ורי"ף כתב דלא הוי הפסק. והטור (סי' קס"ה) הכריע דלאחר ששפך פעם אחת על ידו ומשפשף יברך אשר יצר, ואחר כך בשעת ניגוב ידים יברך על נטילת ידים. וכהכרעת הטור כן מצאתי בשם מהר"י פולק שנהג כן.
<h4>סימן רע</h4>
מדברי כל הפוסקים הראשונים והאחרונים, קמאי דקמאי ובתראי דבתראי, נראה פשוט שדבר שטבולו באחד מז' משקים עד שיהיה טופח על מנת להטפיח, צריך נטילת ידים אפילו האידנא. רק שהתוספות (פסחים קטו: ד"ה כל) וסיעתו כתבו שלא לברך על אותה נטילה, אבל עכ"פ צריך ליטול. ופליאה דעת נשגבה ממני על מנהג העולם שכמעט בטלוה עתה, ולית דחשבה, והוא דבר מפורש בתלמוד בפרק ערבי פסחים (שם), ואם כתבו קצת הפוסקים שלא לברך עליה וטעמם ונימוקם עמם, מי בטלוה. והנה סברת הפוסקים מבוארים במקומם הביאם הבית יוסף סימן קנ"ח. ואמרתי בחפזי כי זה נתפשט מהרב ר' מאיר מרוטנברק שהביאם שם הבית יוסף והטור הביאם סימן תע"ג, שכתבו שהאידנא אין צריך נטילה. עם כל זה יקשה בעיני שהרי ר' שמואל בר צדוק תלמיד מובהק של מהר"ם ודקדק בהנהגותיו, כתב בספר תשב"ץ סי' צ"ט שמהר"ם הצריך נטילה לדבר שטיבולו במשקה רק שלא לברך עליה, וטעמו הוא מבואר שם כטעם התוס', וכן כתב הכלבו בשמו. נמצא שגם מהר"ם לא עלה על דעתו מעולם לבטל נטילה זו, לא כמו שכתב הטור בשמו. ואף אם נאמר שדברי הטור עיקר, מכל מקום אין נראה להניח כל הפוסקים ובעלי הוראות ולילך אחר שתיהם להקל. לכן נראה שאין לזלזל בנטילה זו, וכל הזהיר בה יזכה לרב טוב.
<h4>סימן רעא</h4>
כתב השבלי לקט סימן (ל"ו) [קל"ה] וז"ל, אם לא היה דעתו לסעוד, אף על פי שמיד אחר נטילה נמלך לסעוד, חוזר ונוטל ומברך על נטילת ידים, וכן מצאתי למפרש אחד ז"ל, וכן כתב האגור בשמו סימן ר"ז.
<h4>סימן רעב</h4>
כתב ר' יואל (ראבי"ה הובא בטור סי' קסו), דאין לחוש להפסק בין נטילה להמוציא. וההיא דתכף לנטילה ברכה (ברכות מב א) מוקי לה במים אחרונים, וכן כתבו הרי"ף (שם ל א) והרמב"ם (ברכות פ"ו ה"כ). והתשב"ץ (סי' רפ"ח) כתב בשם מהר"ם, דאמים ראשונים קאי, וכן הרא"ש תלמידו נהג שלא להפסיק בראשונים (הובא בטור סי' קס"ו), וכן מתוך הירושלמי (שם פ"א ה"א) שמעינן דההיא דתכף לנטילה ברכה אמים הראשונים קאי.
וכתב מורי הגאון מהר"ש ז"ל (מהרש"ל סי' ל"ד) דעל בעל הסעודה הוא מוטל לכבד הגדול להביא מים לפניו באחרונה. אבל אם מביאים לו ליטול ידיו בראשונה כמו שנתפשט המנהג, והוא מונע מלקבל, עבירה היא בידו, והוא בזיון התורה שהוא רודף אחר הכבוד, אפילו לפי סברת הרא"ש אין ראוי לומר אני אנהיג עצמי בטהרה ובקדושה ובפרישות ולא אפסיק ואחרים יפסקו. אדרבה היה לו ליטול וליזהר שלא יפסיק, ואז אחרים ילמדו ממנו. וקל וחומר לפי מה שפרשתי דאין בו חשש הפסקה, אלא דרך כבוד שלא יהא עליו למשא שיטול וישמור ידיו. ומכל מקום טוב שישמור ידיו שלא יעסוק בדברים אחרים, שמא יעסוק ויגע בדברים הצריכים נטילה, דסתם ידים עסקניות הן. ומשום הכי מי שעושה גדר וסייג שאינו מפסיק בדברים שמתוך כך יזהר שלא יעסוק בדברים אחרים, מה טוב ויפה וישר כחו. ומשום הכי ראוי ונכון לכל ירא שמים לישב ולשמור ידיו, ואף אזהרה בהפסק יפה לו לגדר. ומכל מקום אם שואל לו אדם בדברי תורה ואין משיב לו, עון הוא בידו, מאחר שהוכחתי שיכול להפסיק, אלא משום גדר ופרישות יכול לעשות. ואם כן אין ראוי שיעשה גדר לבטל דברי תורה שכל העולם עומד עליהם, וצורך סעודה הוא, שכל שלחן שאין עליו דברי תורה הוא כשלחן של מתים (אבות פ"ג מ"ג). ובפרט לפי מה שכתב ר' מנחם (תוס' ברכות מ. ד"ה הבא) כשישראל יושבים על השלחן וממתינין זה לזה עד שיטלו ידיהם והם בלא מצות, שהשטן מקטרג עליהם, לכך הזהיר להביא מלח על השלחן שאז ברית מלח מגין עליהם, ואם כן לעסוק בתורה אין לך ברית ומצוה יותר ממנה. ולכך אומר אני שטוב הוא שירגיל עצמו שלא להפסיק בשיחות בטילות שמתוך כך ישמור ידיו. אבל בדברי תורה שהיא יעלת חן, ראוי שיפסיק, רק שיראה שלא יהא בה יוהרא אלא בנחת ולאט עם חבירו, עכ"ל.
<h4>סימן רעג</h4>
ההג"ה מיימוני כתב בפ"ה מהלכות תפלה בשם סמ"ק (סי' י"א הגהה קכ"ד), דהא דאמרינן אסור להתפלל בלא חגורה, הני מילי תפלה כגון י"ח, אבל לעניין קריאת שמע ושאר ברכות אין לחוש בחגורה, רק שלא יהא ליבו רואה ערותו שיהא לו מכנסים, כדמשמע פ"ק דשבת (ט ב) שהיו רוצים להסיר חגורותיהם בשעת סעודה אעפ"י שמברכים ברכת המוציא וברכת המזון. מיהו לבו רואה את הערוה אף בשאר ברכות אסור, דלא כפירוש רש"י דפירש בברכות דמותר, ע"כ. וכן כתב הר"ן בפרק קמא דשבת (י. בחידושיו).
<h4>סימן רעד</h4>
ולענין גלוי הראש, יש בו מחלוקת במסכת סופרים (פי"ד הי"ב) שכתב פוחח הנראים כרעיו או בגדיו פרומים, או מי שראשו מגולה פורס את שמע, ויש אומרים בכרעיו ובגדיו פרומים פורס, אבל לא בראשו מגולה, אינו רשאי להוציא הזכרה מפיו ע"כ. ורבינו ירוחם בסוף נתיב (י"ז) [ט"ז] (ח"ז קמ"ח ע"א) פסק כמ"ד אסור, וכן דעת מהרא"י בתרומת הדשן (סי' י'). וכתב עוד שכובעים הקלועים מקש חשיב כסוי לראש להתפלל בהם, אבל הנחת יד על הראש לא חשיב כסוי. וכתב דטעמא משום דהראש והיד חד גופא, ואין הגוף יכול לכסות את עצמו. ולפי דבריו משמע שאם אחר הניח ידו על ראשו של זה חשיב שפיר כיסוי (ב"י סי' צ"א). ומורי מהר"ש בתשובותיו סימן ע"ב כתב דכסוי יד חשיב כסוי אפילו בעצמו.
<h4>סימן רעה</h4>
ויבצע ממקום היפה שבפת במקום שנאפה היטב, איכא דאמרי שהוא משולי הלחם ויש אומרים להיפך. הלכך לצאת ידי ספיקא יבצע מן הצדדים, שיחתוך מלמעלה ומלמטה כאחד, הגה מיימוני (הל' ברכות פ"ז אות ג').
<h4>סימן רעו</h4>
יש שאין רוצים לחתוך הפת כלל קודם הברכה. והרא"ש (ברכות פ"ו סי' י"ט) כתב דחשיב הפסק מה שמתאחר לחתוך הלחם, ושוהה בין ברכה לאכילה, אלא חותך ואינו מפריד הפרוסה עד לאחר ברכה, וכן כתב ר"י. וצריך לחתוך מעט, שאם יאחז בפרוסה שיעלה שאר הככר עמה, דאם לא כן חשוב כפרוס (טור סי' קס"ז).
<h4>סימן רעז</h4>
ויברך המוציא לחם מן הארץ. ואף על גב דמוציא עדיף טפי, דכולי עלמא מודו דלשעבר משמע, ובהמוציא פליגי. אפילו הכי פסק תלמודא שיאמר המוציא (ברכות לח א). וכתבו התוס' בפרק כיצד מברכים (שם ד"ה הלכתא) כדי שלא לערב ראשי האותיות, כגון העולם מוציא. ואף על גב דבלחם מן איכא עירוב, שאני הכא דקרא כתיב המוציא לחם מן הארץ ע"כ. ומכל מקום יתן ריוח בין לחם ובין מן, שלא יבליע המ"ם. ומה שתקנו המוציא לחם מן הארץ אף שהקב"ה אינו מוציא לחם כי אם תבואה, האריך בזה התולדות יצחק פרשת בהר (ויקרא כה, ג) משם תראנו, אף כי העיקר הוא שתקנו לשון הכתוב (תהילים קד, יד).
<h4>סימן רעח</h4>
ויתן שתי ידיו על הפת, שיש בהן עשר אצבעות כנגד עשר מצות התלויות בפת, לא תחרוש בשור וחמור, כלאים, לקט, שכחה, פיאה, ביכורים, תרומה, מעשר ראשון, מעשר שני, חלה (רוקח סי' שכ"ט). ולכך יש עשרה תיבות בברכת המוציא. ועשרה תיבות בפסוק מצמיח חציר לבהמה, ועשרה תיבות בפסוק עיני כל אליך ישברו, ועשרה תיבות בפסוק ארץ חטה ושעורה, וי' תיבות בפסוק ויתן לך (מנהיג הל' סעודה בשם רש"י).
<h4>סימן רעט</h4>
ואף על גב דפת שלנו מלוח ואין צריך להמתין למלח, מכל מקום מצוה להביא מלח על השלחן קודם שיבצע, כמו שכתבו התוס' בפרק כיצד מברכים (מ. ד"ה הבא) ר' מנחם היה מדקדק מאוד להביא מלח על השלחן, כדאיתא במדרש כשישראל יושבין על השלחן וממתינים זה לזה עד שיטלו ידיהם והם בלא מצות, השטן מקטרג עליהם וברית מלח מגין עליהם. ובשבלי לקט (סי' קמ"א) כתב מה שנהגו לבצוע על המלח, פירשו הגאונים לפי שהשלחן דומה למזבח, וכתיב במזבח (ויקרא ב, יג) על כל קרבנך תקריב מלח.
<h4>סימן רפ</h4>
כתב בארחות חיים (סעודה ט"ו) אם ראובן כשהוא נוטל ידיו לאכילה, יעקב בירך המוציא, ואחר כך נגב ראובן ידיו ובירך על נטילת ידים, לא הוי הפסק כמו טול ברוך, ואין צריך ראובן לחזור ולברך המוציא.
<h4>סימן רפא</h4>
ואחר שיבצע יתן לכל אחד ואחד, כמו שכתב הרמב"ם בפ"ז (ה"ה) הבוצע נותן פרוסה לפני כל אחד ואחד, והאחד נוטל פרוסה. ואין הבוצע נותן ביד האוכל אלא א"כ היה אבל. וכתב הר"ד אבודרהם (עמ' שטז), ואפשר הטעם בזה משום שנאמר (איכה א, יז) פרשה ציון בידיה, והוא רמז לפריסת המוציא. בתשובת הרשב"א (ח"א סי' רע"ח) כתב טעם זה בשם בעל הלכות גדולות. ואם היו המסובים רבים, היה נהוג מהר"י סג"ל שהוא היה הבוצע, והגיע לאחד מן המסובים לחלק גם כן לחבריו והוא חלק שאצלו, ואם לא הספיק לכולן שאל מן החתיכה האחרת אם נשאר כי היא עיקר הבציעה, ולא נטל מן הלחם שנשאר שם בידו שבצע ממנו בציעת המוציא (מהרי"ל, סעודה וברכות ג').
<h4>סימן רפב</h4>
כתב האגור (סי' ר"ו) בשם הר"ר אביגדור שכתב בשם הר"ר שמחה, צריך אדם לאכול פת שבצע בה המוציא קודם שיאכל פת אחר, כדי שיאכלנו לתיאבון, והוא מדברי שבולי לקט (סי' קמ"ב). ואולי הטעם הוא משום חבובי מצוה.
<h4>סימן רפג</h4>
כתב הכלבו (סי' כ"ד) בשם הר"ר אשר, נהגו כל ישראל שלא להאכיל בהמה חיה ועוף ולא עכו"ם, מחתיכה שנגע בו חתיכת המוציא, וכן כתב הר"ר דוד אבודרהם (עמ' שטז).
<h4>סימן רפד</h4>
היו לפניו חתיכה של פת ופת שלם, הכל ממין אחד, מברך על השלם אפילו הוא פת קיבר וקטן, והחתיכה פת נקייה וגדולה. אבל אם השלם שעורים והחתיכה מחטים, אפילו היה קטנה מניח הפרוסה תחת השלימה ובוצע משתיהן יחד. וכל זה כשרוצה לאכול משניהם, אבל אם אינו רוצה לאכול אלא מאחד, יבצע עליו. ואין לחוש לשני, אף על פי שחשוב או חביב עליו. ואדוני מור"י מהרש"ל כתב בהגה באו"ח שלו, שאם יש אחד אצלו נכון לחלק שאחד יעשה על השלימה ואחד על הפרוסה של חטים. והוא הדין בפת ישראל ובפת נקייה של גוים, אם יש אחד אצלו, שיחלק ויתן לו לברך על הפת של ישראל והוא יברך על פת גויים, דבכהאי גונא כולי עלמא מודו דמצוה לחלק, וכן ראיתי אותו נהוג על שלחנו.
<h4>סימן רפה</h4>
כתב בכתבי מהרא"י (תרומת הדשן ח"ב) סי' ק"י, לחם שלם ובו דבוק פרוסה, איך לעשות לברכת המוציא, אם טוב יותר להניח בו מחובר שיהא הפת גדול, או טוב לפרוס הפרוסה מן השלם כדי שיהיה הככר שלם לברכת המוציא. לא בארו יפה דעתם אם הוי זה כשני גלוסקאות הדבוקים יחד שנאפו ונדבקו בתנור כך, ונחתך מן האחת והשניה נשארה שלימה. כהאי גונא ודאי טוב יותר להפריד החתיכה מן השלימה, כדי שתהא נראה שלימה, ממה שיניחנו דבוק בה כדי שתהא נראית גדולה, דקיימא לן שלימה קטנה עדיפה לענין ברכה מפתיתין גדולים ע"כ.
<h4>סימן רפו</h4>
אמר מהר"י סג"ל (מהרי"ל סעודה ה') שאביו למדהו בינקותו, על הגלוסקאות הנושקים זו את זו, ונתחברו הרבה יחד בעת אפייתן. הבוצע מאחד מהן אל יבצע במקום שנושקים בחברתה, כי חשוב כאילו כבר נחתך שם, רק יבצע מצד החיצון שלשם הוא שלם. ומוכח כן מפרק חלק (סנהדרין קב ב) גבי רב אשי דשאיל ליה מנשה בחלמא, מהיכא בעית למישרא המוציא, אמר ליה לא ידענן, ואמר ליה מנשה מדוכתא דקדים בשוליה ברפתא. ופירשה רש"י ממקום שנרקמו פניה של פת בתנור דהיינו מלמעלה, או מסביבות הפת או משוליו אבל באמצע לא. ממילא הוא הדין מקום שנשקו נמי לא.
<h4>סימן רפז</h4>
כתב הרוקח (סי' שכ"ט) אם יש לאדם ב' חצאי לחם ואין לו לחם שלם, יחבר יחד בעץ או בשום דבר שלא יהא נראה, ודינו כדין שלם, ואפילו בשבת יכול לחברם, כדמשמע בפרק חלון (עירובין פא א), וכן כתב האגור בסימן ק"י.
<h4>סימן רפח</h4>
אין משיחין בסעודה (תענית ה ב). ואיתא בירושלמי אפי' מאן דעטיש בגו מיכלא, אסור למימר ליה אסותא משום סכנתא.
<h4>סימן רפט</h4>
גרסינן בפרק אמר להם הממונה (יומא ל א) הלכה בסעודה, אדם יוצא להטיל מים נוטל ידו אחת, פירוש אותה ששפשף בה. דבר עם חברו והפליג, נוטל שתיהם כיון שהסיח דעתו, וכשנוטל נוטל בפני כולם שלא יחשדוהו שלא נוטל.
<h4>סימן רצ</h4>
כתב הטור (סי' ק"ע) וז"ל, גרסינן במסכת דרך ארץ (פ"ד ה"א) כל מה שאומר לך בעל הבית יעשה ע"כ. וכן הוא במסכת דרך ארץ. אבל במסכת פסחים בסוף פרק כיצד צולין (פו ב) הוא בזה הנוסח כל שאומר לך בעל הבית עשה חוץ מצא. ורבים נתחבטו בפירושא דההוא מאמר, והנכון אצלי הוא מה דאיתא בערכין בפרק יש בערכין (טז ב) עד היכן לא ישנה אדם מאכסניא שלו, רב אמר עד הכאה, ושמואל אמר עד שיפשילו את כליו. ופירושו דאסור לאדם לצאת מאכסניא שלו, דפוגם את בעל הבית שיוצא ממנו, שאומרים בני אדם כמה רעים עסקיו של בעל הבית שאין זה אכסניא וכו', לזה אומר כל שאומר לך בעל הבית עשה מיד באמירה בעלמא, חוץ מצא אם אומר לך בעל הבית צא, לא תצא אם לא בהכאה או בהפשלת כלים וק"ל.
<h4>סימן רצא</h4>
גרסינן בפרק זה בורר (סנהדרין כג א) נקיי הדעת שבירושלים לא היו מסובים בסעודה אלא א"כ היו יודעים מי מיסב עמהם ע"כ. ורצו לומר אפילו בסעודת מצוה כדכתבתי לעיל שער ד'.
<h4>סימן רצב</h4>
כתב הרא"ש (ברכות פ"ז סל"ב) ז"ל, יש נוהגים לאכול דייסא בפת במקום כף, כיון שאוכלין הפת אחר כך כו', עד ואני ראיתי גדולים שהיו אוכלין בכל פעם מעט מן הפת עם הדייסא ע"כ. ובלקוטי מהרי"ל (אות יז) כתב דבכל פעם יאכל הפת דחוששים שמא לסוף יניח הפת, והוי עובר משום ממאס באוכלין דאסרו חכמים ע"כ.
<h4>סימן רצג</h4>
מים אמצעים רשות, אמר ר' נחמן לא שנו אלא בין תבשיל לתבשיל, אבל בין תבשיל לגבינה חובה (חולין קה ב). וכתבו התוס' (ד"ה לא) והרא"ש (שם פ"ח סי' ז') שיש מפרשים בין תבשיל לתבשיל שניהם של בשר או שניהם של גבינה, אבל בין תבשיל של בשר לגבינה שלפניו חובה. אבל בין תבשיל של בשר לגבינה שלאחריו לא קאמר, דאפילו בנטילה אסור עד סעודה אחרת. והא דקאמרי אבל בין תבשיל של בשר לגבינה שלפניו חובה, לאו דוקא גבינה אלא הוא הדין לתבשיל של חלב שלפניו נמי חובה, והא דנקט גבינה לרבותא נקט דאפילו לגבינה שלפניו דאיכא למימר דלא נדבק בידים, אפילו הכי חובה ליטול, מכל שכן תבשיל דנדבק יותר מגבינה. וכן כתב הגה"ה שערי דורא דבעינן בין תבשיל לתבשיל נטילה אפילו ביום, דנדבק בידים יותר מגבינה עצמה.
ותדע דאם נאמר גבינה דוקא קאמר, ואחר תבשיל של חלב אין צריך נטילה, כיון דאין החלב בעין ואין בו אלא טעם, וגם השני אין בו אלא טעם, אם כן נמצא דבריהם סתרי אהדדי, שהרי פרשו לא שנא אלא בין תבשיל לתבשיל שניהם של בשר או שניהם של גבינה. משמע אבל אם אחד של בשר ואחד של גבינה בבל ענין חובה ליטול. אלא על כרחך לומר דגבינה לאו דוקא קאמר, ולרבותא נקט כדפרישית. אי נמי יש לומר דלהכי נקטי גבינה, משום סיפא דמילתא, דבין תבשיל של בשר לגבינה של אחריו דאסור אפילו בנטילה. וזהו דוקא גבינה, דאלו אחר תבשיל של בשר מותר לאכול תבשיל של גבינה בנטילה לכולי עלמא. דלא כדעת מהרמ"א שכתב בתורת חטאת (כלל ע"ו ס"ג דע"א ע"ב) וז"ל, בהגה"ה שערי דורא (סב, ב) כתב דבעינן בין תבשיל לתבשיל נטילה אפילו ביום, דיותר נדבק בידים מגבינה עצמו. וכן כתב בשערי דורא והאור זרוע (הגהת אשר"י חולין פ"ח ס"ה אות ב'), וכן כתבו התוס' והרא"ש בשם יש מפרשים. והכי נהוג אם אכל תחלה תבשיל של חלב ואחר כך תבשיל בשר, אבל איפכא לא מהני ע"כ.
ולא נהירא, שהרי המחמירים עצמם כגון המרדכי והאיסור והיתר הארוך והב"י, לא הזכירו בדבריהם רק שאין לאכול גבינה אחר תבשיל של בשר, אבל תבשיל של גבינה מותר. ותדע שהרי הבית יוסף שהוא מן המחמירין כתב בטור או"ח סי' קע"ג וז"ל, וכן נהגו העולם שלא לאכול גבינה אחר תבשיל של בשר כלל, ואין לפרוץ גדר ע"כ. ובשו"ע ביו"ד סימן פ"ט (ס"ג) כתב בהדיא, אכל תבשיל של בשר מותר לאכול אחריו תבשיל של גבינה, והנטילה ביניהם אינה אלא רשות. ומהרמ"א הגיה ויש מצריכין נטילה. וכתב עוד בהגה"ה ונהגו עכשיו להחמיר שלא לאכול גבינה אחר בשר עצמו, ואין לשנות ולפרוץ גדר, והוא לשון ב"י שהבאתי. הרי שהרב ז"ל בעצמו הסכים בשו"ע בהגהותיו שמותר לאכול תבשיל של גבינה אחר תבשיל של בשר, רק שמצריך נטילה. ובתורת חטאת לא ביאר דעתו יפה, וילמוד סתום מן המפורש. ומרק יש לה דין תבשיל של בשר הואיל והוא דבר צלול, אבל אם הוא עב כגון ירקות יש לו דין בשר, כך העלה הבית יוסף.
<h4>סימן רצד</h4>
כתב המרדכי ריש פרק כל הבשר (חולין סי' תרפ"ז) דמוהר"ם מצא פעם אחת גבינה בין שיניו מסעודה לסעודה, ולכן החמיר על עצמו שלא לאכול בשר אחר גבינה כמו גבינה אחר בשר. ודוקא בשר בהמה או חיה, אבל בבשר עוף הקיל. ובאיסור והיתר כתב כלל מ', דאם אכל גבינה שאינו ישן ו' חדשים או שאר מיני חלב, יש לנהוג כסברת הפוסקים לאכול מיד בשר אחריו ע"י קינוח והדחה ונטילה. אבל אם אוכל גבינה ישנה ו' חדשים או המותלע, מנהג חסידות לנהוג כחומרת מוהר"ם, כי נדבק בין השניים עכ"ל. וכן נוהגים רבים שלא לאכול בשר אחר גבינה קשה, כמו שאין אוכלים גבינה אחר בשר. ובית יוסף כתב באו"ח סי' קע"ג בשם הזוהר (משפטים קכ"ה ע"א) דיש להחמיר בבשר אחר גבינה אפילו בשר עוף כמו בגבינה אחר בשר, וכתב אילו ראה מוהר"ם דברי הזוהר לא היה מיקל בבשר עוף. ונראה לי דאפילו מי שנהג בגבינה אחר בשר להמתין ו' שעות, בבשר אחר גבינה אין צריך להמתין רק שעה אחת. דהא אפילו בגבינה אחר בשר, כתב בהגה"ה שערי דורא (שם) דרבים נוהגים להקל להמתין שעה אחת עפ"י התוס' והראבי"ה, רק הצנועים מושכים ידיהם עד ו' שעות. אבל בבשר אחר גבינה עכ"פ די בשעה אחת, דאם החמירו בגבינה אחר בשר, בבשר אחר גבינה די בחומרא זו שאינו אוכלו עד שהיית שעה.
<h4>סימן רצה</h4>
אמרינן ריש פרק כל הבשר (חולין קג ב), כל הבשר שאסור לאכול עם גבינה אסור להעלותו עם הגבינה על השלחן שאוכלים עליו, שלא יבאו לאוכלן ביחד, ודווקא שני בני אדם המכירים זה את זה, אבל אכסנאים שאין מכירים זה את זה מותר. ואפילו המכירין זה את זה אם עשה שום היכר כגון שכל אחד אוכל על מפה שלו, או נותנים ביניהם פת להיכרא מותר, וכן נהגו, וכן כתב בית יוסף באו"ח סימן קע"ג. וכתב האור זרוע הארוך (ראה ראבי"ה נדה סי' קע"ג) שצריך להיות ההיכר דבר גבוה קצת להפסיק, ודבר שאין אוכלין ממנו כגון מנורה או קנקן עכ"ל. והוא הדין פת כשאין אוכלין ממנו, וכן הוא בהגה"ה אשיר"י (חולין פ"ח ס"כ). מיהו בקנקן אעפ"י ששותין ממנה הוי הכירא, אם אין רגילין להניח הקנקן על השלחן ועכשיו שמוהו, אין לך היכר גדול מזה, מה שאין כן בלחם שדרכו להיות על השלחן.
<h4>סימן רצו</h4>
כתב הגהות אשיר"י (חולין פ"ח סי' כ') שר' קלונימוס ור' יהודא לא היו שותין מכוס אחת כשאכלו בשר וגבינה על שלחן אחד. ומיהו איסורא ליכא, אלא משום הרחקה היו עושין. וכתב באיסור והיתר הארוך (הל' גבינה אחר בשר אות יד) דכן יש לנהוג אפילו שני אכסנאין על שלחן אחד, לא ישתו מכוס אחת משום שיורי מאכל הנדבקים בכוס, ע"כ (תורת חטאת כלל ע"ז אות י').
<h4>סימן רצז</h4>
כתב (הטור) יורה דעה (סי' קט"ז), וצריך ליזהר שלא לאכול בשר ודג יחד. ויש מחמירים להיות להם כלים מיוחדים לכל אחד, ואדוני אבי הרא"ש ז"ל היה נוטל בנתיים, וכן היה עושה הדחה לפיו בינתיים עכ"ל. ובשערי דורא בהגה"ה (סב, א) כתב מהר"י אדברי הרא"ש, דלא ראה רבנן קשישי דנהגו הכי רק עשו קינוח הפה בנתיים והדחה ע"י שתייה, וכן הוא בהגהות מרדכי דף תשמ"ב (חולין סי' תש"נ) דאין סכנה לאכול זה אחר זה, אם אינם מבושלים ביחד.
<h4>סימן רצח</h4>
יין שבתוך הסעודה מברכין עליו בורא פרי הגפן, כלומר ולא אמרינן פת פוטרתו, כדאיתא בפרק כיצד מברכין (ברכות מא ב) שאלו את בן זומא, מפני מה אמרו דברים הבאים מחמת הסעודה בתוך הסעודה אינן טוענין ברכה לא לפניהם ולא לאחריהם, אמר להם הואיל ופת פוטרתם. אי הכי יין נמי נפטריה פת. שאני יין דגורם ברכה לעצמו, כלומר היין יש לו חשיבות שבא על ידו ברכה אחרת כגון קדושה והבדלה ושאר ברכות, משא"כ בשאר דברים. ויש מפרשים גורם ברכה לעצמו שפוטר שאר משקים, שאם בירך על הין ושתה אחר כך משקין אחרים, אין צריך לברך עליהן לא לפניהם ולא לאחריהם, שברכת היין שבירך תחלה ושברך בסוף פוטר אותן, כמו ששנינו פת פוטר כל מיני מאכלים יין פוטר כל מיני משקים, ואעפ"י שאין הלכה מהפת, הלכה היא מהיין. ויש מפרשים גורם ברכה לעצמו, שכל שאר הדברים אין מזכירין בברכה שם האילן המגדל אותן אלא בורא פרי העץ סתם היא כללית, ועל היין מזכירין הגפן שיצא ממנו היין, וזהו חשיבות ומעלה שיש לו על שאר פירות. ויש מפרשים גורם ברכה לעצמו שמברכין עליו בורא פרי הגפן הואיל ונשתנה לעלוי, ובענבים מברך בורא פרי העץ (כלבו סי' כ"ד).
<h4>סימן רצט</h4>
אם המסובים רבים, כל אחד מברך לעצמו. ואין האחד יכול לפטור את האחרים כמו בברכת הלחם וברכת המזון, לפי שאין בית הבליעה פנוי, פירוש שמתוך שאוכלים אין מכוונים להם לברכה שזה מברך, ובעינן דעת שומע ומשמיע. ויש אומרים אין בית הבליעה פנוי, אינן יכולין לענות אמן בפה מלא, וכתיב (תהילים עא, ח) ימלא פי תהלתיך, ולפיכך אינן יוצאים. והנכון שאינן יכולין לענות אמן מפני הסכנה, וכן נראה מהירושלמי ששנינו כל אחד מברך לעצמו שאין בית הבליעה פנוי, א"ר מונא הדא אמר מאן דעטיש בגו מיכלא אסור למימר ליה אסותא משום סכנתא (כלבו סי' כ"ד). ואפילו אם שומע כעונה ויוצא בלא עניית אמן, חיישינן שמא יענה אמן, וכן הוא דעת הרא"ש. והפירוש הראשון הוא פירוש רש"י ומחזור ויטרי (סי' ע"ב). ולפירושם אם אמר המברך סברי רבותי והם מפנין בית הבליעה שפיר דמי. וכתב המרדכי בפרק כיצד מברכין (סי' קל"ו) דכן נוהגים.
<h4>סימן ש</h4>
הביא להם יין אחר מברך הטוב והמטיב (ברכות מו ב). ומשמע מדברי התוס' בפרק הרואה (נט: ד"ה הטוב) והמרדכי פרק ערבי פסחים (תוספות להגהות סי' תריא) דבמסופק אם האחרון טוב יותר לדברי הכל, מברך הטוב והמטיב, ואם הוא גרוע יותר מדאי שאין יכולין לשתותו אלא ע"י הדחק לדברי הכל אינו מברך הטוב והמטיב, וכשהאחרון גרוע מן הראשון. אבל יכול לשתותו שלא ע"י הדחק פליגי בה רשב"ם ור"ת, לרשב"ם אינו מברך, ולר"ת מברך. וכן כתב הכלבו (סי' כ"ד) בשם ר"י. ודעת הרבינו פרץ בהג"ה בתשב"ץ סי' רצ"ז כדעת ר"ת ור"י, שכתב וז"ל, ומיהו אין לחלק בין יין ישן ליין חדש כי לעולם מברכים הטוב והמטיב אפילו בגרוע, רק שלא יהא גרוע יותר מדאי. וכן נראה שהוא דעת מהרמ"א בשו"ע (סי' קע"ה ס"ב) שכתב בהג"ה וז"ל, יש אומרים שאם שתה תחלה יין אדום והביאו לו יין לבן, אעפ"י שהוא יותר גרוע מברך הטוב והמטיב, לפי שהוא בריא לגוף יותר מן האדום. והן הם דברי המרדכי שכתב כן בפרק ערבי פסחים לדברי ר"ת, עיין מזה בבית יוסף (סי' קע"ד). וכתב ולענין הלכה סוגייא דעלמא לברך על כל שנוי יין, כל שאינו יודע שהאחרון גרוע מהראשון.
<h4>סימן שא</h4>
כתב המרדכי פרק הרואה (סי' רט"ז) בשם אבי העזרי (ראבי"ה שו"ת סי' קנ"ב), שאם הביאו לו יין רע ויין טוב כאחד, שיש לו לברך מיד בורא פרי הגפן על היין הטוב ופוטר את הרע. ולא יברך על הרע תחלה כדי לברך אחריו הטוב והמטיב כדי להרבות בברכות, כי לעולם יש לברך על העיקר ועל החביב תחלה, כדאמרינן בפרק כיצד מברכין (לה ב) עד כאן.
<h4>סימן שב</h4>
כתב הטור או"ח סי קע"ה וז"ל, ואין לו לברך הטוב והמטיב אלא אם כן יש אחר עמו, אבל אם הוא לבדו לא. ויש אומרים כיון שאין מברכין הטוב והמטיב ביחיד, אעפ"י שביין שבתוך הסעודה כל אחד מברך לעצמו, הטוב והמטיב אחד מברך לכולם, שאם היה אחד מברך לעצמו הוה כל חד וחד יחיד. ולא נהירא לי מטעמא דאמרי בורא פרי הגפן כל אחד מברך לעצמו משום שאין בית הבליעה פנוי, האי טעמא נמי שייך בהטוב והמטיב, אעפ"י שכל אחד ואחד מברך לעצמו, כיון שאחד שותה ונהנה עמו, מאותו המין קרינן ביה שפיר הטוב לדידיה והמטיב לאחריני ע"כ. וכתב הבית יוסף שם וז"ל, והרר"ד אבודרהם (עמ' של"ה) כתב שיאמר אפילו כשהוא לבדו, דהא דאמרינן הטוב לדידיה והמטיב לאחריני, אינו רוצה לומר שיפטור אחרים בברכתו, אלא הואיל ואחרים שותים ונהנין גם כן מאותו יין קרינן ביה המטיב לאחריני עכ"ל. ונראה לפי סברא זו צריך לפרש דהא דאמרינן בגמרא דאיכא בני חבורה דשתו בהדיה, היינו לומר שאחרים שותים מאותו יין, אעפ"י שאינם ביחד עמו. ואינו נכון, ויותר נראה לומר שנתכוין לדחות סברת יש אומרים שכתב רבינו בסמוך, ונתערב באלו הדברים ולא כתבם כתקנם, עכ"ל הב"י.
ואני לא ראיתי שום עירוב דברים בכאן, כי אם דברים נכוחים וישרים, והן המה דברי רבינו יחיאל הביאם התוס' פרק כיצד מברכין דף מ"ג (ע"א, ד"ה הואיל) הכלבו סימן כ"ד, והתשב"ץ סימן רצ"ט, ומביא ראייה מן הירושלמי דאיתא התם, אמר לו ילדה אשתך זכר מברך הטוב והמטיב. ומיירי התם אפילו אם אינו בעיר שאשתו שם, והטעם והוא נהנה מדבר שהיא נהנית מברך הטוב והמטיב. וכתב עליו מהר"ם (תשב"ץ שם) דלא נהירא לי כלל. ולעניין דינא נראה לי פשוט כמחזור ויטרי, דאם אמר סברי רבותי דאחד מברך לכולם. דהא יש אומרים דעכ"פ ברכת הטוב והמטיב אחד מברך לכולם אם אמר סברי רבותי לית דין צריך בשש. והא דאין לברך אלא יש אחר עמו כתבו התוס' (נט: ד"ה התם) והרשב"א (שם ד"ה שינוי) דהוא הדין אשתו ובניו.
<h4>סימן שג</h4>
כתב הר"ן פרק ערבי פסחים (כ. ד"ה מברך) שהראב"ד אמר דעל שינוי פת נמי מברך הטוב והמטיב. אבל חכמי הצרפתים אומרים דלא מברכים על שינוי הפת הטוב והמטיב, דאורחייהו דאינשי למיכל מיניה מתרי מיני, וכי בריך מעיקרא יהיב דעתיה אכולהו מיני, אבל יין לפי שאין דרך לשתות בסעודה אחת משני מינים מברכים הטוב והמטיב. והרא"ש כתב בפרק הרואה (פ"ט סי' ט"ו) שהטעם שמברכים על שנוי יין הטוב והמטיב ועל שינוי פת אין מברכין, משום דיין משמח וסועד אבל פת סועד ואינו משמח. ועוד דלא אשכחן שירה אלא על היין. ועוד כיון דיין חשוב שקובע ברכה לעצמו ראוי לברך עליו הטוב והמטיב. אי נמי הטוב והמטיב ביבנה תקנוהו, הטוב שלא הסריחו, והמטיב שנתנו לקבורה, לפי שבצרו כרמיהם ז' שנים והקיפו כרמיהם מהרוגיהם, תקנו לומר על היין שהוא כמו הדם עכ"ל.
ובשם הגאונים מצאתי שהפת גמרו אדם, והיין בידי שמים. ובשם ר' בנימין בר ר' אברהם הרופא מצאתי (שבלי הלקט סי' קמ"ד) לפי שהיינות משונים בטעמיהם ובמראיהם, יש מהן אדום ויש מהן לבן, ויש מהן בכמה גוונים, מה שא"כ בפת. ועוד שהיין הוא דבר של שמחה, דכתיב (שופטים ט, יג) המשמח אלהים ואנשים, ודעת האדם נוחה הימנו, מידי דהוה אבונה בית חדש וקונה כלים חדשים שצריך לברך על כל פעם שקונה ואפילו יש לו כיוצא בהם, אבל על הפת מאיזה טעם יברך על שנוי הפת. ועוד מסתברא שמברכים על שינוי יין ואין מברכין על שינוי הפת, לפי שהפת אינו נאכל אלא לעתים קבועים וכשאדם רעב, לפיכך אין מברכין הטוב והמטיב, אבל שתיית יין אין עתו קבוע ורוב בני אדם אין שותין אותו מחמת צמא, אלא מחמת חביבותו וחשיבותו, לפיכך מברכים על שינוי היין הטוב והמטיב.
והצרור המור כתב בפרשת מטות (ד"ה ראשי המטות) וז"ל, לפי שבידוע שהיין בוגד וזנות יין ותירוש יקח לב (הושע ד, יא). ולפי שבשמחות היין יתפתו בני האדם לעצת נחש הנחשת, צותה התורה כי בכל מקום שיש בו שינוי היין שיש בו רבוי שמחה שיאמרו הטוב והמטיב, בעניין שיזכרו האנשים ויאמרו על מה נתקנה ברכה זו, ויאמרו להם על הרוגי ביתר שהיו חסידים גדולים ונהרגו כמה אלפים מהם עד שבצרו הכרמים בהם, ועשה השם עמהם נס שלא הסריחו ושניתנו לקבורה, וזהו הטוב שלא הסריחו והמטיב שניתנו לקבורה. ויאמרו בלבם ברוך דיין האמת, איך נהרגו חסידים אלו ושפכו דמם כמים וזבלו בהם הכרמים, ושמום גדר לכרמים, מה יעשה לאזובי קיר, ומתוך זה יתעצבו אל לבם וישובו אל ה' ולא יחטאו ברבוי שמחה והיין.
<h4>סימן שד</h4>
לאחר שגמר הסעודה מנהג לסלק את הסכין מעל השלחן בשעת ברכה. ויש נוהגים לפרוש עליו מפה, ונותנים טעם לדבר, כדאמרינן (ברכות נד ב) כל המאריך על שלחנו מאריכים לו ימיו ושנותיו. ואמרו בזמן שבית המקדש קיים היה מזבח מכפר על האדם, ומשחרב בית המקדש נעשה שלחן של אדם כפרה עליו, שנאמר (יחזקאל מא, כב) המזבח עץ שלש וגו' וידבר אלי זה השלחן אשר לפני ה'. פתח במזבח וסיים בשלחן, למדנו שהשלחן נקרא מזבח. וכתיב במזבח (דברים כז, ה) לא תניף עליו ברזל. והטעם שהמזבח מכפר על האדם ומאריך ימיו והברזל מקצרן, אמרה תורה לא יבא המקצר על המאריך, הכי נמי השלחן מאריך ימיו של אדם והסכין מקצר אינו דין שיבא מקצר על המאריך (ספרא פ"י). עוד מצאתי בספר שבולי לקט (סי' קנ"ה) בשם ר' שמחה, שפעם אחת היה אחד מברך ברכת המזון, וכשהגיע לבונה ירושלים נזכר לו חורבן הבית ולקח הסכין ותקעו בלבו, ועל כן נהגו לסלקו מעל השלחן בשעת ברכת המזון.
עוד מצאתי בשם בן דינאי, לפי שברכת יעקב אבינו הוא מטל השמים ומשמני הארץ ורוב דגן ותירוש (בראשית כז, כח), וברכת עשו הוא על חרבך תחיה (שם מ), לכן עתה בברכת המזון שמזכירין ברכת הארץ שהיא ברכתו של יעקב, מכסין הסכין שהוא ברכתו של עשו, כי לא ינוח שבט הרשע על גורל הצדיק. ואענה ואומר אף אני טעם לדבר, כי ידוע שכל אותיות של אל"ף בי"ת יש בברכת המזון חוץ מן פ', וכתב הרוקח בסימן של"ז והתשב"ץ סימן שט"ו, שבאו להודיענו שאין מלאך אף שצף קצף אנף זעף נגף השף שולט בכל סעודה שמברכין ברכת המזון בשעתה ובכוונה ע"כ. הנה התבאר לך שאין חרבו של מלאך המות שולט בזמן שמברכין ברכת המזון, לכך מכסין הסכין לרמוז לזה דבשעת ברכת המזון אין חרבו של מלאך המות שולט.
<h4>סימן שה</h4>
גרסינן בפרק חלק (סנהדרין צב ב) אמר ר' אלעזר כל שאינו משייר פת על שלחנו אינו רואה סימן ברכה לעולם, שנאמר (איוב כ, כא) אין שריד לאוכלו על כן לא יחיל טובו. והאמר ר' אלעזר כל המשייר פתיתין על שלחנו כאילו עובד עבודה זרה, שנאמר (ישעיה סה, יא) העורכים לגד שלחן וגו', לא קשיא הא דאיכא שלימה בהדיה הא דליכא שלימה בהדיה. ופירש רש"י, כל שאינו משייר פתיתין דצריך לשייר כדכתיב (מלכים ב' ד, מג) אכול והותר. הא דקאמר אסור דאיכא שלימה בהדיה, שמביא שלימה לאחר שאכל ונותן על השלחן עם הפתיתין ששייר, דמחזי דלשם עבודה זרה עביד הכי. הא דליכא שלימה בהדייהו דמזומנים לעני. ומשמע מדברי רש"י דאינו אסור רק להביא לחם שלימה על השלחן, אבל אם כבר מונח אין צריך להסירה, וכן פסק הבית יוסף (סי' ק"פ) כדברי רש"י. אבל לישנא דתלמודא משמע סתמא דאסור היכא דאיכא שלימה בהדיה. וכן כתב מהר"י ווייל בדיניו סימן מ' וז"ל, מכאן נראה שיש להסיר פת שלם מן השלחן כשמברכין ברכת המזון. ועוד דאין ברכה מצויה בדבר שלם, דהוי כמו דבר שבמדה שאין הברכה מצויה ע"כ. ונכון לחוש לדבריו.
<h4>סימן שו</h4>
תניא והתקדשתם (ויקרא כ, ז) אלו מים ראשונים, והייתם קדושים אלו מים אחרונים, כי קדוש זה שמן הטוב, אני ה' אלהיכם זו ברכה (ברכות נג ב). ויש מדקדקים מכאן הואיל ומים אחרונים מן התורה טעונים ברכה. וכן מצאתי בשם בעל יראים ז"ל (סי' תל"ד) שכתב למדנו מברייתא זו שצריך לברך על מים אחרונים, שמצוה הן, אפילו שלא במקום מלח סדומית מצוה ופרישות ליטול ידים אחר אכילה. וכן מצאתי בשם רבי יצחק בר מלכי צדק שמברכין על מים אחרונים. ובעל הלכות גדולות (סי' א' הל' ברכות) כתב כיון שאינו אלא לצורך האדם משום מלח סדומית אין טעונים ברכה, וכן כתב רב עמרם (סדר פסח ד"ה אבל מים) שאין לברך עליהן לא בלשון נטילה ולא בלשון רחיצה ולא בלשון שטיפה, ונתן סימן לדבר בשמתא נר"ש, וכן כתב הרמב"ם בפ"ו מהלכות ברכות (ה"ב).
וכתבו התוס' בסוף פרק אלו דברים (ברכות שם ד"ה והייתם) ובפרק כל הבשר (חולין קה. ד"ה מים) מה שלא נהגו בהם האידנא אותן שאין מברכין, מפני שאין מלח סדומית בינינו. והמברך נמי כיון שאין אנו עושין כמו שאמר הפסוק כי קדוש אני זה שמן הטוב, גם בנטילה לא נהגו, ולא מקרי לדידן ידים מזוהמות, פירוש ויהא פסול לברכה, דאמרינן כשם שמזוהם פסול לעבודה כך מזוהם פסול לברכה. דודאי בזמן שהיו רגילים מים אחרונים היה זה נחשב מזוהם קודם נטילה, אבל עכשיו לא, כיון שאין אנו רגילים ליטול ואין אנו מקפידים בכך. הנה נתבאר מתוך התוס' בטוב טעם ודעת למה נתבטלו מים אחרונים, הן לדעת האומרים שעיקרם היא משום מלח סדומית, הן לדעת האומרים שהיה מצוה מכח הפסוק. אך לדעת חכמי האמת שכותבים מים אחרונים חובה, באמת חובה ולמקום חובה הולכים, כדי שלא תקטרג עליו מדת הדין צריך ליתן לה חלקה, ועל כן אמרו חז"ל מים אחרונים צריכים כלי, כי מן הטעם שזכרנו יוכל האדם ליזק בהן. על כן לא ידעתי למה זה ועל מה זה נתבטלה נטילה זו לפי טעם זה, עד שבקשתי את שאהבה נפשי, מצאתי לרבי קלונימוס ז"ל שכתב, מים אחרונים להכי בטל, דעיקר תחילתן לא נתקנו אלא משום מלח סדומית, ועכשיו שאין מלח סדומית כמו כן אין רגילים במים אחרונים. ועוד להכי בטלוה, משום דאמרינן מים אחרונים צריכין כלי, ואם נשפכו לארץ רוח רעה שורה עליהן, ועל כן מניחין אותה בני אדם לפי שאינן יכולין ליזהר בהן. ומיהו אם יש אדם שהוא איסטניס ורגיל ליטול ידיו אחר הסעודה, לדידיה הוי ידיו מזוהמות וצריך ליטול קודם ברכת המזון, אבל לא יברך עליהן כלל. כן כתבו התוס' (שם) והרא"ש (חולין פ"ח סי' ו') והמרדכי פרק אלו דברים (ברכות סי' ר"ו).
<h4>סימן שז</h4>
ואחר כך מביאין לו כוס של יין לברך עליו. אם אין יין מצוי באותו מקום יכול לברך על שכר. ודעת רוב הפוסקים דברכת המזון טעונה כוס אפילו ביחיד. ובמדרש רות הנעלם (דף מ"ז ע"א) כתוב ברכת המזון בג' צריך כוס, שלא בג' אין צריך. וראיתי מהמדקדקים שכשאינם ג' חוששין לדברי הפוסקים דאפילו ביחיד טעונה כוס יין ומוזגין כוס לברכת המזון. וכדי לחוש לדברי המדרש הזה מניחים אותו על השלחן ואינם תופסים אותו בידיהם, עכ"ל הבית יוסף (סי' קפ"ב).
<h4>סימן שח</h4>
כוס של ברכה צריך שלא יהא פגום, וכשמחזיר מכוס פגום לקנקן שפיר לברך על היין שבקנקן דקמא קמא בטיל. וטעון הדחה מבפנים ושטיפה מבחוץ, גם צריך שיהיה חי, פירוש יתן היין לתוכו חי עד שמגיע לברכת הארץ ואז מזגו להודיע שבח הארץ. ויש אומרים דאם היין אינו חזק אין צריך למזגו, וכן נוהגין באלו הארצות. ויוציאנו מן החבית לשם ברכה. ונראה לדידן שאין לנו הרבה יין, אין צריך רק לשפכו מן הקנקן ששומרים בו היין לשם ברכה, וחבית לאו דווקא, וכן נוהגין.
ויש מפרשים חי על הכלי שיהא שלם, כדאיתא בבבא קמא (נג א) על הכלים שבירתן זו היא מיתתן. ומהר"י מול"ן הקפיד אפילו אם רק הבסיס שבור אף אם גוף הכוס שלם. וצריך שיהא מלא, דאמר רבי יוחנן (ברכות נא א) כל המברך על כוס מלא נותנים לו נחלה בלי מצרים, שנאמר (דברים לג, כג) ומלא ברכת ה' ים ודרום ירשה. ורבי יוסי בר חנינא אומר נוחל ב' עולמות, אחד עולם הזה ואחד עולם הבא, שנאמר ים דרום ירשה. וכתב הכלבו (סי' כ"ה) וז"ל, ויש שואלים האיך נלמוד מזה הפסוק עולם הבא, הרי אינו מדבר רק בעולם הזה, והוא אומרו ים ודרום ירשה. ותרצו רבני צרפת ז"ל דשכר עולם הבא לא צריך קרא לפי ששכר רוב המצות לעולם הבא, אבל להודיע שכרו בעולם הזה הוצרך הכתוב לפי שאין רוב שכר המצות בזה עכ"ל. והרב רבי יוסף ממרשלי"א (תוס' שם ד"ה זוכה) פירש מדהוה ליה למימר ים ודרום רש וכתיב ירשה הרי י"ה יתירה, ובי"ה נבראו ב' עולמות, כדאמרינן בהתכלת (מנחות כט ב) כי בי"ה ה' צור עולמים, אל תקרי צור אל צר.
ומקבלו בשתי ידיו, דאמר רבי חנינא בר פפא שאו ידיכם קודש וברכו את ה' (תהילים קלד, ב). וכשמתחיל לברך נוטלו בימין. אמר רבי יוחנן ראשונים שאלו שמאל מהו שתסייע לימין, פירוש לסומכו בשמאלו. אמר רב אשי הואיל וראשונים מבעיא להו אנן לא נעביד בהו עובדא. וכתב בשבלי לקט (סי' קנ"ו) כתב רבי בנימין, דוקא למינקט ליה כולא בשמאלו אסור, אבל לסייעו בשמאלו תחות ידא ימינא שפיר דמי, דקיימא לן (שבת צג א) מסייע אין בו ממש. והא דאבעי להו לראשונים, היינו כשתופס הכוס גם ביד שמאל, אבל כשאין נוגע בכוס אלא יד ימין, אם הניח יד שמאל תחתיה לסייע אין בכך כלום. ומגביהו טפח, דכתיב (תהילים קטז, יג) כוס ישועות אשא ובשם ה' אקרא. ונותן עיניו בו דלא ליסח דעתיה מיניה.
<h4>סימן שט</h4>
אמר רב אשי אין משיחין על כוס של ברכה (ברכות נא ב). פירש רש"י שלא ישיח המברך משנתנו לו כוס לברך. וכן נמי המסובים אין להם להשיח משהתחיל המברך.
<h4>סימן שי</h4>
וצריך לישב בשעה שהוא מברך, בין אם היה הולך כשאכל, או עומד או מיסב, כשמגיע לברך צריך לישב כדי שיוכל לכוון יותר. וגם לא יהא מיסב דרך גאוה, אלא ישב באימה. כתב אדוני אבי הרא"ש ז"ל, הא דאמרינן אבל כשהוא מהלך צריך לישב ולברך, מיירי כשהוא הולך בביתו, אבל מהלך בדרך ואוכל אין צריך לישב ולברך לפי שאין דעתו מיושב עליו אם יאחר דרכו, כדאמרינן גבי קריאת שמע. לשון טורים (סי' קפ"ג).
<h4>סימן שיא</h4>
גרסינן בפרק שלשה שאכלו (ברכות מח ב), תנו רבנן סדר ברכת המזון כך הוא, ברכה ראשונה ברכת הזן, שנייה ברכת הארץ, שלישית בונה ירושלים, רביעית הטוב והמטיב. ויש רמז לשלש ברכות הללו של ברכת המזון מן התורה, ממה שכתב בשלחן (שמות כז, ב) וצפית אותו זהב טהור. ומלת זהב נוטריקון ז'ן ה'ארץ ב'ונה ירושלם. ועוד גרסינן התם אמר רב נחמן משה תקן להם לישראל ברכת הזן בשעה שירד להם המן. ותמצא בפרשת המן רמז לברכת המזון במן עצמו, שנאמר (שמות טז, יב) ובבקר תשבעו לחם וידעתם כי אני ה' אלהיכם. וכתב רבינו בחיי שם בפירושו (שמות כה, כד) ובשלחן של ארבע, שידיעה זאת היא שתברכו את שמי בברכה על אכילת מן, כעניין שכתוב (דברים ח, י) ואכלת ושבעת וברכת את ה' אלהיך.
<h4>סימן שיב</h4>
בטובו, אין אומרים מטובו אלא בטובו, כדי להורות שזן את העולם כולה בשפע טובו, והטובה מרובה יותר ממנה, אבל אם יאמר מטובו משמע דבר מועט מקצת טובו, וממעט בתגמוליו של הקדוש ברוך הוא (ברכות נ. וברש"י).
<h4>סימן שיג</h4>
יש נוהגים לומר בברכת המזון נותן לחם לכל בשר כי לעולם חסדו עמנו. וכתב הטור בסי' קפ"ז שאביו הרא"ש לא היה אומר תיבת עמנו, מטעם כי חסדיו הם עם כל חי. וגם המרדכי כתב בסוף ברכות (סי' ריז) בשם ספר הפרדס שאין אומרים כי לעולם חסדו עמנו, שהרי אינו פסוק, ואין לאומרו שלא למעט החסד, כי על כל בשר הוא משבח שנתן להם לחם כי חסדו עם כולם ע"כ. וכן כתב התשב"ץ סי' שי"ו.
<h4>סימן שיד</h4>
לא חסר לנו ואל יחסר לנו, יש נוהגין לומר מלת חָסַר החי"ת בקמץ והסמ"ך בפתח, על משקל פעל קל כמו פקד פעל ודומיהן, ויש נוהגין לומר חִיסר החי"ת בחיר"ק והסמ"ך בפתח, על משקל פיעל כבד כמו איבד שיבר. ואותן שנוהגים לומר חיסר על משקל איבד שיבר, אומרים גם כן ואל יחסר היו"ד בשב"א והחי"ת בפתח והסמ"ך בציר"י, כדי שיהיו שניהם מגזרה אחת, עיין במרדכי בסוף ברכות (סי' ריז).
<h4>סימן שטו</h4>
כי הוא זן ומפרנס לכל, פירוש זן באכילה ומפרנס בשאר צרכים, מרדכי סוף ברכות (סי' ריז). והטעם כי אין פרנסה האמור כאן מעניין מזונות ממש, דאם כן היינו זן היינו פרנסה, אלא מעניין עשיית שאר צרכים הוא. וכן פירש רש"י פרק התקבל (גיטין סה: ד"ה פרנסוה) כל לשון פרנסה לשון עשיית צרכים הוא, כמו לפרנסה שמין באב בפ"ד דכתובות (סח א), ופירש רש"י אומדין וותרנותו של אדם לפי קמצנותו כו'. וכמו מוציאין לפרנסה ואין מוציאין למזונות (שם ב) ע"כ.
<h4>סימן שטז</h4>
זן ומפרנס לכל ומטיב לכל, אלו שני לכל מנוקדים הכ"ף בחולם, לפי שהם מוכרתים ואינם סמוכים, אבל לכל בריותיו שהוא סמוך נקוד בקמץ, כי כל שהוא סמוך נקוד בקמץ, ואם הוא מוכרת נקוד בחולם, כמו שכתב הרד"ק בספר מכלול.
<h4>סימן שיז</h4>
ברכה שנייה זו היא ברכת הארץ. ואינה פותחת בברוך כדין ברכה הסמוכה לחברתה. וגרסינן בפרק שלשה שאכלו (ברכות מח ב) יהושע תקן להם לישראל ברכת הארץ כשנכנסו לארץ. ומהר"ם היה אומר נודך ולא נודה לך, דמשמע נודה לך את פלוני, וכן כתב התשב"ץ סימן שי"ו שאמר נודך. וכתב עליו הטור או"ח סי' קפ"ז שלא נהגו כן, ועוד קרא כתיב (תהילים עט, יג) נודה לך לעולם לדור ודור וגו'.
ביאור ברכת הארץ
<h4>סימן שיח</h4>
ארץ חמדה טובה ורחבה כו'. שנינו בברייתא בפרק שלשה שאכלו (ברכות מח ב) ר' אלעזר אומר, כל שלא אומר ארץ חמדה טובה ורחבה בברכת הארץ לא יצא ידי חובתו. וכתב הר"ר יונה (שם לה: ד"ה וכל) שהטעם הוא מפני שמצינו שנשתבחה ארץ ישראל בזה הלשון, דכתיב אל ארץ חמדה טובה ורחבה (שמות ג, ח), וכתיב בפסוק אחר (ירמיה ג, יט) ואתן לך ארץ חמדה נחלת צבי צבאות גוים. וכיון שמזכיר ברכת הארץ על אכילתו, יש לו גם כן להזכיר שבחה, ע"כ. והכלבו כתב בסי' כ"ה, ששבח זה הוזכר למשה רבינו ע"ה כשנגלה לו השם יתברך בסנה, כמו שכתב (שמות שם) וארד להצילו מיד מצרים ולהעלותו מן הארץ ההיא אל ארץ טובה ורחבה וגו', הוסיפו לומר חמדה שעל ידי שהוא זבת חלב ודבש הוא ארץ חמדה, ונמצא שבזה הלשון נכללו כל שבחים אשר בכתוב ע"כ. והרר"ד אבודרהם (עמ' שכ"ב) כתב, לפי שאנו צריכים לספר בשבח הארץ כדי שישתוקקו לה הנפשות, ומה שלא הצריכו להזכיר ארץ זבת חלב ודבש, לפי שאין כל הארץ כן אלא מקומות ממנה, ע"כ. ובשבולי לקט (סי' קנ"ז) כתוב, פירש הר"ר בנימין, לפי שראה יהושע את משה רבינו ע"ה שחמד ליכנס לארץ והתפלל עליה, וגם אבות העולם חמדו ליכנס שם וליקבר שם, כיון שזכה הוא ליכנס שם תקן וברכת הארץ ארץ חמדה, ע"כ.
<h4>סימן שיט</h4>
ועל בריתך שחתמת בבשרינו ועל תורתך שלמדתנו. איתא בברייתא פרק שלשה שאכלו (מח ב) נחום המדי אומר, צריך שיזכרו בה ברית, ר' יוסי אומר צריך שיזכור בה תורה, פלימו אמר צריך שיקדים ברית לתורה, שזו נתנה בשלש בריתות וזו נתנה בי"ג בריתות. ופירש רש"י צריך שיזכור ברית בברכת הארץ, שע"י ברית נתנה הארץ לאברהם בפרשת מילה, ונתתי לך ולזרעך אחריך את ארץ מגוריך (בראשית יז, ח). וצריך שיזכור בה תורה, שאף בזכות התורה והמצות ירשו את הארץ, שנאמר (דברים ח, א) למען תחיון ורביתם ובאתם וירשתם את הארץ. וצריך שיקדים ברית לתורה, כגון על בריתך שחתמת בבשרינו ועל תורתך שלמדתנו.
והרר"ד אבודרהם (עמ' שכב) כתב עוד טעם אחר בשם הר"ר אשר מלוני"ל (ארחות חיים סי' נד), על מה שאמר שצריך שיזכור בה ברית ותורה. וכתב שהטעם הוא משום דאלמלא ברית ותורה לא נתקיימה שמים וארץ, שנאמר (ירמיה לג, כה) אם לא בריתי יומם ולילה, דהיינו תורה שנאמר בה (יהושע א, ג) והגית בו יומם ולילה. ובריתי דהיינו המילה גם כן כפשוטו, שנאמר ברית חקות שמים וארץ לא שמתי, כלומר לא היתה הארץ קיימת, ואם לא היתה קיימת לא נתנה להם הארץ, ע"כ. ועל מה שאמרו שצריך להזכיר בה ברית ותורה, כתב הטור או"ח סי' קפ"ז, שנהגו לומר שהנחלת לאבותינו ארץ חמדה טובה ורחבה, ברית ותורת חיים ומזון. ואדוני אבי הרא"ש ז"ל לא היה אומר אלא שהנחלת לאבותינו ארץ חמדה טובה ורחבה ועל שהוצאתנו מארץ מצרים, שהרי אומר אחר כך על בריתך שחתמת בבשרינו ועל תורתך שלמדתנו ודי בפעם אחת ע"כ. וכן כתבו שם התוס' (ד"ה ברית) והתשב"ץ סימן שי"ו, וכ"כ המרדכי בסוף ברכות (סי' ריז) שהאומר ברית ותורה לא חש לקמחיה, שלא רצה התלמוד לומר שיזכור התיבות ממש אלא מענינם, שעל בריתך היינו ברית, ועל תורתך היינו תורה, ע"כ
<h4>סימן שכ</h4>
שאתה זן ומפרנס. השי"ן של מלת שָׁאתה צריכה שתהיה נקודה בקמץ גדול, שכן שָׁאתה מדבר עמי בספר שופטים סי' ו' (יז) היא נקודה בקמץ. והטעם כתב שם הרד"ק שנקמצה שי"ן של שאתה להרחיב את האל"ף, וכן כתבו שאר המדקדקים. ואם כן מזה הטעם גם פה צריכה שתהיה קמוצה, וכן בשאר מקומות כמו בתפלת י"ח מודים אנחנו לך שאתה הוא כו', כן כתב מהר"ן בברכת המזון שלו.
<h4>סימן שכא</h4>
בכל עת ובכל שעה. כך היא הנוסחא בכל ספרי ברכת המזון אשר בידינו, ובטור או"ח (סי' קפ"ז) ובכלבו סימן כ"ה. ובמרדכי סוף ברכות (סי' רי"ז) בשם ספר הפרדס אינו רק בכל עת, וכן היה נוהג מורי מהר"ש ז"ל לומר בכל עת ותו לא. וכתב מהר"ן בברכת המזון שלו וז"ל, ראיתי רבים שמוחקים מאמר ובכל שעה, ואומרים שטעות נפל במה שכתוב בכל הנוסחאות הנזכרים בכל עת ובכל שעה, ונותנים טעם לדבריהם משום דהיינו עת היינו שעה והכל ענין אחד הוא. ואני אומר הספרים הראשונים והאחרונים יוכיחו שבכולן כתוב ובכל שעה, ואפילו אם היה נוסחא אחת שאין בה ובכל שעה לא היינו שומעים לה, וכל שכן שעל מחיקה שבספרים חדשים אין למדים מהם. ועוד שהרי גם בתפלת י"ח תקנו לומר וטוב בעיניך לברך את עמך ישראל בכל עת ובכל שעה. ועל הטענה שטוענין יש להשיב ולומר, דהפרש גדול יש בין עת ובין שעה, כי עת הוא שש שעות, כי ארבע עתים משתנים בכל יום ולילה, מהבוקר עד חצי היום עת אחת, ומחצי היום עד הלילה עת שני, ומתחלת הלילה עד חצייה עת שלישי, ומחצי הלילה עד הבוקר עת רביעי. ויש רמז לזה ממאמר שלמה המלך ע"ה שאמר בספר קהלת סימן ג' ז' פסוקים מעת ללדת עד עת שלום, ובכל פסוק מהם ארבע פעמים עת, ובכולם יש כ"ח עתים, והם כנגד שבעה ימות השבוע שיש בכל יום מהם ד' עתים, ובכולם יש כ"ח עתים, עכ"ל.
<h4>סימן שכב</h4>
יתברך שמך בפי כל חי. במקצת נוסחאות שבידינו כתיב בפה כל חי בה"א, ונוסחא משובשת היא, כי הנוסחא האמתית היא בפי כל חי ביו"ד, ממה שכתב הראב"ע בפרשת ויגש (בראשית מה, יב) וכן שאר מדקדקים כי מלת פה מוכרת, וכאשר יהיה סמוך ישוב ה"א הנעלם יו"ד נעלם, כמו פי צדיק (תהילים לז, ל), וכן בלשון רבים, כמו פי רשעים (משלי י, ו), וכ"כ הרד"ק בשורש פה שבסמוך הומרה הה"א ביו"ד, כי פי ה' דבר (ישעיה א, כ) ע"כ. אף כאן שהוא סמוך צריך להיות בפי כל חי. ועוד פסוק מלא הוא בספר מלכים א' סימן כ"ב (כב) רוח שקר בפי כל נביאיו, וכן בדברי הימים (ב') סי' י"ח (כא) לרוח שקר בפי כל נביאיו. הרי לך שאמר בפי כל חי ולא בפה כל.
<h4>סימן שכג</h4>
ברכה שלישית בונה ירושלם. וגרסינן בפרק שלשה שאכלו (מח ב) דוד ושלמה תקנו בונה ירושלם, דוד תקן על ישראל עמך ועל ירושלים עירך, שלמה תקן על הבית הגדול כו'. ולאו למימרא שלא ברכו אותה עד שבא דוד ושלמה, דהא דריש לה כולהו מקרא, אלא הם תקנו המטבע לפי מה שנתוסף טובה לישראל. דודאי קודם הכיבוש ובנין הבית לא אמרו כמו אחר הכיבוש והבנין, כמו שאין אנו אומרים מטבע שטבעו דוד ושלמה, שאנו מבקשים להחזיר המלכות ולבנות הבית, והם היו מבקשים להמשיך שלות הארץ והמלכות והבית.
ומתחיל רחם ה' אלהינו על ישראל עמך ועל ירושלם עירך ועל מלכות בית דוד משיחך, דאיתא בפרק שלשה שאכלו (ברכות מט א) כל שלא אמר מלכות בית דוד בבונה ירושלים לא יצא ידי חובתו. וטעם הדבר כתב הרמב"ם בפ"ב מהלכות ברכות (ה"ד) מפני שהוא ענין הברכה, שאין נחמה גמורה אלא בחזרת מלכות בית דוד. והמרדכי (ברכות סי' קעו) כתב מפני שעל ידו נתקדשה ירושלים. ושבלי לקט (סי' קנ"ז) כתב הטעם, פירש הר"ר בנימין לפי שצריכין אנו להזכיר מלכות שמים ומלכות בית דוד ובית המקדש. לפי שאמרו רז"ל (מדרש שמואל פי"ג) ביום שנחלק בית דוד כפרו בג' דברים, בהקב"ה ובבית המקדש ובמלכות בית דוד, ואין נגאלין עד שיתודו ויתבעו שלשתן. וגם בתפלה מזכירין שלשתן, משען ומבטח לצדיקים זו מלכות שמים, בונה ירושלים זו המקדש, מצמיח קרן ישועה זו מלכות בית דוד, ע"כ. ואם כן לפי זה היה ראוי להזכיר גם מלכות שמים. ובלאו הכי איתא בפרק שלשה שאכלו (שם) איידי דאמר מלכות בית דוד לאו אורח ארעא דלא אמר מלכות שמים. אלא שלא רצו להזכיר מלכות שמים אצל מלכות בשר ודם, דהיה נראה שמדמה מלכותא דארעא למלכותא דשמיא, ולכן תקנוה להזכיר בהטוב והמטיב כמו שאבאר. הלכך אין להזכיר שום מלכות שמים בבונה ירושלים כי אם מלכות בית דוד, ואין לומר אבינו מלכנו רועינו רק אבינו רועינו, וכן אין לומר מלכותך ומלכות בית דוד, כן הסכימו הפוסקים כולם.
<h4>סימן שכד</h4>
גרסינן בירושלמי בפרק אלו קשרים (שבת פט"ו ה"ג) והפוסקים הביאוהו, תניא אסור לאדם לתבוע צרכיו בשבת. רבי זעירא שאל לרבי חייא בר אבא מהו למימר אבינו רועינו זוננו, א"ל טופס הברכה כך הוא. משמע דסבירא להו לרז"ל שמלת זונינו אינו שם התואר אלא שאלת צרכיו הוא שמתפלל לפני הקדוש ברוך הוא שיזון אותנו. לפי זה יש לגרוס זונינו בשורק, על משקל שובינו אלהי ישענו (תהילים פה, ה), כמו שכתב הראב"ע בפירושו לספר קהלת (ט, יב ע"ש), דהשתא אינו שם התואר אלא מתפלל לפניו שיזון אותנו. וכתב הבית יוסף בטור או"ח סימן קפ"ח, שנראה לו שכך יש לפרש, פרנסנו וכלכלנו שהוא מתפלל שיפרנס ויכלכל אותנו, וגם רוענו היה ראוי לפרש לפי זה רעה אותנו בחסרון וי"ו ושב"א תחת הרי"ש, ובימי חורפי שמעתי מהמדקדקים שהיו אומרים כך, אבל בכל הספרים כתוב רועינו.
ומהר"ן כתב עליו וז"ל, ואנכי לא ידעתי מי הגיד למדקדקים ההם שהיה ראוי לפרש מלת רועינו על דרך תפלה ובקשה כמו מלת זונינו שלאחריו, כי למה לא נאמר שהוא שם התואר כמו מלת אבינו שלפניו. ואנכי לא אדע ולא אבין דברי פי חכם מהר"ן, למה לא יקשה מה ראו המדקדקים לומר זונינו במלאפו"ם, אם ממאי שכתב הראב"ע והנכון לומר זוננו כמו שובנו אלהי ישענו, הלא כל עצמו של ראב"ע לא בא אלא להוציא שאין לומר זנינו בשב"א, כי זננו מן וזנה, וכמו כן ענינו מן ענה, ומגזרת זן לא נאמר זנה כי אם זן או וזן, כמו מן דן דון ומן קם קום, ומן שב שוב ומן חן חון, וכן שובינו חונינו, אף כאן זנינו זן אותנו או זנינו הזן אותנו. אם כן נוכל לומר זונינו בחולם שפירושו הזן אותנו, רק שיש רוצים לומר אותה דרך בקשה ותפלה ואומרים אותה בשב"א, כמו ענינו רפאנו, לזה כתב ראב"ע שטועים הם, כי אם נאמר אותה דרך בקשה אז הנכון לומר זונינו במלאפום. אבל לפי הדקדוק יש לומר זנינו שפירוש הזן אותנו, או זוננו שפירושו זן אותנו. וכמו כן משמע בספר תניא סי' כ"ז. ולפי זה מה טעמם דהמדקדקים האומרים זוננו. אלא על כרחך לומר שיש לומר אותה דרך בקשה כמוכח מתוך הירושלמי, ולכן נכון לומר זונינו. ואם כן שעיקר יסודו הוא על הירושלמי, מה ראה החכם הנזכר על ככה, שמה דאיתא בירושלמי מהו למימר אבינו רועינו זונינו קאי רק אזונינו לבד, דלמא הם הקשו גם כן על רועינו כי שניהם דרך בקשה הם, כי יותר מסתבר דעל שניהם יחד הקשו ממה שנאמר שעל חד לבד קאי. לכן נכון לומר רעינו בשב"א, וכן הוא בהדיא בהגהות שסביב המרדכי סוף ברכות (שם). ותמהני על הגאון מהר"י קארו, כי יותר היה לו לתלות הדבר בהגה"ה זו ממה שתלה הדבר במה ששמע מהמדקדקים, כי אינו דומה שמיעה לראיה, ואולי לא ראה אותה.
<h4>סימן שכה</h4>
ברוך אתה ה' בונה ירושלים. כך הוא הנוסחא במקצת ספרי פוסקים, ופסוק הוא בספר תהלים סימן קמ"ז (ב') בונה ירושלים ה'. ובכל ספרי ברכת המזון כתוב בונה ברחמיו ירושלים, וכן כתב המרדכי בסוף ברכות (סי' ריז) בשם מהר"ם, וטעם לדבר מאחר שמתחיל ברחם אם כן חותם נמי ברחמיו. והכלבו (סי' כ"ה) כתב שאין הנוסחא מדוייקת, לפי שלא תבנה ירושלים כי אם במשפט, שנאמר (ישעיה א, כז) ציון במשפט תפדה ע"כ. ומורי הרב ז"ל (הגהות מהרש"ל לטור סי' קפח) כתב שנכון הוא לומר ברחמים, דדוקא הפדייה תהיה במשפט, אבל להיותה מבונה ומתוקנת בכבודה יותר מכבוד הראשון הוא ברחמים להיות שכינתו שם כבראשונה. ופסוק מלא הוא בירמיה (ל, יח) שב שבות אהלי יעקב ומשכנותיו ארחם וגו', ונאמר בזכריה (א, יב) ויאמר המלאך עד מתי לא תרחם את ירושלים, ונאמר עוד בזכריה סימן א' (טז) שבתי לירושלים ברחמים ביתי יבנה בה. ועוד עיקר פשוטו ציון במשפט תפדה בעבור המשפט שיעשה בה.
<h4>סימן שכו</h4>
אחר סיום הברכה אומר אמן, דתניא (ברכות מה ב) האומר אמן אחר ברכותיו הרי זה משובח, ותניא הרי זה מגונה, לא קשיא בשאר ברכות מגונה בבונה ירושלים משובח, מפני סיום הברכות דטוב והמטיב לאו דאורייתא. וטוב לאומרו בנחת, שלא יזלזלו בברכת הטוב, שמתוך כך יבינו שאינו מן התורה. ונראה דדוקא כשמברך לבד, ואין עונין אמן אחר שאר ברכות, אבל כשמזמנים עונין עליו כשאר אמן שעונין על ברכות ראשונות. ואף על גב דהמברך עונה גם כן, מכל מקום אינו ניכר כל כך הואיל ואחרים עונין גם כן עמו, וכן המנהג במדינות אלו לאומרו בקול רם, אפילו המברך עצמו כשמזמנים, ואולי מהאי טעמא, כן כתב מהרמ"א ז"ל בהג"ה בשו"ע (סי' קפ"ח ס"ב).
ומורי ז"ל הסכים עמו מדינא אבל לא מטעמיה, דיהיב טעמא לדבר דהאידנא ליכא למיחש לזלזולא, אלא דוקא בימיהם, שהרי היו באים להסתיר הדבר שלא ידעו הכל שעונים אמן אפילו בפני התלמידים לא רצו לגלות, כדאיתא מקצת נוסחי דגרסי כי היכא דלא לזלזולי רבנן בהטוב והמטיב. וכן הביאו מהרא"י בתרומת הדשן (סי' ל"ח) שאף נפל הספק אי הטוב והמטיב דאורייתא כדאיתא באותה סוגיא לשם, ומשום הכי הסתירו עניית אמן אפילו בפני התלמידים שלא יקילו. ולגירסא שלנו בפני המון, אבל האידנא נפשטה בישראל שכולא עלמא מברכין אותה אפילו הפועלים שאינם חייבים, כמו שכתב בהג"ה מיימוני בשם מהר"ם, אם כן ליכא למיחש למידי. וגם מאחר שכל העולם יודעים שעונים אמן אחר בונה ירושלים מאי מועיל לענותו בלחש מאחר שהכל יודעים מזה, ואין בזה הסתר דבר, והאריך בתשובותיו סימן מ"ד.
<h4>סימן שכז</h4>
כתב מהרא"י בתרומת הדשן (סי' ל"ט) וז"ל, שאלה בחורים בני בר רב היו רגילין לדבר בשעת ברכת המזון, ועשו תקנה בקנס שלא ידברו כדי שיכוונו לשמוע הברכה, ויש שרצו שלא לתקן אלא עד אחר בונה ירושלים שהיא סוף ברכה דאורייתא כו'. תשובה, לא שפיר דמי וראוי לתקן עד לאחר ברכה רביעית דהיינו עד שיתחיל הרחמן. וכן שמעתי אחד מרבוותא שהקפיד על ככה, והביא ראיה מפרק שלשה שאכלו (מה ב) רב אשי עני ליה לאמן דבונה ירושלים בלחישתא כי היכא דלא לזלזולי בי רבנן. ונראה כל שכן אם יתקנו שלא לדבר עד אחר בונה ירושלים יבינו הכל דמכאן ואילך לא קפידא, אפילו אם לא יכוונו לשמוע, משום דהיא דרבנן ויזלזלו בברכה רביעית. ואף על גב דבכל דוכתי אשכחן דעבדינן טפי לדאורייתא מדרבנן, מכל מקום כיון דאשכחן דהכא קפיד תלמודא כהאי גונא אנו נמי נקפיד, ע"כ.
<h4>סימן שכח</h4>
ברכה רביעית הטוב והמטיב, ולאו דאורייתא היא, שחכמים תקנוה על הרוגי ביתר שנתנו לקבורה. כדאיתא בפרק שלשה שאכלו (מח ב) הטוב והמטיב ביבנה תקנוה כנגד הרוגי ביתר, דאמר רב מתנה אותו היום שנתנו הרוגי ביתר לקבורה תקנו ביבנה הטוב והמטיב. הטוב שלא הסריחו, והמטיב שנתנו לקבורה. ואיתא באיכה רבתי (פ"ב) חמש מאות בתי מדרשות היו בביתר, וכל בית מדרש היו בה ה' מאות מלמדי תנוקות, ואנשי העיר בעלי אומנות ששים רבוא, ובמלכות אדריינוס לכדו אותם הרומיים, וישפכו דם לרוב מאוד, ויהרגו עד תום כל העיר טף ונשים, ויצו המלך לבלתי קברם, ויהי מחוץ לעיר כרם גדולה רחבה י"ב מילין, ויקיפו את הכרם סביב סביב ממתי ישראל זה על זה, ויעמדו שם כ"ה שנים כל ימי אותו המלך ולא הסריחו. ויהי אחרי מות אותו המלך ויעמוד אחר ויצו לקברם, וילכו כל העם מן העיר לקברם ויקברום במקומם בכרם. בו ביום תקנו הטוב והמטיב, הטוב שלא הסריחו, והמטיב שנתנו לקבורה. וזה שקבעוה כאן, יש אומרים משום דאמרינן בירושלמי (סוכה פ"ה ה"א) על חורבן ביתר, באותה שעה נגדעה קרן ישראל ואינה עתידה לחזור עד שיבא בן דוד, ולפיכך קבעוה אחר בונה ירושלים. ועוד טעמים אחרים מבוארים בספר אבודרהם וביתר מחברים.
<h4>סימן שכט</h4>
ופותחת בברוך לפי שאינה סמוכה לאחרות, ויש בה הזכרת שם ומלכות מזה הטעם. כי מאחר שהראשונות מן התורה וזו מדרבנן, ודאי אין לדון אותה לסמוכה להן, ואינה חותמת דהוי מטבע קצר, אף על גב דאיתא במדרש שצריך לומר בה ג' הטבות וב' גמולות, אפילו הכי אינה חותמת, דמעיקרא לא תקנו אלא הטוב והמטיב, ואחר כך הוסיפו בה דברים הללו, כן כתב התוס' (מו: ד"ה הטוב) והרא"ש והר"ר יונה בפרק שלשה שאכלו (לו. ד"ה ר"פ). והרשב"א (שם) כתב טעם אחר, שלא ראו לחתום בה ולעשותה מעולה משאר ברכות של תורה שלמעלה ממנה. והר"ר יונה (ברכות לו. ד"ה ובכאן) כתב טעם אחר בשם רבני צרפת, והוא שכל מה שאומר בברכה זו כמו עניין אחד הוא, שכולן שמות התואר הן, שאנו אומרים שהוא מלך ומטיב וגומל, וכל מה שאומר אצל הבורא משמות התואר עניין אחד הוא, ואעפ"י שאנו אומרים הוא יגמלנו, גם זה תואר הוא, שאנו אומרים שהוא גומל אלינו בכל יום.
<h4>סימן של</h4>
אמר רבה בר בר חנה אמר ר' יוחנן, הטוב והמטיב צריכה מלכות, ואסיקנא צריכה שתי מלכיות בר מדידה, חדא בשביל בונה ירושלים, שכיון שתקנו לומר מלכות בית דוד בבונה ירושלים ראוי היה להזכיר בו גם כן מלכות שמים, אלא שלא רצו להזכיר מלכות שמים אצל מלכות בשר ודם, הלכך תקנו להזכיר בהטוב והמטיב מלכות כנגדה. ואגב שתקנו להזכיר מלכות כנגדה, תקנו נמי להזכיר כנגד ברכת הארץ. לכך צריך להזכיר בה ג' מלכיות, דהיינו מלך עולם, אבינו מלכנו, המלך הטוב. ואם תאמר מאחר שתקנו מלכות כנגד ברכת הארץ למה לא תקנוה בברכת הארץ גופיה, בשלמא בבונה ירושלים לא רצו להזכיר מלכותא דארעא בהדיה מלכותא דרקיעא, אבל ברכת הארץ מאי. ויש לומר דלא לעשותה מעולה מברכת בונה ירושלים (בית יוסף סי' קפ"ח).
<h4>סימן שלא</h4>
כתב מורי הגאון ז"ל (שו"ת מהרש"ל סי' ס"ד) בשם אבי אמו מהר"ר יצחק ז"ל, שלא היה אומר בוראנו, אלא האל אבינו מלכנו אדירנו גואלנו יוצרנו. וכתב מורי הרב ז"ל הטעם, דאפשר דבריאה ויצירה חדא מילתא היא ולמה לי למדכר תרוייהו. ותדע שהרי בפיוט הסליחות שאומרים בבוקר באשמורת, ומזכירים בסוף העניות אומרים, עננו אבינו עננו, עננו בוראנו עננו כו' עד גמר האלף בית. וכשמגיע ליו"ד אומר עננו יודע יצר עננו, ולא אמר עננו יוצרנו עננו, והיינו מאחר שכבר אמר בוראנו. ואולי יש בו כוונה פרטית שהיצירה נופל על דבר גוש וגסות כחומר האדם ודומה לו, והבריאה נופל על הדקות ועל הנפש, וקרא משמעו כן, שהרי כתיב בתחלה (בראשית א, כז) ויברא אלהים את האדם בצלמו בצלם אלהים וגו', שהוא הנפש והשכל. ואחר כך אמר ויצר ה' אלהים את האדם עפר מן האדמה שהוא חומר הגס. ואף שמצינו נמי (שם כא) ויברא אלהים את התנינים הגדולים, אולי לרוב חריצותם וחדותם וערמתם נאמר. אבל עכ"פ שמענו שיותר שייך לומר יצירה על הגוף מבריאה. ואין לומר בריאה על השפל מיצירה, אף שיש מפרשים להיפך, שבעים פנים לתורה, וזכר לדבר יוצר הרים ובורא רוח (עמוס ד, יד). אם כן ברכת המזון שהוא שביעת הגוף והחומר מזכירים יוצרנו, ובעניין הסליחות שמבקשים רחמים על נפש החוטאת אומרים בוראינו.
<h4>סימן שלב</h4>
איתא בירושלמי שצריכים להזכיר בברכה זו ג' מלכיות וג' גמילות וג' הטבות. מצאתי כתוב שהטעם הוא כנגד ג' עולמות, שהם עולם המלאכים עולם הגלגלים ועולם השפל, ובאו רז"ל להורות שהוא יתברך מולך על כולם ומטיב עם כולם וגומל חסד עם כולם, כי כולם מקבלים ממנו יתברך חסד ממזון גופני ורוחני שפע אלהי, ע"כ.
<h4>סימן שלג</h4>
הוא גמלנו הוא גומלנו הוא יגמלנו, כך היא הנוסחא בטור או"ח סימן קפ"ט, ובתשב"ץ סימן שי"ו, ובמרדכי סוף ברכות (סי' ריז), והכלבו סימן כ"ה. ולא כנוסחאות ספרי ברכת המזון שבידינו הוא יגמול בעדינו.
<h4>סימן שלד</h4>
ואחר זאת אומר הרחמן, ואין בזה משום הפסק. גדולה מזו מצינו בברכת מילה שמתפללים על הילד באמצע הברכה אחר שבירך בורא פרי הגפן, כן כתב האו"ח סי' קפ"ט. וכתב הכלבו בסי' צ"ט וז"ל, וששאלתם מאחר ששנינו העונה אמן אחר ברכה שאין בו הזכרת שם זהו אמן יתומה, מהו לענות אמן אחר הרחמן שבברכת המזון ועל אמנים שבקדיש כו', עד ואני ראיתי בתשובת הגאונים שמותר לענות אמן אחר הרחמן, וכן הוא מפורש בהלכות גדולות וכן עיקר, שלא לחנם תקנום רז"ל שבבבל לומר אמן ביתגדל. ועוד מצינו בירמיה הנביא שאמר אמן אחר בקשה, שנאמר (שם כח, ו) אמן כן יעשה ה'. ואמר ר' יוסי בר חנינא אמן יש בו אמנת דברים (שבועות לו א), כלומר שיבקש מאת ה' שיתקיימו דבריו. וכשם שירמיה אמר אמן אחר דברי חנניה, כך אנו אומרים אמן אחר תחנה, כגון הרחמן שבברכת המזון, ויהא שלמא שבקדיש.
<h4>סימן שלה</h4>
יברך אותנו כל אחד ואחד כו'. כתב הכלבו סימן כ"ה, שאם יש שם עכו"ם אומר כל אחד ואחד ממנו בני ברית בשמו, לפי שאסור לברך העכו"ם, כדכתיב לא תחנם (דברים ז, ב) ולא תתן להם חן (ע"ז כ א) ע"כ
<h4>סימן שלו</h4>
כמו שנתברכו אבותינו. כך היא הנוסחא בכלבו סי' כ"ה ובתשובת מורי ז"ל סי' ס"ד. אבל במקצת נוסחאות כתוב כמו שבירך הקדוש ברוך הוא אבותינו כו'. ואין נכון, מפני שנראה קצת כשתי רשויות ח"ו, שהרי בתחלה הוא אומר הרחמן הוא יברך כו', וכשאומר אחר כך כמו שבירך הקדוש ברוך הוא את אבותינו כו', הרי הוא כאילו אמר ראובן יברך את פלוני כמו שבירך שמעון את פלוני.
<h4>סימן שלז</h4>
בכל מכל כל. פירוש אברהם בכל, שנאמר (בראשית כד, א) וה' ברך את אברהם בכל. ויצחק בברכת מכל, שנאמר בו (שם כז, לג) ואכל מכל. ויעקב בברכת כל, שנאמר בו (שם לג, יא) כי חנני אלהים וכי יש לי כל. ומורי הרב ז"ל היה אומר כל הכף רפויה ולא דגושה, כי כן הוא לשון הכתוב. ונראה דדווקא בקרא דסמוכה ליהו"א נח לכך משפטה שתהא רפויה, אבל בברכת המזון שאינה סמוכה אין לחוש החזק הוא או הרפה.
<h4>סימן שלח</h4>
כתב המרדכי בסוף מסכת ברכות (סי' ריז) והתשב"ץ בסימן שי"ו, שאין אומרים ונאמר אמן כי אם ואמרו אמן, וכן כתב מורי ז"ל (שו"ת מהרש"ל סי' ס"ד). וכתב הטעם כי לשון אמרו הוא אזהרה למברכין לכבוד בעל הבית כביכול, כמו בסוף לכבוד המקום עושה שלום במרומיו כו' ואמרו אמן.
<h4>סימן שלט</h4>
יש שאין אומרים מאת ה', לפי שיש לחוש שמא יבליע האל"ף של מאת ונמצא מחרף ומגדף ח"ו, אלא אומרים מעם ה' במקום מאת ה'. ויש אומרים מה'. והנכון שלא לשנות לשון הפסוק ולומר מאת ה', וידקדק בדיבורו שלא להבליע (מהרי"ל מוסף דר"ה ה').
<h4>סימן שמ</h4>
הרחמן הוא יזכנו לימות המשיח. כתב הרוקח בסי' של"ז, לפי שכתוב בשיר המעלות (תהילים קלב, טו) צידה ברך אברך אביוניה אשביע לחם, וכתיב אחריו שם (יז) אצמיח קרן לדוד ערכתי נר למשיחי ע"כ.
<h4>סימן שמא</h4>
מגדיל ישועות מלכו. ב' פסוקים הם, האחד הוא בספר תהלים סי' י"ח (נא) מגדיל ישועות מלכו וגו', והדלית של מלת מגדיל נקודה בחירק וחסר יו"ד והיא תנועה קטנה. והשני הוא בספר שמואל (ב') סי' כ"ב (נ"א) מגדול ישועות מלכו וגומר, והדלית של מלת מגדול נקודה בחולם ומלא וי"ו והיא תנועה גדולה. וכתב הרר"ד אבודרהם (עמ' שכו) וז"ל, קבלתי מרבותי כי בשבת יש לומר מגדול ישועות בוי"ו ובחול מגדיל ביו"ד, ונראה לי הטעם מפני שהשבת הוא מלך גדול כנגד החול, ומגדול הוא מלא בוי"ו וחולם בוי"ו, הוא מלך גדול. ועוד מגדיל הוא בתהלים, ועדיין לא היה דוד מלך, ומגדול הוא בנביאים וכבר היה מלך עכ"ל. וסימן לדבר שבת וחדש קרא מקרא (ישעיה א, יג).
<h4>סימן שמב</h4>
עושה שלום במרומיו. פסוק הוא בספר איוב סי' כ"ה (ב') המשל ופחד עמו עושה שלום במרומיו. והטעם שתקנו לנו רז"ל שתהא ברכת המזון חותמת בשלום, יצא להם זה ממה שכתוב בפרשת בחקותי (ויקרא כו, ד) ונתתי גשמיכם בעתם וגו', וכתיב אחריו ונתתי שלום בארץ. ושנינו בתורת כהנים (שם פ"א) שמא תאמרו הרי מאכל הרי משתה, אם אין שלום אין כלום, תלמוד לומר אחר כל זאת ונתתי שלום בארץ, מכאן שהשלום שקול כנגד הכל, וכן הוא אומר עושה שלום ובורא את הכל. ועוד טעם אחר שתקנו לחתום ברכת המזון בשלום, וכן התפלה תקנו לחתום בשלום המברך את עמו ישראל בשלום, לפי שיצא להם זה מפרשת הקרבנות, שהרי תפלות כנגד תמידים תקנום (ברכות כו ב), וכן השלחן בבית כמזבח בבית המקדש (חגיגה כז א), והתורה בסידור הפרשיות של הקרבנות חתמה לנו בקרבן שלמים, הוא שכתוב (ויקרא ז, לז) זאת התורה לעולה למנחה ולחטאת ולאשם ולמלואים ולזבח השלמים, ודרשו רז"ל (ספרא ויקרא טז) למה נקרא שמן שלמים, שמטילים שלום בעולם.
<h4>סימן שמג</h4>
הוא יעשה שלום עלינו. כתב מהר"ר הירץ ז"ל בסדורו וז"ל, הגאון מהר"ר שלום ז"ל מוינ"א גורס והוא יעשה, ואני ראיתי בתפלה מדוייקת בק"ק ורמיי"ז כתיב הוא יעשה ע"כ.
<h4>סימן שמד</h4>
יש נוהגים אחר ברכת המזון סמוך לברכה שמברכים על הכוס, לומר כוס ישועות אשא ובשם ה' אקרא (תהילים קטז, יג), לרמוז לסעודה שיעשה הקדוש ברוך הוא לעתיד לבא לצדיקים, ודוד יברך ויאמר כוס ישועות אשא ובשם ה' אקרא, כדאמרינן בפרק ערבי פסחים (פסחים קיט ב).
<h4>סימן שמה</h4>
ואחר כך שיסיים הכל יברך בורא פרי הגפן, דיין של ברכת המזון צריך לברך עליו. ואין לברך עליו בתחלת ברכת המזון כדרך שמברכין בורא פרי הגפן בקידוש ובהבדלה תחלה, לפי שברכת המזון הוא סילוק והיסח הדעת למה שלפניו, הלכך אם היה מברך בורא פרי הגפן תחלה הוי ברכת המזון הפסק בין ברכה לשתייה. ויטעום המברך ואחר כך יטעמו האחרים, ויברך ברכה אחרונה כפי המשקה ששתה אם יין או שכר או דבש. ואם דעתו לשתות עוד לא יברך עד לבסוף. ולעניין שיעור שתייתו שחייב בברכה אחרונה, היה ר"י מסתפק אם הוא בכזית או ברביעית, לכך כתב שטוב ליזהר לשתות פחות מכזית או רביעית להסתלק עצמו מן הספק. והכא אי אפשר לשתותו פחות מכזית, דכל דבר שצריך כוס צריך לשתות ממנו כמלא לוגמא שהוא רוב רביעית, הלכך ישתה רביעית לצירוף שלם.
<h4>סימן שמו</h4>
ואם המסובים ג' אז נתוסף עליהם ברכת הזימון, כמו ששנינו (ברכות מה א) שלשה שאכלו חייבים לזמן, ובגמ' יליף לה מקראי. ועניין הזימון פירש רש"י והמרדכי לזמן, להזדמן יחד ברכה בלשון רבים כגון נברך ע"כ. וז"ל הכלבו בסי' כ"ה והרר"ד אבודרהם בהלכות ברכות, ועניית הזימון הוא רבוי שבח וגדולה לבורא יתברך, ומתרין זה את זה ומתוועדים יחד להודות לו, ולשבחו ולפארו על שפע טובתו, כמו שנאמר (תהילים לד, ד) ונרוממה שמו יחדיו ע"כ.
וסדר הזימון כתב הטור בסימן קצ"ב, שאומר אחד מהם לשנים נברך שאכלנו משלו. והם עונים ברוך שאכלנו משלו ובטובו חיינו. והוא חוזר ואומר ברוך שאכלנו משלו ובטובו חיינו ברוך הוא ברוך שמו, ברוך אתה ה' אלהינו מלך העולם הזן את העולם כו'. וכך היא הנוסחא בכל ספרי ברכת המזון אשכנזית שיש בידינו היום, שבכולן כתוב מאמר ברוך הוא ברוך שמו. וראיתי רבים שמוחקים מאמר ברוך הוא ברוך שמו, ונותנים טעם לדבריהם משום דדוקא השומע ברכה מפי אחר הוא שאומר ברוך הוא ברוך שמו על כל ברכה וברכה שהוא שומע, כדילפינן ממה שאמר משה רבינו ע"ה (דברים לב, ג) כי שם ה' אקרא הבו גודל לאלהינו, כמו שנתבאר בטור או"ח סי' קכ"ד, אבל על ברכת עצמו אין שייך לומר ברוך הוא ברוך ושמו. והכלבו גם כן לא כתב ברוך הוא ברוך שמו, וכן המהר"י קארו לא כתבו בשו"ע, וגם מהרמ"א לא הגיה שם שיש לאומרו. שמע מינה דכותיהו סבירא להו, וכן מורי מהרש"ל לא היה אמרו.
<h4>סימן שמז</h4>
ואם היו שם עשרה צריך להזכיר השם ואומר נברך אלהינו כו', כך שנינו בפרק שלשה שאכלו. ומסיק התם (מט ב) דאין לומר נברך לאלהינו בלמ"ד. וכתבו התוספות (ד"ה נברך) דדוקא גבי שיר והודאה כתיב למ"ד, כמו שירו לה', הודו לה', אבל גבי ברכה לא מצינו זה הלשון, וכן הוא בסדר רב עמרם. ומסיק עוד התם, דכל המשנה כגון שאמר נברך על המזון שאכלנו משלו, או שאמר למי שאכלנו משלו, או שאמר במקום ובטובו ומטובו, או במקום חיינו אמר חיים, הרי זה בור. וטעמא דאומר על המזון שאכלנו משלו הרי זה בור, כתבו שם התוס' דמשמע דמברך לבעל הבית המאכילו, דאי לרחמנא למה הוא מזכיר מזון, בלא מזון יש הרבה לברכו ע"כ, ויש מפרשים דאמר על המזון שאכלנו הרי זה בור, דמשמע שהוא מברך למזון. וטעמא דאומר למי שאכלנו משלו הרי זה בור, פירש רש"י נברך שאכלנו משלו, משמע שהוא יחיד שהכל אוכלין משלו, למי שאכלנו משמע מרובין הן זה זן את זה וזה זן את זה, ולפי דבריו מברך את בעל הבית ע"כ.
וז"ל הרר"ד אבודרהם (עמ' שכא) למי שאכלנו משלו הרי זה בור. פירוש לאו משום שאכלנו משלו אין המכוון בו למי שאכלנו משלו, דאם כן למי אנו מברכים, או של מי אנו אוכלים. אלא הכי קאמר צריך להעלים מלת למי, כדי להראות שאינו מברך לבעל הבית שזימן אותו מזון ע"כ. וטעמא דאמר ומטובו הרי זה בור, פירש רש"י שממעט בתגמוליו של מקום, דמשמע דבר מועט כדי חייו, אבל ובטובו חיינו משמע שבשפע טובו הגדול חיינו, שהטובה מרובה יותר ממנו. וטעמא דאמר חיים הרי זה בור, פירש רש"י משום דהוציא את עצמו מן הכלל ע"כ. וכוונתו דמשמע ובטובו חיים שאר העולם ולא אנו, אבל ובטובו חיינו משמע אנו ושאר כל החיים כמונו.
<h4>סימן שמח</h4>
וכל זמן שאין שלשה מצוה לחלק, דתניא (ברכות מה ב) שנים שאכלו מצוה לחלק, שיברך כל אחד ברכת המזון לעצמו. אבל ברכת המוציא פוטר אחד את חבירו, והטעם בברכת המזון משום דאסמכוה רבנן אקראי דגדלו לה' אתי, ואין אחד יכול לומר לאחד גדלו, ולפיכך אינן יכולין לזמן אלא בשלשה. ורבי שמואל כתב טעם הדבר שברכת המוציא שאינו מן התורה הקלו בה להיות האחד פוטר את חבירו, אבל ברכת המזון שהיא מן התורה החמירו להיות כל אחד מברך לעצמו, וסמכוה רבנן אקרא דואכלת וברכת מי שאכל יברך. ור' יצחק הזקן כתב טעם אחר, כי לפיכך אמרו בברכת המזון שמצוה לחלק, לפי שסיימו האכילה ונסתלק הקביעות מהן, ודומה כאילו אכלו כל אחד לעצמו. אבל ברכת המוציא שמתחילין לאכול ולקבוע עצמן, דין הוא שיפטור זה את זה (כלבו סי' כ"ה).
<h4>סימן שמט</h4>
ואם האחד מברך המוציא להוציא את אחרים, נהגו העם לומר ברשות רבותי להמוציא, וסברי מורי לכוס. מצאתי בשם רבינו קלונימוס הזקן ז"ל, לפי שאחד מוציא ידי חובת כל המסובין בברכת המוציא, ויש לו ליקח רשות מהן שהוא רוצה להוציא ידי חובתן וברשותן. וסברי אין צריך לומר שהרי בית הבליעה פנוי, ואין עוסקים לא באכילה ולא בשום דבר, אלא דעתם לאכילה משנטלו, אבל כשאכלו אין בית הבליעה פנוי ועוסקים באכילה, לפיכך הוא צריך להסבירן שיענו אמן ויצאו בה ידי חובתן. ורשות אין צריך ליקח מהן, לפי שכבר הרשוהו להוציאן ידי חובתן בברכת המוציא, וכמו כן רצונם שיוציאם ידי חובתן גם הוא ולא אחר. ובשם החבר ר' בנימין בר אברהם הרופא ז"ל מצאתי, מה שאומרים ברשות רבותי להמוציא, לפי מה שאמרו רז"ל שהבוצע הוא פושט ידיו תחלה והן אינן רשאין לטעום עד שיטעום המברך תחלה, על כן הוא נוטל רשות כדי שלא יראה כרעבתן. כלומר לא משום רעבתנות אני בוצע כדי לטעום תחלה אלא על רשותכם. על כן משיבים לו ברשות שמים, כלומר אין בזה משום רעבתנות אלא כדין וכהלכה אתה עושה (שבלי הלקט סי' ק"מ).
ובשם רבינו האי גאון מצאתי, ב' שבאו לאכול כל אחד המברך נוטל רשות מחבירו דרך כבוד, ואומר ברשות רבי או ברשות מורי. ואם הם שנים או יותר חוץ מן המברך אומרים ברשות רבותי או ברשות מורי, והם עונים ברשות שמים. שכך שנינו במסכת ברכות (נה א) ראה קראתי בשם בצלאל (שמות לא, ב), אמר הקדוש ברוך הוא למשה, משה הגון עליך בצלאל, והשיב לו משה אם לפניך הגון ולפני ישראל הגון לפני לא כל שכן, וישראל השיבו למשה כשאמר משה להם ראו קרא בשם בצלאל, אמרו אם לפני הקדוש ברוך הוא ולפניך הגון לפנינו לא כל שכן, ובשעה שנתמנה על המשכן כולם הסכימו לגדלו על כך. וכן בסעודה כל בני הסעודה בוחרים להם את הכהן או את החשוב לברך, ואומרים לו ברך, כלומר אתה נאה והגון לפני הקדוש ברוך הוא לברך וכל שכן לנו. והוא אומר ברשות רבותי, כלומר זה איני יודע אם אתם מסכימים שהקב"ה מסכים עמכם. והם משיבים ברשות שמים, כלומר לכך אנו מסכימים שיסכימו מן השמים שנאה והגון אתה לפנינו. עד כאן דברי הגאון ז"ל (שם).
כללא של דבר, אין מרשין אלא על הפת ואין מסבירים אלא על היין. מה טעם לחם שהוא רשות, שאם רוצה שלא לאכול לחם אפילו בשבת הרשות בידו, לפיכך נוטל רשות כדי שיסכימו כולם דעתם. אבל בברכת המזון וקידוש והבדלה שהן חובה אין צריך ליטול רשות, אלא סברי מרנן או סברי רבותי, כלומר תנו דעתכם אל הברכה כדי לצאת ידי חובה, והם עונין לחיים. וכן יין שבתוך הסעודה אין צריך ליטול רשות, שהרי מכיון שיש להם לאכול אי אפשר בלא שתייה. ולפיכך צריך לומר סברי שהיין גורם לדברים הרבה שאינם הגונים, שמביא לידי שטות ושכרות ושממון, דכתיב (תהילים קד, טו) ויין ישמח לבב אנוש, ושמה כתיב לשון שממה, זכה משמחו לא זכה משממו (יומא עו ב), על כן הוא אומר סברי, ומפני הפחד אומר כך. והם עונים לחיים, כלומר רצונינו וסברתנו לשתות יין לחיים כדי שלא יבא קלקול לזה המקדים לשתות לפני כולם, לפיכך הוא מזמנן, שמאחר שרצון כולם לשתות בסעודה לא יבא אחד מהן לידי קלקול, שזכות הרבים גדול הוא, וכולם ישתו לשמחה ולחיים.
עוד מצאתי בשם החבר ר' בנימין בר אברהם הרופא שכתב בשם החבר ר' יצחק, מה שאומרים סברי בברכת היין, לפי מה שאמרינן במסכת סנהדרין (מג א) שהמחוייב מיתה בבית דין היו משקין אותו קורט פירוש גרגיר של לבונה בכוס של יין כדי שתטרף דעתו עליו, על כן אמרו סברי, כלומר תנו דעתכם להבין מה יין הוא זה שאנו שותין, שמא יש בו דבר של טירוף. והן עונין לו לחיים, כלומר שתה בלב טוב כי יין זה יין של חיים הוא. ובשם רבינו יצחק בר יהודא ז"ל מצאתי, למה אמרו סברי על היין, לפי שהיין הביא קללה לעולם והזיק בימי נח שנשתכר מן היין וקלל כנען בנו, על כן אומרים סברי מורי, כלומר תבינו שיש בדעתי לשתות מדבר שיצא ממנה קללה, וגם אתם בדעתכם לשתות ממנו, ואולי שלא יזיק לי כלום, ועל כן בני אדם רגילין להשיב אחריו לחיים תהיה לך אותה שתייה ולא להזיק. סוף כל אלו הטעמים והפירושים נראה שלפיכך אומר סברי מורי ורבותי, כדי להשמיע המסובים ויענו אחריו אמן. ומה שמשיבים לחיים כאדם המשיב דרך כבוד לחבירו כשחבירו אומר לו רציתי לעשות כך וכך, והוא משיבו תעשה לחיים ולשלום (שבלי הלקט סי' ק"מ).
בא להם יין בתוך המזון אין צריך ליטול רשות ולומר ברשות רבותי, שהרי כל אחד מברך לעצמו, לפי שאין בית הבליעה פנוי, וכל אחד טרוד באכילתו ואינו נותן דעתו לשמוע ברכה. לפיכך אין נפטרין בברכת אחד מהן, אלא יניחו אכילתם בשעה שזה מברך שיהא בית הבליעה פנוי. לכך הוא אומר סברי רבותי, כדי שיניחו את אכילתם ויתנו דעתם לשמוע את הברכה ויענו אחריו אמן. ואם תאמר הרי קידוש הבדלה וברכת המזון שבית הבליעה פנוי, אם כן למה אנו אומרים סברי מורי, כדי שלא לחלוק בברכת היין, כי לא תקנו מתחלה אלא בברכת היין שבתוך הסעודה וטעמא כדאמרינן. ואחר כך נהגו לאמרו בכל ברכת היין כדי שלא לחלוק (שבלי הלקט שם).
<h4>סימן שנ</h4>
כתב מהר"ם בהגה"ה בשו"ע סימן קצ"ג (ס"ג) וז"ל, המנהג שלא לזמן בבית עכו"ם. ונראה לי הטעם משום שלא יוכלו לקבוע עצמן בבית עכו"ם, משום יראת העכו"ם, והוי כאילו אכלו בלא קבע. ועוד דיש לחוש לסכנה אם ישנו בנוסח הברכה ולא יאמרו הרחמן יברך את בעל הבית הזה. לכן מתחלה לא קבעו עצמן רק לברך כל אחד לבדו. ולכן אין לשנות המנהג אף אם לא היו טעמים אלו מספיקין, מכל מקום מאחר דכבר נהגו כך הוי כאילו לא קבעו עצמן ביחד עכ"ל. ומורי מהר"ש ז"ל היה מזמן בבית עכו"ם. ובהרחמן הוא ישלח לנו ברכה מרובה כו' היה אומר ישלח לנו ברכה מרובה במקום הליכתינו ובמקום ישיבתינו עד עולם. ופעם אחת הייתי על סעודת פדיון הבן בבית עכו"ם, והיו שמה כמה גברי רברבי, והסכימו דעת כולם יחד לברך את בעל הבית, דקאי על בעל הסעודה, ומסתבר טעמייהו.
<h4>סימן שנא</h4>
כשהאדם נהנה מן העולם הזה בשום פנים, חייב לברך לאדון הכל אשר כל ההנאות באות מטובו. ואם נהנה בלא ברכה מעל, כדגרסינן פרק כיצד מברכין דף ל"ה (ע"א), תנו רבנן אסור לו לאדם שיהנה מן העולם הזה בלא ברכה, וכל הנהנה מהעולם הזה בלא ברכה מעל, מאי תקנתיה, ילך אצל חכם. חכם מאי עביד ליה, הא עבדיה לאיסורא. אלא אמר רבא ילך אצל חכם מעיקרא וילמדנו ברכות שלא יבא לידי מעילה. ואמאי קרי ליה מעל, לפי שכל מי שאוכל בלא ברכה לשם נראה שהוא חושב שבאה לו בחריצתו, ואינו כן כי הכל בא מאת השם יתברך ובזה מועל. ועוד שקודם ברכה הוא קודש ומועל בה כמו בקודש, ולאחר ברכה זכה בו מאת השלחן ה' שנתנו לו ונעשה שלו. לפיכך הנהנה בלא ברכה מעל כמי שאוכל קודש בלא פדיון, והכי מסתברא מדאמרינן עלה אמר רב יהודא אמר שמואל כל הנהנה מן העולם הזה בלא ברכה מעל כאילו נהנה מקדשי שמים, שנאמר (תהילים כד, א) לה' הארץ ומלואה. ר' לוי רמי כתיב לה' הארץ ומלואה, וכתיב והארץ נתן לבני אדם, לא קשיא כאן קודם ברכה כאן לאחר ברכה.
ועוד כי הברכות אינן צורך גבוה אלא צורך הדיוט, כי כיון שהוא יתברך מקור הברכה, וכל הברכות הן משתלשלות ממנו. כל הנמצאים המברכים אותו אין כל ברכותיהם כדאי לו, כי הוא הנמצא הקדמון שהמציא הנמצאים כולם, ומציאותם אינו אלא מציאותו, ומציאותו תספיק לעצמו לא יצטרך לזולתו כלל. אם כן אם יברכוהו כל היום וכל הלילה מה יתרבה בכך, או מה יתנו לו או מה מידם יקח עמו, כמו שאמר אליהוא (איוב לה, ז) אם צדקת מה תתן לו או מה מידך יקח אם חטאת מה תפעל לו ורבו פשעיך מה תעשה לו. אין התועלות והרבוי כי אם אלינו, כי כל המברך על מה שנהנה הוא מעיד על ההשגחה, שהוא יתעלה המציא מזון לשפלים כדי שיחיו, ובזכותם התבואה והפירות מתברכים ומתרבים, וברכת ה' היא תעשיר (משלי י, כב).
ולזה רמזו חז"ל באמרם בבבא בתרא פרק לא יחפור (כה ב) הרוצה שיתעשר יצפין, והרוצה להתחכם ידרים, וסימנך שלחן בצפון ומנורה בדרום. רצו בזה, הרוצה שיתעשר יצפין, רצה לומר יתן הודאה ושבח להשם יתברך על מזונו ועושרו שנתן לו השם, וזהו יצפין, כי העושר הוא צפוני כדכתיב (איוב לז, כב) מצפון זהב יאתה, וכתיב נמי (משלי ג, טז) אורך ימים בימינה ובשמאלה עושר וכבוד. וידוע כי צד צפון היא שמאליי, כדכתיב (תהילים פט, יג) צפון וימין. ובזכות זה שיתן שבח והודאה על מה שנתן לו השם יתברך ברחמיו וברוב חסדיו, והוא בברכות, יזכה לעושר כי ברכת ה' היא תעשיר כנזכר.
והרוצה להתחכם ידרים, רצה לומר יתן הודאה ושבח על חכמת התורה שנתן לנו השם יתברך, ואמר ידרים כי החכמה היא דרומי, כדכתיב (קהלת י, ב) לב חכם לימינו, וכתיב (משלי ג, טז) אורך ימים בימינה. והיא החכמה שתחיה את בעליה, וכל שכן חכמת התורה דכתיב בה (דברים ל, כ) כי היא חייך ואורך ימיך. ובזכות שיתן שבח והודאה ויברך ברכת התורה בתום לבבו, יזכה להתחכם יותר, כי כשם שבזכות ברכת הנהנים התבואה והפירות מתברכים ומתרבים, ואם אינו נזהר בברכות בעון זה נפסדים ונתמעטים כאשר אבאר. כן בזכות ברכת התורה התורה מתרבת אצלו ולזרעו ולזרע זרעו, ואם אינו נזהר בה פוסקת מזרעו, כדאיתא בנדרים פרק ואלו נדרים (פא א) מפני מה תלמידי חכמים אין מצוי לצאת מבניהם תלמידי חכמים, רבינא אמר מפני שלא ברכו בתורה תחלה. ואמרו וסימנך שלחן בצפון, רצה לומר העושר אשר השלחן רמוז לזה, כאמרם (יומא עב ב) זר שלחן רמז לכתר מלכות, ובפרט השלחן אשר לפני ה' (יחזקאל מא, כב) שהוא מקור הברכה. ועל כן נקרא שלחן, שהקב"ה שולח ברכתו בלחם שעליו, ומשם הברכה משתלחת בכל המזונות, היה בצפון לרמז שהעושר בא מצפון. ואמר (שמות כה, י) וצפית אותו זהב טהור, רצה לומר אם תרצה לעשות שמירה לעושרך כאדם שעושה צפוי לדבר להשתמר מקלקול והפסד, אז וצפית אותו זהב טהור, רצה לומר הזהר בברכות, והן המה הצפוי שיתקיים בידך ויתרבה ויתברך העושר ההוא. וזהו וצפית אותו זהב טהור, רמז לג' ברכות של ברכת המזון מן התורה זה"ב. זיי"ן ז'ן, ה"א ה'ארץ, בי"ת ב'ונה ירושלים. וכן זהב בגימטריא י"ד, לרמוז אימתי מחויב אדם לברך אלו ג' ברכות י"ד פעמים בשבוע, שהרי בכל יום יש ב' סעודות, ואף שבשבת הם שלשה סעודות, סעודה שלישית יוצאים במיני תרגימא. ומאחר שמלת זהב רמוז לברכות לכן אמר זהב טהור, כי הברכות אמרות ה' טהורות. ומנורה בדרום, לרמז כי חכמת התורה שהיא מנורת זהב טהור, כי נר מצוה ותורה אור (משלי ו, כג) היא דרומיי וימיני.
מכל הלין שמעינן דהנזהר בברכות עושרו והונו מתקיים ומתרבה, אבל מי שאינו נזהר בהם אזי עושרו נפסד ונתמעט כנזכר. ודומה לבעל הפקדון שנותן הפקדון לאדם ומרשהו לעשות עם הפקדון הזה כרצונו, וליהנות ממנו כפי מה שירצה, רק באופן בכל פעם שיהנה מן הפקדון הזה יתן לו הודאה וברכה על זה. ואם כה יעשה אזי יוסיף פקדון על פקדונו, אבל אם לא יתן הודאה וברכה על זה, אז הוא כחש בפקדונו, אזי הוא מחויב להחזיר לו הפקדון, כדכתיב בפרשת ויקרא (ה, יז) נפש כי תחטא ומעלה מעל בה' וכחש בעמיתו בפקדון או בתשומת יד או בגזל וגו', והשיב את הגזלה אשר גזל או את העושק אשר עשק או את הפקדון אשר הפקד אתו. כן בעל הפקדון זה הקדוש ברוך הוא שנותן פקדון לאדם, כי כל קנייני עולם הזה שיש לו לאדם אינם קנויים לו קנין עולם, רק הם בפקדון אצלו, ותלוים ברצון השם יתברך שהוא בעל הפקדון. ומרשהו לעשות עם הפקדון הזה כרצונו, וליהנות ממנו כפי חפצו ותאות נפשו. רק בכל פעם שיהנה יתן ברכה והודאה להשם יתברך והם ברכת הנהנין. ואם כה יעשה אזי יוסיף פקדון על פקדונו, כי עושרו והונו מתרבה, דבזכות זה הפירות והתבואה מתברכים ומתרבים, וכל אשר יעשה יצליח כנזכר. ואם אינו מודה ומברך לו ומכחש בפקדונו, אזי השם יתברך שהוא בעל הפקדון תובע את פקדונו וצריך להחזיר לו, ולוקח את כל הטוב מידו, כאומרם ז"ל (ברכות לה ב) כל הנהנה בלא ברכה כאילו גוזל להקב"ה ולכנסת ישראל, שנאמר (משלי כח, כד) גוזל אביו ואמו ואומר אין פשע חבר הוא לאיש משחית. ופירוש ההגדה הזאת לפי הפשט, שנוטל ממנו את ההשגחה, כאילו אין אנו מודים כי ממנו הכל ומידו נתנו לנו אלא מן השרים והמזלות. וגוזל לכנסת ישראל הפירות, כי בעון זה הפירות נפסדים ומתמעטים, כמו שכתוב (הושע ב, ז) כי זנתה אמם הובישה הורתם כו', לכן אשיב ולקחתי דגני בעתו ותרושי במועדו. נמצא שהנהנה בעולם הזה בלא ברכה מכחש בפקדון שנתן לו השם יתברך גם גזל אותו, ואם המכחש בעמיתו בפקדון או בגזל נקרא מעל, כדכתיב ומעלה מעל בה' וכחש בעמיתו כו', קל וחומר לשכינה. זהו שרצו באמרם כל הנהנה בעולם הזה בלא ברכה כאילו מעל.
ויש לך לדעת, כי מה שאמרו חז"ל אסור ליהנות בלא ברכה, לא על האכילה בלבד אמרו, אלא גם על שאר חושים, חוש הראות והטעם והריח והשמיעה והמישוש. הראות, הם השמש והירח בחידושה ועל ים הגדול וכיוצא בהם המוזכרים בפרק הרואה. הריח, כמו שאמרינן בפרק כיצד מברכין (מג א) מניין שמברכין על הריח, שנאמר (תהילים קנ, ו) כל הנשמה תהלל יה, איזה דבר שהנשמה נהנה ממנו ולא הגוף, הוי אומר זה הריח. השמיעה, כגון שמועות טובות או שמועות רעות. וכבר שאלו למה לא תקנו ברכה על שמיעת קול כינור ועוגב שהנשמה נהנית ממנו, דכתיב (שה"ש ב, יד) השמיעני את קולך כי קולך ערב. והתשובה כי הקול אין בו ממשות, כגוף הפה ממש. וא"ת יש בכינור או בעוגב או באדם ממש, אינו דומה כי הריח יוצא מגוף הפרי, והקול אינו אלא מן האויר הפוגע בהבל היוצא מן הפה והגרון. המשוש, כגון כי לביש, לימא ברוך מלביש ערומים. וכי מנח ידיה אעינים, לימא פוקח עורים. וכי תריץ ויתיב, לימא מתיר אסורים. וכי זוקף, לימא זוקף כפופים. וכי נחית לארעא, לימא רוקע הארץ על המים. וכי סיים מסאני, לימא שיעשה לי כל צרכי. וכי מסגי, לימא המכין מצעדי גבר. וכי אסיר המייניה, לימא אוזר ישראל בגבורה. וכי פריס סודרא על רישיה, לימא עוטר ישראל בתפארה. כי משי ידיה, לימא על נטילת ידים (ברכות ס ב). וכל הני בכלל המשוש הם.
ולזה רמזו רז"ל באמרם במסכת ברכות (י א) הני ה' ברכי נפשי כנגד מי אמרן דוד, לא אמרן אלא כנגד הקדוש ברוך הוא וכנגד נשמה, מה הקדוש ברוך הוא מלא כל העולם, אף הנשמה מלאה כל הגוף. מה הקדוש ברוך הוא רואה ואינו נראה, אף נשמה רואה ואינה נראית. מה הקדוש ברוך הוא זן את כל העולם כלו, אף הנשמה זנה את כל הגוף. מה הקדוש ברוך הוא טהור, אף הנשמה טהורה. מה הקדוש ברוך הוא יושב בחדרי חדרים, אף הנשמה יושבת בחדרי חדרים. יבא מי שיש בו ה' דברים הללו וישבח למי שיש בו ה' דברים הללו ע"כ. והנה גלה לנו המאמר הזה הכלל, אכן בפרטי לא ידענו להלום הני ה' ברכי נפשי כנגד ה' דברים שאמרנו. ובודאי המאמר הזה אומר דרשני. גם קשה למה חשב כאן רק אלו חמשה, ובמדרש (ויק"ר פ"ד, ח) כתב עוד מה נפש יחידה בגוף והקב"ה יחיד בעולמו, הנפש אינו אוכל ושותה והקב"ה אינו אוכל ושותה וכהנה רבות.
ונראה לפרש, שרמזו להני חמשה חושים אשר עליהם צריך האדם לשבח להקב"ה כנזכר, וזה אמרו כנגד הקדוש ברוך הוא וכנגד הנשמה אשר ממנה חמשה חושים הידועים. אמר מה הקדוש ברוך הוא מלא כל העולם אף הנשמה מלאה כל הגוף, זהו כנגד חוש המישוש שהוא בכל שטח הגוף, ולידע כי כלל המציאות הם עולם המלאכים ועולם הגלגלים ועולם השפל. ועל תכונה זו הוא תכונת בני אדם על ג' חלקים, בדוגמא בבנין המציאות, ומפני זה נקרא האדם עולם קטן לפי שהוא כנגד עולם הגדול, וזה רמז איוב באמרו (יט, כו) ומבשרי אחזה אלוה. ואמר כי מתוך חלקי גופו שהם ג', יראה ג' חלקים המציאות שבמעשה בראשית שהם מעשה אלוה.
כי הראש באדם ששם השכל שופע, הוא כנגד העולם העליון ששם השכלים הנפרדים. מן הצואר עד המתניים, הוא חלק אמצעי באדם ומשם יוצאים ב' שריגים, והם יד ימין ויד שמאל, ובהם נכללים ז' שמות, והם האצבעים יד והכף והטפח והזרת והאמה והזרוע כנגד העולם האמצעי הוא עולם הגלגלים, אשר בכללו ז' גלגלי התנועה אשר ז' כוכבי לכת קבועים בהם. ויש בכלל החלק האמצעי הזה הלב באדם אשר המחשבה באה ממנו. והנה הוא כמלך יושב בחדרי חדרים, והלב ושאר איברי הגוף תחת ממשלתו, והוא באמצע הגוף כנגד כוכב חמה שהוא באמצע הגלגלים, ממנו תבא האורה בעולם השפל הזה אשר בסבתה יעשה כל פעולותיו. וממתניו ולמטה הוא החלק השלישי, ויש בכלל החלק הזה פעולת התולדה וההויה וההפסד, כנגד העולם הזה שהוא בעל הויה וההפסד. וכנגד שהקב"ה מלא את כל הג' עולמות, וכנגדו הנשמה מלאה כל הגוף אשר הוא דמיון ג' עולמות, אמר דוד ע"ה אותו ברכי נפשי האמור אחר ברכו ה' כל מלאכיו כו', כי אמר ג' ברכו ה' כנגד שלשה עולמות. והתחיל מעולם המלאכים, ועל זה אמר כל מלאכיו. וכנגד עולם הגלגלים, אמר כל צבאיו. וכנגד עולם התחתון, אמר כל מעשיו. ועל חוש הראות, אמר מה הקדוש ברוך הוא רואה ואינו נראה אף הנשמה ממנה חוש הראות רואה ואינה נראית. ועל חוש הזה שהוא אור של אדם אמר דוד המלך ע"ה אותו ברכי נפשי האמור אצל עוטה אור כשלמה. ועל חוש הטעם אשר בכללו הוא הכח הזן, אמר מה הקדוש ברוך הוא זן את כל העולם אף הנשמה זנה את כל הגוף, וידוע כי כחות הפרטיות הנמשכים מן הכח הזן הם ז', המושך, המחזיק, המעכל, הדוחה למותרות, המוליד בדומה, המבדיל הליחות, המגדיל. ועל הכח הגדול הזה שהוא כח הזן אמר דוד המלך ע"ה ברכי נפשי את ה' ואל תשכחי כל גמוליו כו', המשביע בטוב עדייך כו', תתחדש כנשר נעוריכי (תהילים קג, ב - ד).
ועתה אנשי לבב שמעו ותחי נפשכם, טעמו וראו כי אמר ז' דברים כנגד הז' כחות הפרטיים האלו הנמשכים מהכח הזן, אמר ואל תשכחי כל גמוליו. ואמרו רז"ל (מדרש תהילים שם) שאמר זה דוד המלך ע"ה על יניקת שדי אמו, לשבח לה' יתעלה שעשה לה דדין במקום בינה, ומבארין גמוליו מלשון גמולי חלב. והכוונה אצלם לרמוז לנו שהשם יתברך נתן אותו הכח המושך בדדי אשה למשוך ראשית כל חלב מהדם שנתהוה ממאכל וממשתה שאוכלת ושותה, ואפילו מהוורדין ומהמקומות הרחוקים, ואפילו משלמטה מהם.
וכנגד כח המחזיק אמר הסולח לכל עונכי. ואחר כך אמר הרופא לכל תחלואיכי כנגד המעכל. וסמכן יחד זה אחר זה, לפי ששני הכחות הללו הם סיבת תחלואי הגוף, ומכל אחד מהם נמשך חולי הפכיי מחבירו. כי מקלקול כח המחזיק שמחזיק המאכל וסותם המבואות, פתחי הקרבים ונקבי הוורדין, יבא לאדם הסיתום. ומקלקול כח המעכל שאין לו כח לעכל, ימהר לשלשל ולהוציא המאכל בלתי מעוכל. וכל אחד משני אלו החלאים הפכיים באים לאדם ממאכל הרע. והמאכל הרע הזה הוא לשתי סיבות, או שהוא רע מפני איסורו, שהוא מהמאכלות אסורות שאסרה לנו התורה. או שהוא רע בעצמו, שהוא מאכל גס קשה העיכול ומוליד רוע התכונה בנפש וחלאים בגוף האדם. והנפש האוכלת אחד מהמאכלות האסורות ענשה הוא לבא לידי סיתום, כמו שדרשו רז"ל ביומא (לט א) על הכתוב שאומר ונטמתם בם (ויקרא יא, מג) אל תקרי ונטמתם אלא ונטמטם, והטימטום הוא הסיתום, כמו אטום בריאה. ואם יחטא איש באחד מהמאכלות האסורות, בודאי לא יועיל לו שום רפואה אם לא שישוב בתשובה שלימה, ובשובו מרשעו ה' יסלח לו ושב ורפא לו, וינצל מהחולי ההוא הבא מעונש עון המאכל האסור ההוא, שהוא חולי הסיתום הנמשך על הרוב מכח המחזיק. ועל זה אמר הסולח לכל עווניכי. וכנגד המעכל אמר הרופא לכל תחלואייכי, שאם ישגה אדם ויאכל אכילה גסה ממאכל רע, אעפ"י שהוא מותר מן התורה, אבל הוא רע התכונה שהוא גס וקשה העיכול, ולא יכול כח המעכל לעכלו, ומתוך כך יחלש ויתקלקל הכח המעכל, ויבא אדם לידי חולי הנמשך ממנו. לכך אמר שגם מזה ירפאנו ה', כי יחזיק כח המעכל וישיב אותו לאיתנו הראשון ויתרפא מחליו. וזה אמרו הרופא לכל תחלואייכי.
וכנגד הדוחה למותרות אמר, הגואל משחת חייכי, לפי שכח הזה משתדל להוציא המותרות לשלחם מגוף האדם, ומוציאה לפעמים דרך זיעה, ועל הרוב דרך נקביו, וזהו בהתמדה, ואלמלא זה לא היה אדם אפשר להתקיים כי היה מת. ולוה כוונו רבותינו ז"ל באמרם (ילק"ש ישעיה תעד) קשים נקבים של אדם יותר מהמיתה, שנאמר (ישעיה נא, יד) מהר צועה להפתח לא ימות לשחת. והוא בעצמו הלשון שאמר כאן הגואל משחת חייכי.
וכנגד המוליד בדומה אמר המעטרכי חסד ורחמים, לפי שמזה הכח הפרטי הנמשך גם הוא מכח הזן, ממנו נמשכה ההזרעה לאיש ולאשה להוליד בדומה. והנה הוא הנותן לו אותו כח להזריע לאיש ולאשה כשמזדווגים יחד, שיפרו וירבו ויולידו בדמותם בצלמם. וגם לפעמים שיהיה האיש עקר, או שתהיה אשה עקרה, שבדרך הטבע לא יוכלו להוליד, הוא יתברך על דרך הפלא יולידם ויתן להם בנים, וכמו שעשה לאברהם וליצחק אבותינו, ולשרה רבקה רחל אמותינו, ולחנה ולאשת מנוח וזולתן. ולזה אמר המעטרכי, פירוש יתן לך אשה שתפרה ותרבה עמה שתוליד ממנה בנים זרע אנשים, שעליה אמר הכתוב (משלי יב, ד) אשת חיל עטרת בעלה, פירוש האשה שעשתה בנים רבים שהם רבים ברבוי ובמעלה. כי משמעות לשון חיל, הוא מורה לב' דברים, לרבוי האנשים כמו חיל גדול מאוד (יחזקאל לז, י), ולמעלתם כמו אנשי חיל יראי אלהים כו' (שמות יח, כא). אשה כזאת שילדה לבעלה בנים רבים ומועילים, היא עטרה שלו כי עטרת זקנים בני בנים. ואמר עוד חסד ורחמים, על דרך (הושע ב, כא) וארשתיך לי בחסד וברחמים. או יהיה פירושו, שאם יהיה הוא עקר הקדוש ברוך הוא יולידנו ויעשה עמו אותו חסד שעשה לאברהם, שעליו נאמר (מיכה ז, כ) חסד לאברהם. ואם אשתו תהיה עקרה ה' יפתח רחמה, בין בשעת הריון בין בשעת לידה. ולכן אמר רחמים בלשון רבים, ויהיה פירוש תיבת רחמים, מלשון פטר רחם, ויפתח את רחמה (בראשית כט, לא).
וכנגד המבדיל בין הטוב להזנה ובין הרע, אמר המשביע בטוב עדייך, פירוש שהשם יתברך נותן כח לכח המבדיל להבדיל בין טוב המאכל היותר ראוי להזנות הגוף לרע, כדי להשביעך מהטוב שבמאכל, להושיבך רענן כברוש ובריא אולם. וזהו אמרו המשביע בטוב עדייך, ובי"ת של בטוב יהיה במקום מ"ם, כמו לכו לחמו בלחמי (משלי ט, ה), שרצה לומר מלחמי. ועדייך יהיה מלשון בבוקר יאכל עד (בראשית מט, כז). או יהיה עדייך מלשון הסרה והעברה, מלשון ולא עדה עליו שחל (איוב כח, ח), כלומר שמשביע אותך המבחר והטוב, ממה שמסיר ומעביר ומבדיל הכח הזה שבנפשך, שמבדיל בין הטוב הראוי להזנות הגוף, ובין מה שראוי לדחות ולהסיר ולהעביר ממנו.
וכנגד המגדל אמר תתחדש כנשר נעורייכי. שאין בעל חי שיהיה לו כח המגדל לחדש נעורים ולגדל אבר ונוצה כנשר, שנאמר (יחזקאל יז, ג) הנשר גדול הכנפיים ארך האבר. ונאמר (ישעיה מ, לא) וקווי ה' יחליפו כח יעלו אבר כנשרים, שהנשר מחדש כנפיים ונוצה משנה לשנה. ויש מדרש אגדה (חסרות ויתירות רלח, הובא שם ברש"י) על מין נשר שכשמזקין חוזר לנערותו, לכן אמר פה שהשם יתברך נתן חיל וכח לכח המגדל לגדלו ולחדש נעוריו גם כי יזקין יגדל ולא ידל, ישמח יצמח וכאור בוקר יזרח.
מה הקדוש ברוך הוא טהור אף הנשמה טהורה, אמר זה כנגד חוש הריח, אשר פעולתו הוא טהורה ורוחני, משא"כ בשאר החושים שפעולתם הם גופניי, אבל הריח אינו גופני, שהרי אין הנוף נהנה מהריח רק הנשמה. ומאחר שאינו גופניי נקרא טהורה. והכי קאמר מה הקדוש ברוך הוא טהור וזך ונקי ורוחניי שאינו גשמי, אף הנשמה, רצה לומר החוש הריח הנמשך ממנה, טהורה וזך ורוחניי. ולפי שהריח הוא דבר טהור ורוחניי, לכן במי שמלכלך נפשו בפשעים וחטאים ומביא קרבן על חטאתו אשר חטא, ונרצה לו לכפר עליו לזכך נפשו ולטהרו מליכלוך עונות, נאמר לריח ניחוח לה', כלומר בקרבן זו נזדכך ונטהר נפשו, ולכך הזכיר בו לשון ריח ניחוח שהוא לשון טהרה. וכנגד הרשעים שאינם משמרים עצמם בטהרה, ומלכלכים נשמתם וגופם בעונות ופשעים, אמר יתמו חטאים מן הארץ ברכי נפשי את ה' (תהילים קד, לה).
מה הקדוש ברוך הוא יושב בחדרי חדרים אף הנשמה יושבת בחדרי חדרים. אמר זה כנגד חוש השמיעה, שפעולתו אף הוא בחדדי חדרים, שהרי אף אם יושב בחדרי חדרים ואינו רואה שום אדם שומע את קולו, ועל זה אמר ברכי נפשי את ה' וכל קרבי את שם קדשו. וקרבי הם האברים הפנימיים היושבים בחדרי חדרים, ואמר על שנתן לו השם יתברך חוש השמיעה שפעולתם בחדרי חדרים, אברך אותו באברים הפנימים היושבים בחדרי חדרים. יבא מי שיש בו ה' דברים הללו וישבח כו', רצה לומר יבא האדם שיש בו ה' חושים הללו, וישבח להשם יתברך על הנאת חמשה חושים, על כל חוש וחוש כפי שיהנה כנזכר.
הרי ביארתי לך עניין ברכות בכללן. אכן פרטי הברכות כבר נדפסו שנייה ושלישית, וכמה חכמים ונבונים האריכו למעניתם בחיבוריהם. לכן לא אכתוב רק קצת חידושים מה שראיתי ממורי הרב ז"ל, וקצת מה שאמצא מחודש מפוזר בספרים אלקטה נא ואביאם הנה.
<h4>סימן שנב</h4>
לא יתחיל אדם ברוך אתה ה' עד שיחשוב בלבו על מה יש לו לומר הברכה, כגון אם התחיל לומר ברוך אתה ה', ויחשוב לומר פוקח עורים, לא יאמר במקומו זוקף כפופים.
<h4>סימן שנג</h4>
אם לפני האדם תפוח ובירך עליו בורא פרי העץ, ולא היה לפניו פרי אחר, ואחר שבירך בא לפניו פרי אחר יותר יפה, לא יאכל אלא על מה שבירך. ואם יבא לו פרי אחר שבירך על הראשון, וכבר אכל הראשון שכבר בירך עליו, כיון שלא היה דעתו על זה יברך גם על האחרון, ע"כ הוא בספר חסידים (סי' תתמז). ועל הדין האחרון עיין בבית יוסף בטור או"ח סי' קע"ו קע"ט ר"ו.
<h4>סימן שנד</h4>
אדם שיש בידו אגוז אחד אל יברך ואחר כך ישבר האגוז, שמא התליעה הגרעין או נרקב ונמצא שבירך לבטלה (ספר חסידים סי' תתמט).
<h4>סימן שנה</h4>
הצמא לשתות מים לא יברך ואחר כך ישפוך, אלא אם כן חפץ לשתות מים מן הכלי, ישפוך ואחר כך יברך (שם סי' תתנב).
<h4>סימן שנו</h4>
אם יאמרו לאדם אל תשתה עתה מים כי התקופה נופלת, ושמא עתה עת נפילתה, וכבר בירך, ימתין ואל ידבר עד שידע בטוב שעברה התקופה, ואז ישתה ואל יברך פעם שנייה. ואם בירך על המים ושמע שמת יש בעיר, ישפוך מעט מן המים וישתה השאר. מספר חסידים (סי' תתנא).
<h4>סימן שנז</h4>
אסיקנא בפרק כיצד מברכין (ברכות לח ב) דכל פירות שטובים חיים ומבושלים, כגון תפוחים ואגסים בין חיים בין מבושלים, מברכין בורא פרי העץ. ואם אין דרך לאוכלם חיים אלא מבושלים, אכלם כשהם חיים מברך שהכל, כשהם מבושלים בורא פרי העץ. ומצאתי בגיליון בספר אגודה בפרק במה טומנין (סי' ע"ב), וז"ל, תפוחי יער אין נאכלין חיים, וצריך לצלותן מבעוד יום ע"כ. ולפי זה אם אוכלן חיין מברך שהכל.
<h4>סימן שנח</h4>
אגוז המטוגן בדבש מברך בורא פרי העץ. כן כתבו התוס' (ברכות לח: ד"ה משכחת) והרבינו יונה והרא"ש (פ"ו סי' ט"ו) בפרק כיצד מברכין. וכתב מהר"י קארו (ב"י סי' ר"ב) דנראה דהיינו דווקא באגוז גמור שמטגנין אותו בדבש ונקרא נואיגדי ר"ל נויאט, אבל אגוז רך שמטגנין אותו בדבש ונקרא נוא"ז מושקאט"י פשיטא שאין מברכין עליו אלא שהכל, שהרי קודם שיטגנו אותו בדבש אינה ראויה לאכילה, דמר הוא ואזוקי מזיק, ואם כן הו"ל דבש עיקר ע"כ. ולפי זה הוא הדין אותן אגוזים שמטגנים בדבש כשהן ירוקין מברכין שהכל, שהרי קודם שטיגנו אינם ראוין לאכילה כלל מחמת מרירותא. ומטעם זה כתב בהג"ה סביב המרדכי פרק אין מעמידין (ע"ז שלטי הגבורים שם אות ו') בשם רבי ברכיה מניקאל"י, שאותן שכבשו גוים אין לאוכלם משום בישול גוים, שהרי אינן נאכלין כמו שהם חיין, אלא ע"י בישול שבשלו גוים. והא דכתבו התוס' דאגוז המטוגן בדבש כו', הוא בדף ל"ח ע"ב, וברא"ש דף פ' ע"ב (שם). ומה שכתב מהר"י קארו דלא איירי בנוא"ז מושקאטי שאין מברכין עליו אלא שהכל, שותא דמר לא ידענא, שהרי בהדיא כתבו התוס' דף ל"ו ע"ב (ד"ה ברטיבא) דגם על נוא"ו מושקאט"י יש לברך בורא פרי העץ שגם נוהגין לאכול אותו ביובש, אבל על האגוזים ירוקים שאין אוכלין אותן כלל קודם הטיגון ליכא מאן דפליג דמברך שהכל.
<h4>סימן שנט</h4>
ירושלמי דפרק עשרה יוחסין (קידושין פ"ד הי"ב) ישמעו ענוים וישמחו (תהילים לד, ג), א"ר בון בשם רב, עתיד אדם ליתן דין וחשבון על שחזו עיניו מיני מגדים ולא אכל. ור' אליעזר חש לההיא שמעתתא והוי מצמצם פריטי למיכל בהון מכל מיני חיתא בשתא. וכתב התשב"ץ (סי' ש"כ) דמהר"ם לא היה מברך זמן על שום דבר בראייה כי אם כשאכלו, וכן כתב הכלבו בסי' פ"ז בשמו, וכן כתב הרא"ש בפרק בכל מערבין (עירובין פ"ג סי' י') וז"ל, ונהגו העולם לקבוע הברכה בשעה שאוכל ממין חדש, כמו שהחיינו דעשיית סוכה ולולב שקובעים בשעת קידוש היום.
<h4>סימן שס</h4>
כתב בתרומת הדשן (סי' ל"ג), מי שאכל ענבים חדשים ובירך עליהם שהחיינו, כשישתה אחר כך תירוש צריך לברך שנית. וכן אם אכל ובירך על הגודגדניות שקורין קירש"ן, חוזר ומברך זמן על אותן שקורין וויינקשלי"ן. וכן תאנים לבנים ותאנים שחורים, תרי מיני נינהו לענין העלאת תרומה, והוא הדין לענין זמן. ועיקר יסודו בנוי על ספר חסידים והוא מה שכתב בסי' תתנ"א. וכתב עוד בספר חסידים, דכן אם קדם ובירך על השחורות ואחר כך נזדמנו לו אדומות קטנות יברך שהחיינו אף על פי שטעמן שוה. והאגור (סי' שי"ח) כתב שמהר"י מולי"ן נסתפק במי שבירך על הענבים אם חוזר ומברך על יין חדש, וכתב האגור שאין לברך מספיקא. ואני מצאתי בתשובת מהר"י מולי"ן סי' קפ"ג דדעתו נוטה לברך כדעת בעל תרומת הדשן, ובסוף כתב ומ"מ אני מונע לאכול ענבים קודם ליל תניינא דראש השנה עכ"ל. לכן נראה לי דטוב ונכון הוא לעשות כדעת החסיד מהר"י מולי"ן, שלא לאכול ענבים עד ליל שנייה דראש השנה, ומאן דאכיל ענבים ונזדמן ליה אחר כך תירוש, יהיה מהדר אחר פרי חדש או דבר שצריך לברך עליו שהחיינו ויפטור גם את התירוש. ואם לא אפשר ליה, ישתה התירוש בלא ברכת שהחיינו, דהמקיל בברכות לא הפסיד במקום דאיכא פלוגתא, דהרי דעת הרשב"א שאין צריך לברך.
<h4>סימן שסא</h4>
כתב האגור בסי' שי"ח בשם מהרי"ל, אף על גב דבעל סמ"ק כתב שאם לא בירך זמן על פרי חדש בפעם ראשונה שוב לא יברך. אין נראה לו, כמו מאן דנפיק ביומי דניסן וראה אילנות מלבלבים, דאפילו אם לא בירך בראשונה מברך בשנייה, הכי נמי לא שנא עכ"ל. והוא בתשובת מהרי"ל סימן קמ"ג.
<h4>סימן שסב</h4>
כתב מהר"י ווייל בדיניו סימן ל"ח, הא דאין מברכין שהחיינו על ירק חדש, משום דעומד על הקרקע כל ימות השנה ואין ניכר בין חדש שגדל בשנה זו למה שגדל אשתקד.
<h4>סימן שסג</h4>
מורי מהר"ש ז"ל, כשהיה שותה יין שרף בתוך הסעודה היה מברך, דדוקא שאר המשקים שתוך הסעודה אין צריך לברך, דחשיבי כבאים מחמת הסעודה, לפי שאין דרך לאכול בלא שתייה, משא"כ ביין שרף. ואף מי שרגיל לשתות בתוך הסעודה, בטלה דעתו אצל כל אדם, כמו שכתב בברכות מהר"ם על אותן שאוכלין שומים ובצלים ברצון יותר מבושלים מחיין, דבטלה דעתן לענין ברכת הנהנין, וכמו שכתב מהרא"י על אותם שאין נהנין דבטלה דעתן, הוא הדין בנדון זה.
<h4>סימן שסד</h4>
איתא בפרק כיצד מברכין (לה ב) כל שהוא עיקר ועמו טפילה, מברך על העיקר ופוטר את הטפילה. ואיתא נמי התם, היה לפניו צנון וזית מברך על הצנון ופוטר את הזית. מכאן היה נוהג מורי ז"ל כשהיה שותה ופעמים מחמת רוב השתייה היה כאיב לביה, והיה אוכל פת במלח להחזיק לביה, והיה אוכלו בלא נטילה וברכת המוציא. ותמיד היה אומר מי שעושה כן הלב יודע אם אוכל מחמת השתייה, או מחמת שהוא תאב ללחם. וקשה לי נהי דפטור מברכת המוציא מפני שהוא טפל לשתייה, מנטילה מי פטור, אטו משום שהוא טפל לא מקבל טומאת אוכלין. וכן משמע מהא דאיתא בפרק אמר להם הממונה (יומא ל א) הלכה בסעודה אדם יוצא להטיל מים נוטל ידו אחת אותה ששפשף בה, דבר עם חבירו והפליג נוטל שתיהן כיון שהסיח דעתו. וכשנוטל נוטל בפני כולם שלא יחשדוהו שלא נטל, אמר רב נחמן לא שנו אלא לשתות. וכתב הרבינו יונה סוף פרק אלו דברים (ברכות מב: ד"ה דיבר) וז"ל, יש להקשות היכא קאמר אלא לשתות, והלא אין צריך נטילה לשתייה. וי"ל שדרכם היה בשעת שתייה לאכול מעט כדי שיוכלו לשתות, ולפיכך אמרו שצריך נטילה מפני אותה מעט שאוכל ע"כ. הרי כתב בהדיא אף שהוא טפל לשתייה, מכל מקום צריך נטילה. ואף על גב דיש לחלק ביניהם, שמורי ז"ל היה שותה קודם, ואם כן שתה העיקר קודם ופוטר את הטפל. אבל ההיא דרבי יונה מיירי דאכל כדי שיוכל לשתות, כגון שלא רצה לשתות אליבא ריקנא, דאם כן הטפל נאכל קודם ואיך יתכן שיפטר בו העיקר אחר כך בברכתו למפרע, וכבר היה נהנה בלא ברכה, ואם כן התם אפילו בברכה מחוייב וכל שכן בנטילה, אבל היכא שהוא פטור מברכה מחמת שהוא טפל מנטילה נמי פטור כמו שחילק מהרא"י ז"ל, היינו לענין ברכה, אבל לחלק חילוק זה לענין שיהא פטור מנטילה אין סברא הוא, דלא אזלי טומאת אוכלים במה שהוא טפל. ועל כל פנים אם אכל כדי למתק השתייה צריך נטילה כנ"ל.
<h4>סימן שסה</h4>
כתב מורי ז"ל בתשובה סימן צ"ז וז"ל, שאלה מי שאכל דבר שחייב עליו ברכה אחרונה בורא נפשות רבות, ושכח והלך להטיל מים, ונזכר קודם שבא לברך על הקטנים אשר יצר איזה מהן קודם. אם נאמר ברכת נפשות רבות קודם שהרי זמנה קודם, או נימא מאחר שלא בירך נפשות בזמנה אם כן מוטב לברך אשר יצר בזמנה, ונאמר כך לברך ברכת נפשות רבות. תשובה יראה שיקדים ברכת אשר יצר, משום דקיימא לן בכל דוכתא תדיר ואינו תדיר, תדיר קודם. וברכת אשר יצר הוא תדיר, משא"כ בברכת אחרונה שיכול להיות כמה ימים זולתו, וכגון שלא אכל או שתה כי אם בתוך הסעודה. ועוד ברכת אשר יצר אין לה שיעור, כמו שכתב הרא"ש (כלל ד' סי' א') דכל פעם שנפתחו נקביו צריך לברך. וברכה אחרונה יש לה שיעור לפי דעת כל המחברים, אלא שר"י היה מסתפק באיזה שיעור או בכזית או ברביעית. וא"כ ברכה שאין לה שיעור קודמת במעלה וראויה להקדים. הנראה בעיני כתבתי עכ"ל.
<h4>סימן שסו</h4>
תפלת הדרך. כתב הטור סי' ק"י צריך לאומרו בלשון רבים ומעומד. ואין צריך לומר אותה אלא פעם אחת ביום, אפילו אם ינוח בעיר באמצע היום, וכן כתב הכלבו סימן פ"ז בשם מהר"ם. וכתב עוד, אבל אם דעתו ללון בעיר ואחר כך נמלך ויצא ממנו לעבור חוצה לה או לשוב לביתו, צריך לחזור ולהתפלל פעם אחרת ע"כ. משמע מכאן אם הוא יוצא לדרך כמה ימים צריך להתפלל אותה בכל יום, וכן היה נוהג מורי ז"ל.
<h4>סימן שסז</h4>
איתא בפרק הרואה (ברכות נט א) הרואה קשת אומר, ברוך אתה ה' אלוקינו מלך העולם זוכר הברית ונאמן בבריתו וקיים במאמרו. וכן כתבו הרי"ף והרמב"ם והטור. וכתב הב"י (סי' רכ"ט) דלדבריהם אין חתימה בברכה זו ע"כ. משמע דכן יש לאמרו ברכה בתחילה בלא חתימה, וכן היה נוהג מורי ז"ל, דלא כמהפכי ולא ידעי טעמא.
<h4>סימן שסח</h4>
בהטבת חלום היה אומר מורי ז"ל, חלמא טבא חזאי ז' פעמים, ואחר כך שבע זמנין גזרין כו' ג' פעמים. לפי שהתוס' בפרק הרואה (נה: ד"ה חלמא) כתבו ז' זמנין לגזריה עליה כך הוא הלחש. ויש מפרשים דז' זימנין צריך לומר חלמא טבא חזאי וכן לענות אחריו ע"כ. לכן אנן עבדינן כתרווייהו, דאם פירושו דצריך לומר חלמא טבא ז' פעמים הא אמרינן ז' פעמים, ושמא הוא לחש לכן אמרינן שבע זימנין ג' פעמים כדרך כל לחש.
<h4>סימן שסט</h4>
כתב בספר חסידים סי' תתמ"ד, אדם שנאמר לו שמועה שצריך לברך על זה הטוב והמטיב, או שהחיינו או ברוך דיין האמת, אם אין המגיד נאמן או ששמע שמועה בעלמא מן מגיד שלא ראה דבר לא יברך, או אפילו אם שמע מפי מגיד נאמן, כגון ראובן שגזל ממנו ושמע שנתפש הגזלן וישיב הכל, אל יברך עד שישיב לו. ומעשה דעבד אברהם, אנבואת אברהם סמך.
<h4>סימן שע</h4>
מהר"ם כשהוא שוכב לישן ביום אומר ויהי נועם, כדאיתא במסכת שבועות (טו ב) רבי יהושע קרי להני פסוקי וגני (תשב"ץ קטן סי' רנ"ט). וכן היה נוהג מהר"י ווייל, וכתב דשמע כן משאירו הח"ר יוסף שאמר לו בשם מהר"ש ז"ל, עיין בדיניו סי' י"ו.
<h3>מנחה, ערבית, ק"ש על המיטה</h3>
<h4>סימן שעא</h4>
כשיגיע זמן תפלת מנחה יתפלל, ומאד צריך ליזהר בה, דאמר ר' חלבו א"ר הונא, לעולם יזהר אדם בתפלת מנחה שהרי לא נענה אליהו אלא בתפלת מנחה, שנאמר (מלכים א' יח, לו) ויהי כעלות המנחה ויגש אליהו (ברכות ו ב). והטעם מפני שתפלת השחר זמנה ידוע בבקר, בקומו ממטתו יתפלל מיד קודם שיהא טרוד בעסקיו. וכן של ערב בלילה זמנה ידוע בבואו לביתו והוא פנוי מעסקיו. אבל של מנחה שהיא באמצע היום בעוד שהוא טרוד בעסקיו, צריך לשים אותו אל לבו, ולפנות מכל עסקיו ולהתפלל אותה, ואם עשה כן שכרו הרבה מאד (טור סי' רל"ב).
ועל כן מנעו חכמים לכל אדם לעשות מלאכות הקבועות סמוך לזמן המנחה, דתנן (שבת ט ב) לא ישב אדם לפני הספר, פירוש להסתפר סמוך למנחה עד שיתפלל. ולא יכנוס למרחץ, ולא לבורסקי, ולא לדין, ולא לאכול, יש מפרשים אפילו סעודה קטנה סמוך למנחה גדולה. ויש חולקים וסבירא להו דסעודה קטנה מותר, ואינו אסור רק בסעודת נשואים או מילה. ויש אומרים אפילו סעודה גדולה סמוך למנחה גדולה. ויש אומרים דסעודה קטנה אפילו סמוך למנחה קטנה שרי. ונהגו להקל כב' סברות אלו, דהיינו בסעודה גדולה סמוך למנחה גדולה, ובסעודה קטנה סמוך למנחה קטנה. וכתב בחדושי אגודה במסכת שבת (סי' ו') דאולי סומכין על קריאת השמש לבית הכנסת, ולא חיישינן דילמא אתי למפשע, ובימיהם לא היה כן.
<h4>סימן שעב</h4>
מי שהתפלל תפלת מנחה לאחר ו' שעות ומחצה ולמעלה יצא. ועיקר זמנה מתשעה שעות ומחצה עד הלילה לרבנן, ולרבי יודא עד פלג המנחה, שהוא עד סוף י"א שעות חסר רביע. ואסיקנא דעבד כמר עבד ודעבד כמר עבד, והוא שיעשה לעולם כחד מינייהו, שאם עושה כרבנן ומתפלל מנחה עד הלילה שוב אינו יכול להתפלל ערבית מפלג המנחה ולמעלה, ואם עושה כרבי יודא ומתפלל ערבית מפלג המנחה ולמעלה, צריך להזהר שלא יתפלל מנחה באותה שעה. ועכשיו שנהגו להתפלל תפלת המנחה עד הלילה, אין להתפלל תפלת ערבית קודם שקיעת החמה. ואם בדיעבד התפלל תפלת ערבית מפלג המנחה ולמעלה יצא, ובשעת הדחק יכול להתפלל תפלת ערבית מפלג המנחה ולמעלה. ולדידן במדינות אלו שנוהגין להתפלל ערבית מפלג המנחה, אין לו להתפלל מנחה אחר כך. ובדיעבד או שעת הדחק יוצא אם התפלל מנחה עד צאת הכוכבים.
<h4>סימן שעג</h4>
מתחילין אשרי ואחר כך קדיש. ואין לומר אשרי אלא כשיש מנין בבית הכנסת כדי שיאמרו עליו הקדיש שלפני תפלת מנחה, כן כתב הכלבו (סי' כ"ז). וכתב הרר"ד אבודרהם (עמ' קלז) בשם הר"ר יונה, שנוהגים לומר פרשת התמיד קודם אשרי של תפלת המנחה. והטעם שהוא כנגד תמיד של בין הערבים, ומנהג יפה הוא.
<h4>סימן שעד</h4>
הר"ם כשבא במנחה לבית הכנסת סמוך לחשכה, היה מתפלל י"ח ואחר כך אמר תהלה לדוד, כדי להתפלל עם הקהל. צורכי"ר (מנהגים סי' כ"א).
<h4>סימן שעה</h4>
כתוב בספר חסידים סי' (תתי"ב) [תתט], מי שעכב ולא התפלל מנחה, וקרוב שעוברת השעה. מוטב שלא יאמר תהלה לדוד ויתפלל י"ח, כדי שלא תעבור השעה, ואחר כך יאמר תהלה לדוד. ואם עכבו הצבור לא יתפלל הש"ץ בלחש, אלא יאמר בקול רם קדושה וכל התפלה, ושאר הקהל יאמרו בלחש כל מה שהוא אומר קדושה והכל ע"כ.
<h4>סימן שעו</h4>
אם בא לבית הכנסת אחר ברכו ואחר שגמר תפלת מנחה, ומתחילין הקהל ערבית, מוטב שיתפלל י"ח דערבית עם הצבור, ואף על גב דקימא לן כר' יוחנן (ברכות ד ב) דסמכינן גאולה לתפלה גם בערב, מכל מקום עם הצבור מעלי טפי, כדמוכח באו"ח סי' פ"ט דאפילו משום עמידה בטלינן סמיכה דשחרית. [ומקדימין להתפלל מעומד בביתו קודם ק"ש ויקרא ק"ש אח"כ כשיצא לדרך]. ועוד הא ר' יהושע בן לוי סבר (ברכות ד ב) תפלות באמצע תקנום, וכן פסק רבינו האי גאון. וכתב הרשב"א בתשובה (ח"א סי' רל"ו) שלא אמר הגאון אלא בתפלת הערב, הואיל והיא רשות, אבל בשחרית מסמיך גאולה לתפלה טפי עדיף, וכן נהגו בכל ישראל ע"כ. וכ"כ הכלבו סי' כ"ח בשם הר"ש ז"ל.
<h4>סימן שעז</h4>
שכח ולא התפלל מנחה מתפלל ערבית שתים, הראשונה של ערבית והשנייה לתשלומי מנחה, ודוקא שכח אבל הזיד ולא התפלל אין לו תשלומין. וכתב הנמוקי יוסף בפרק כיצד הרגל (ב"ק י ב) דמי שלא התפלל בעוד שיש לו זמן להתפלל מפני שסבור שעדיין ישאר לו זמן אחר שיגמור אותו עסק שהוא מתעסק בו, ובין כך ובין כך עברה לו השעה, שאינו נקרא מזיד ופושע, אלא הרי הוא בכלל טעה ולא התפלל שמתפלל שתים אחד לתשלומים ע"כ.
<h4>סימן שעח</h4>
כתוב בכתבי מהרא"י (ח"ב) סימן נ"ט, שאם עבר זמן המנחה ורוצה להתפלל ערבית, שאינו אומר אשרי, הואיל וכבר עבר זמן המנחה אם כן היום כלה והלך לו, ולא מצינו תשלומים לאשרי. והריב"ש כתב בתשובה (סי' ק"מ) שנכון הדבר לומר אשרי אחרי תפלת ערבית קודם תפלה שהיא תשלומין לתפלת המנחה, כדי שיהא בזה היכר שהתפלה היא תשלום תפלת המנחה, ואין בזה משום עבר יומו כמו שאין כן בתפלת עצמו, וכן הוא בסמ"ק.
<h4>סימן שעט</h4>
זמן תפלת מעריב, כתב ר"ת (ברכות ב. ד"ה מאימתי) דמפלג המנחה ואילך חשיב לילה כר' יודא ויוצאים מאז ידי קריאת שמע ותפלה של ערבית. וכתב המרדכי (שם סי' א') ובהגה"ה מיימוני (הל' תפילה פ"ג אות ח') וראבי"ה (ח"א סי' א') כתב דדברי ר"ת עיקר הם. והבא להחמיר על עצמו ולהמתין עד כדברי ר"י מחזי כיוהרא, ונקרא הדיוט אם לא הורגל בשאר פרישות. וכתב מהרא"י בתרומת הדשן סימן א' וז"ל, בימי חורפי ראיתי בתוס' ברכות פרק קמא דיש רוצים לומר דבימי הקיץ שהימים ארוכים אין מחשבינן שעות הלילות לשעות קטנות ושעות היום לשעות גדולות, כדרך זה שלעולם יעלו י"ב שעות ללילה וי"ב שעות ליום. וכן הועתק לי תשובה מאחד מהגדולים שהשיב גם כן לחשוב היום לעולם רק לי"ב שעות אפילו לימים ארוכים לענין פלג המנחה. ובתוס' פרק כיצד מעברין (עירובין נו. ד"ה ואין) מדקדק בזה לענין התקופה היאך מחשבין השעות ליום ולילה בימים ארוכים וקצרים ע"ש. ולפי חילוק זה היה ליישב אם באנו להקדים יותר משעה ורביע לפי אורך הימים, כגון באמצע הקיץ שהיום מאריך ביש ארצות כמו י"ח שעות מעלות השחר עד צאת הכוכבים, ונמצא בכל שעה יתירה שליש מלבר, ואם כן משעה ורביעי תעשה שתי שעות פחות שמינית השעה בינונית.
<h4>סימן שפ</h4>
תניא לא יהא אדם בא מן השדה בערב, ויאמר אוכל קימעא ואישן קימעא ואקרא אחר כך קריאת שמע ואתפלל, ונמצא חוטפתו שינה וישן כל הלילה. אלא אדם בא מן השדה ונכנס לבית הכנסת או לבית המדרש, אם רגיל לקרות קורא, ואם רגיל לשנות שונה, וקורא קריאת שמע ומתפלל ואחר כך אוכל פתו, והעובר על דברי חכמים חייב מיתה (ברכות ד ב). וכתב הר"ר יונה (ב. ד"ה וכל) מאי טעמא אמרו בזה חייב מיתה יותר משאר מקומות שאסרו חכמים כמה דברים. וי"ל מפני שבזה אפילו חכמים מודים דמן הדין זמנה כל הלילה, אלא שעשו סייג כדי להרחיק האדם מן העבירה, ואולי יאמר בלבו כיון שאין זה אלא סייג בעלמא לא אחוש לדבר. משום הכי הוצרכו בכאן להזהיר יותר, ולהודיע שהעובר על דבריהם אפילו בדבר שמותר מן הדין, כיון שגדרו הם והוא פורץ גדר ינשכנו נחש עכ"ל.
<h4>סימן שפא</h4>
מתחיל והוא רחום. ותקנו לאומרו לפי שבשחרית ומנחה יש תמידים שמכפרים, אבל ערבית שאין תמיד לכפר תקנו לומר והוא רחום. ויש אומרים לפי שנהגו ללקות ערבית לאחר שחטאו כל היום ובמלקות מתכפר להם, לכך נהגו לומר בתפלת ערבית שהוא אחר המלקות פסוק והוא רחום. ועוד מפני שאומרים אותו ג' פעמים בשעת המלקות, כי יש בו י"ג תיבות, הרי לג' פעמים ל"ט תיבות כמנין המלקות, ולכן בתפלה שהוא אחר המלקות תקנו לאמרו (טור סי' רל"ז). ולקמן בהלכות שבת (סי' תכד) אכתוב עוד מזה.
<h4>סימן שפב</h4>
ואומר ש"ץ ברכו, על פי המדרש (ברייתא דר"ע) חיה אחת ברקיע, כשהוא יום אז אמת במצחה ויודעים המלאכים שהוא יום. ולערב אמונה במצחה ויודעים שהוא לילה, ובכל פעם אומרת ברכו את ה' המבורך, כלומר עת לכם לומר שירה, ולפיכך אומרים ברכו בלילה כמו ביום.
<h4>סימן שפג</h4>
ואחר כך מתחיל ברכת קריאת שמע, והראשונה היא אשר בדברו מעריב ערבים כו', ונוסח אשכנז ומבדיל בין יום ובין לילה ה' צבאות שמו אל חי וקים תמיד ימלוך עלינו לעולם ועד. והקשה הר"ר יחיאל שאין זה מעין החתימה סמוך לחתימה. וליישב המנהג היה אומר הרא"ש ז"ל שאנו מתפללים ה' ימלוך לעולם ועד, ויקיים הפסוק (זכריה יד, ז) והיה לעת ערב יקרא אור, ויאר לנו ויחשיך לשונאינו, והוי קצת מעין החתימה סמוך לחתימה (טור סי' רל"ו). וה' צבאות שמו, מצאתי שהוא גם כן מעין החתימה, דכתיב (עמוס ד, יג) עושה שחר עיפה ה' צבאות שמו, ועוד על שם הפסוק בישעיה (כד, כג) ובושה החמה כי מלך ה' צבאות שמו. ברוך אתה ה' המעריב ערבים.
<h4>סימן שפד</h4>
שנייה אהבת עולם. ואינה פותחת בברוך לפי שהיא סמוכה לחברתה. וקורין קריאת שמע ושתים לאחריה ראשונה אמת ואמונה. ואם לא אמרה אינו יוצא ידי חובתו, כדגרסינן בפ"ק דברכות (יב א) כל מי שלא אמר אמת ויציב שחרית ואמת ואמונה ערבית לא יצא ידי חובתו, שנאמר (תהילים צב, ג) להגיד בבוקר חסדך ואמונתך בלילות. ואינה פותחת בברוך דהוי סמוכה לחברתה דקריאת שמע לא הוי הפסק. וחותם ברוך אתה ה' גאל ישראל, שנתקנה על הגאולה שעבר (טור סי' רל"ו).
<h4>סימן שפה</h4>
שנייה השכיבנו. וחותם שומר עמו ישראל לעד, מפני שלילה צריכה שימור מן המזיקים. ואף על גב דקיימא לן כר' יוחנן דאמר שצריך לסמוך אף גאולה של ערבית לתפלה של ערבית, השכיבנו לא הוי הפסק, כיון דתקינו ליה רבנן בגאולה כגאולה אריכתא דמיא. וכתב הרב בעל האשכול (י' ע"ב) בשם הר"ר יצחק בן מרון הלוי ז"ל, כי השכיבנו מעין גאולה, כי בעת שיצאו ישראל ממצרים ואכלו הפסח ואמר להם לא תצאו איש מפתח ביתו עד בוקר (שמות יב, כב), וגם הבטיחום שלא יתן המשחית לבא אל בתיהם לנגוף, היו מתפללים זאת הברכה ואמרו השכיבנו ה' אלהינו לשלום, והסר שטן מלפנינו ומאחרינו, ושמור צאתינו ובואינו מעתה ועד עולם, שהוא מן הענין שאנו צריכים, הלכך בדין הוא שיהיה כגאולה אריכתא, וכן כתב הר"ר יונה (ב: ד"ה ואף על גב).
<h4>סימן שפו</h4>
ונוהגים לומר ברוך ה' לעולם אמן כו', יראו עינינו, לפי שבימים הראשונים היו בתי כנסיות שלהם בשדות, והיו יראים להתאחר שם עד אחר זמן תפלת ערבית, ותקנו לומר פסוקים שיש בהם י"ח אזכרות כנגד י"ח ברכות שיש בתפלת ערבית. והי"ח אזכרות המה, ברוך ה' לעולם א', ברוך ה' מציון ב', ברוך ה' אלהים ג', יהי כבוד ה' ד', ישמח השם ה', יהי שם ה' ו', כי לא יטוש ה' ז', כי הואיל ה' ח', ה' הוא האלהים ט', והיה ה' י', ביום ההוא יהיה ה' י"א, יהי חסדך ה' י"ב, וישתחוו לפניך י"ג, ברוך ה', ברוך ה', ברוך ה', ברוך ה' י"ז, ה' אל אמת י"ח. וזהו לפי אותן הגורסים פעם אחת ה' הוא האלהים. ולגירסת הרוקח שגורס ב' פעמים ה' הוא האלהים, וכן הוא בסידורים, אפשר לומר כי ב' פעמים ה' הוא האלהים חשוב כאחד. או י"ל כמו שכתבתי לעיל בשם מחזור ויטרי לעניין אזכרות שבויושע, דשם של ביום ההוא יהיה ה' אחד אינו מן המניין רק מפרש ביום ההוא יהיה ה' אחד ושמו אחד, כמו כן הכא. וראיתי מקצת נוסחאות שכתוב בה הושיענו ה' אלהינו וקבצנו מן הגוים הכתוב בספר תהלים, וא"כ הוי י"ט שמות. לכך צריכים להגיה פסוק של דברי הימים הושיענו אלהי ישענו וקבצנו והצילנו כו' שאין בו שם של ד'.
<h4>סימן שפז</h4>
יש נוהגים לעמוד כשאומרים הי"ח פסוקים, וטעם שלהם כי נתקנו כנגד י"ח ברכות. ויש שאין עומדין, ושמעתי הטעם שכל דבר שאין אדם מחויב בו לעמוד ועמד מחזי כיוהרא. ונראה לי שאין בזה שום יוהרא, מאחר שנתפשט ברוב העם לעמוד. וכן משמע מדברי ר' נטרונאי גאון (הובא בארחות חיים סי' ל"ב) שכתב על האי דאוחז אדם הציצית בידו השמאלית בשעת קריאת שמע וכל העם אינם עושים כן מחזי כיוהרא, משמע הא אם נתפשט ברוב העם תו לא מחזי כיוהרא. וכן כתב עליו מהר"י קארו (ב"י סי' כ"ד, ב). ואפשר שטעם שאין לעמוד כדי להראות שאין רוצה לצאת בו ידי חובת תפלת י"ח. ונמצא כתוב בשם מהרי"ל שלא היה עומד להתפלל תפלת ערבית עד שיתפלל ש"ץ קדיש, וכן היה נוהג מורי ז"ל.
<h4>סימן שפח</h4>
תפלת ערבית אין הש"ץ חוזר לפי שהוא רשות, מיימוני (רמב"ם תפילה פ"ט הל"ט). ומזה הטעם אומרים קדיש להפסיק בין גאולה לתפלה, להורות דערבית אין צריך סמיכה. וכן הקדיש שבין המפטיר לשבעה קרואים, להורות שאין ממניין הקרואין, כי קיימא לן דעולה למניין ז'. מרדכי קטן (מגילה סי' תת"ט, מספר המנהגים סי' כ"ב).
<h4>סימן שפט</h4>
ראשונה יאמר ברכת המפיל חבלי שינה. וברכה זו תקנוה רז"ל בסוף פרק הרואה (ברכות ס ב) הנכנס לישן על מטתו אומר משמע עד והיה אם שמוע, ואומר ברוך המפיל חבלי שינה על עיני כו', וכן הביא ברכה זו הרמב"ם ז"ל בהל' תפלה פ"ז (ה"א) והטור ז"ל באו"ח סי' רל"ט. ועם היות שלפי פשט הגמ' משמע שפרשת שמע קודמת לה, הנה רוב הפוסקים סדרו ברכה זו קודם הכל, וכן כתב הכלבו סי' כ"ט וז"ל, קודם שיקרא את שמע על מטתו אומר ברכה זו, ברוך אתה ה' אלוקינו מלך העולם המפיל חבלי שינה כו'. ועם היות השינה חלק מהמיתה בהעדר הרגשות בה, אשר על כן אמרו רז"ל (שם נז ב) שינה אחד ששים ממיתה, מברכים עליה מפני שהיא מצרכי בני אדם, כדאמר בב"ר (פ"ט, ו) אמר ר' שמעון בן אלעזר והנה טוב מאד זה שינה, שמתוך שאדם ישן קימעא עומד ויגע בתורה ע"כ. והנה לדעתי רמזו בסדרי הברכה הזאת אל מאמר ר"ש הנזכר, באומר המפיל חבלי שינה על עיני ותנומה על עפעפי ומאיר לאישן בת עין, ירצה שמתוך שמפיל חבלי שינה על עיני נמשך מזה שמאיר לאישון בת עין, שאם לא יישן האדם חשכו עיניו מראות עד שישן קימעא, ומתוך כך עמד ויגע בתורה.
<h4>סימן שצ</h4>
ואחר כך פרשת שמע, והוא מתיקון רז"ל בסוף פרק הרואה כמדובר, וגרסינן בפ"ק דברכות (ה ב) אמר ר' יצחק אמר ר' אלעזר, כל הקורא קריאת שמע על מטתו כאילו אוחז חרב פיפיות בידו, שנאמר (תהילים קמט, ו) יעלזו חסידים בכבוד ירננו על משכבותם, וכתיב בתריה רוממות אל בגרונם וחרב פיפיות בידם. ופירש בהלכות (רבינו יונה ג. ד"ה שנאמר) וז"ל, אף על פי שהצדיקים אינם רודפים אחר הכבוד, כי הקנאה והתאוה והכבוד מוציאין את האדם מן העולם והוא מעולם הבא, אין זה הכבוד שלהם אלא מהבורא יתברך, כמו שאמר בסוף המזמור הדר הוא לכל חסידיו. והנה אותו הרוממות הוא להם כמו חרב פיפיות לשומרם מן המזיקים ולעשות נקמה בגוים ע"כ.
ולא יקרא אלא עד ובשעריך שהיא פרשה ראשונה, כדגרסינן שם בברכות אמר ריב"ל אף על פי שקורא אדם קריאת שמע בבית הכנסת מצוה לקרותו על מטתו, ודוקא פרשה ראשונה ע"כ. ועם שר"ח גריס הנכנס לישן אומר שמע והיה אם שמוע כו', לפי שיש בו בשכבך ובקומך, וכתב הטור דהרא"ש ז"ל היה נוהג כר"ח. והכלבו (סי' ט') כתב דיש קורין כל קריאת שמע דיש בו רמ"ח תיבות כנגד רמ"ח אברים של אדם ישמרם השם בזכות הקריאה, וכן היה נוהג מורי מהר"ש ז"ל. עם כל זה פשט המנהג שלא לקרות רק פרשה ראשונה. והטעם הוא מפני שאינה נקראת לשם חובת קריאת שמע לצאת בה כלל, שהרי אם לא קרא קריאת שמע בבית הכנסת או בביתו אחר צאת הכוכבים לא יסמוך על קריאת שמע שעל המטה, מכמה טעמים שכתבו תלמידי ר' יונה שם בהלכות בברכות פ"ק.
והכלל העולה כי פרשה זו היא נאמרת לשמור ממזיקי גוף ונפש, כי באמצעותה יגן ה' בעדו לשומרו מכל פגע רע משחית ושטן שהם מזיקי הגוף, ומכל מחשבה רעה ומכל אמונה כוזבת שהם מזיקי הנפש. וגם זה רמוז בברכות האמורה בנוסח רב עמרם ותן חלקי בתורתך ולא תביאני לא לידי חטא כו', ואל יבהלוני חלומות והרהורים רעים והם מזיקי הנפש. וכנגד מזיקי הגוף אמר גם כן והצילני מפגע רע ומחלאים רעים. ומצאתי על שם המאור הקדוש ע"ה (זוהר רע"מ עקב רע"ב ע"א) דהא דאמרינן כל הקורא קריאת שמע כאילו אוחז חרב פיפיות בידו, החרב הזאת משל על שם בן ד', היו"ד ראש החרב שהיא הוי"ו, ושני ההי"ן סוד שתי פיפיות. והקורא קריאת שמע ומיחד שם זה בסוד פסוק ראשון כמו שכתבנו למעלה, הרי הוא מעביר כל דבר מזיק ממנו, והוא מניף החרב הזאת על מעלה וארבע רוחות כדי להבריח המזיקים מכל צד. ולסוד זה אמרו רז"ל (ברכות יג ב) צריך שיאריך בדלי"ת שיעור שימליכנו מעלה ומטה וד' רוחות, והטעם כדי להעביר שרן של מזיקים מכל הרוחות הללו.
<h4>סימן שצא</h4>
ואחר כך אומרים יושב בסתר עליון ה' מה רבו צרי. וכתב מוהר"ר משה אלמשונינ"ו וז"ל, והנה הפסוקים הללו מתחילים מזמור יושב בסתר עליון עד כי אתה ה' מחסי ומזמור ה' מה רבו צרי עד לה' הישועה, תקנו לאומרם אחר קריאת שמע שעל המטה, כמו שכתב הטור ז"ל, ונקראו אצל רז"ל שיר של פגעים, כדאיתא בפרק ידיעת הטומאה (שבועות טו ב) שיר של פגעים בכנרות ובנבלים ובתופים. ואומר יושב בסתר עליון עד כי אתה ה' מחסי. ואומר ה' מה רבו צרי עד לה' הישועה וגו'. והביא מימרא זו הרי"ף ז"ל (ברכות ג א), ודרשו בו תלמידי הר"ר יונה פ"ק דברכות (שם ד"ה שיר) שיר של פגעים כו', פירוש כשקדש עזרא את ירושלם היו הולכים סביבות העיר ואומרים שיר זה להבריח הפגעים והמזיקים, והיו אומרים אותו בשמחה ובשירים, ואותו שיר של פגעים הוא יושב בסתר עליון עד כי אתה ה' מחסי.
ונראה דאין מתחילין מויהי נועם, כי כן נראה מלשון המימרא שאומר ואומר יושב בסתר עליון עד כי אתה ה' מחסי. ובספר כלבו (סי' כ"ט) הביא על זה ב' נוסחאות וז"ל, ואחר קריאת שמע אומר ויהי נועם עד אחר אורך ימים אשביעהו, ויש שמתחילין מיושב בסתר עליון עד כי אתה ה' מחסי עכ"ל. נראה מדבריו שאותן שאומרים עד כי אתה ה' מחסי מתחילין מיושב בסתר עליון ולא מויהי נועם, משום דהמתחילין מויהי נועם משלימים עד אורך ימים אשביעהו. וכיון דבגמ' דידן אומר בפירוש עד כי אתה ה' מחסי, נראה שראוי להתחיל מיושב בסתר כו', ואין משלימים הפסוק משום דאיכא ס' תיבות. והחשבון הזה מסוגל מאוד על המטה, דכתיב (שה"ש ג, ז) הנה מטתו שלשלמה ששים גבורים סביב לה וגו', ועל כן יאמר מזמור ה' מה רבו צרי עד לה' הישועה, שהם גם כן ששים תיבות, שאין להשלים המזמור רק עד לה' הישועה, דאם לא כן למה אמרו שם בפרק ידיעת הטומאה עד לה' הישועה לומר כל המזמור כולה דמסיים בתשלום הפסוק עצמו. אלא ודאי כוונתם היה שלא יאמר רק עד מלת הישועה כאמור עכ"ל. וכן משמע במקצת פוסקים, ועם כל זה נתפשט המנהג להתחיל מויהי נועם, וכן היה נוהג מהר"ם מרוטנבורג.
ואפשר שלפי שזה השיר מסוגל מאוד להגין על האדם מכל הרעות והמזיקים, דגרסינן (בברכות) [בשבועות] פ"ק (שם) ריב"ל אמר להו להני קראי וגני. היכי עביד הכי, והאמר ריב"ל אסור להתרפאות בדברי תורה, להגין שאני. ופירש רש"י להני קראי שיר של פגעים, וגני כשהולך לישן בלילה עכ"ל. הנה נראה שהוא מגין הרבה ומבריח המזיקים, ולכך תקנו לאומרו בכל מוצאי שבת, לפי שכשקדש היום בערב שבת באתה שבת באתה מנוחה, וכל המזיקים בורחים, ולכן אומר הפורס סוכת שלום עלינו. ומיד במוצאי שבת חוזרין לשוט בעולם, ואנחנו צריכים שמירה מהם, ולכן אומר אותו, ומזה הטעם עצמו אנו אומרים אותו בכל לילה על המטה לשמירה. ואם כן נכון הוא שלא לשנות, כמו שאומרים אותו במוצאי שבת כן יש לאומרו על המטה בכל לילה דחד טעמא יש להו. ולפי שאלו המזיקים נתהוו מכח אדם הראשון באותן ק"ל שנה שנפרש מאשתו, ונתהוו מהזיבה שלו, נקראו נגעי בני אדם (זוהר בראשית מ"ז ע"ב). ולכן יש בזה המזמור ק"ל תיבות עם פסוק אורך ימים אשביעהו, שכופלים אותו לעמוד כנגד המזיקים שנתהוו מאדם באלו ק"ל שנה, ולכן ראוי לכופלו בכל פעם שאומרים אותו להבריח המזיקים. וכן מהר"ם היה כופלו לעולם. וכן ה' מה רבו צרי נתפשט המנהג לסיים המזמור. ואפשר לפי שברוב ספרים הוא יושב בסתר עליון עד לה' מחסי, ואומר ה' מה רבו צרי עד לה' הישועה וגו', מדאמרו וגו' משמע שיש לסיים הפסוקים. ומה שלא אמר עד סוף המזמור ואמר עד לה' הישועה וגו', להורות דעד מלת הישועה הם ס' תיבות שהתשועה היא על ידי ס' תיבות. אבל מכל מקום גומרין הפסוק.
<h4>סימן שצב</h4>
ואחר כך אומר השכיבנו עד סמוך לחתימה, וכן היה נוהג מהר"ם לאומרו, הביאו התשב"ץ סי' ר"ס. וכן הרא"ש הביאו הטור סי' רצ"ט. וראוי לאומרו בלא חתימה, כי אין אומרים אותו אלא לשמירה בעלמא, דכתוב ביה השכיבנו ה' אלהינו לשלום, דהוא מעין השכיבה, והעמידנו מלכנו לחיים על שם שמחזיר נשמתינו חדשים לבקרים, וכמו שתקנו מסדרי התפלות המחזיר נשמות לפגרים מתים, וברכת הנותן ליעף כח כמו שכתב הטור סימן מ"ו. ויש בו ענין השמירה מהמזיקים, והגן בעדנו והסר שטן מלפנינו ושמור צאתינו ובואינו, כולם ענייני שמירה הם.
<h4>סימן שצג</h4>
ואומר ברוך ה' ביום כו'. כמו שכתב הטור סימן רל"ט, שרב עמרם היה אומר ברוך ה' ביום ברוך ה' בלילה כו'. וכן כתב הכלבו סי' כ"ט וז"ל, ואומר פסוקי דרחמי כגון ברוך ה' ביום ברוך ה' בלילה כו'. ואיתא בפ"ק דברכות (ה ב) דצריך לקרות בידך אפקיד רוחי. ובספר מוסר פ"ד כתב דיש לומר יחד שמך וקיים מלכותך תמיד כו', לכך אנו אומרים ברוך ה' ביום כו' עד ומלוך עלינו לעולם ועד דכולהו איתנהו ביה. יראו עינינו הוא בנוסחאות שלנו, ולא מצאתי בשום פוסק ומחבר.
<h4>סימן שצד</h4>
ואומר המלאך הגואל, שכן כתב הרוקח סימן שמ"ה, והתשב"ץ בסי' ר"ס, והוא המלאך ההולך תמיד עם בני אדם לשומרו בכל דרכיו. כמו שכתב בספר הזוהר (ויחי ר"ל ע"א) מלאך הגואל אותי מכל רע יברך וגומר, האי קרא אית לאסתכלא ביה, דהא כתיב הגואל, אשר גאל מבעי ליה מאי הגואל, בגין דאיהו קמשתכח תדיר לגבי בני נשא ולא אעדי מן בר נש זכאה לעלמין ע"כ. לכן ראוי לאומרו בקריאת שמע שעל המטה לשומרו מהמזיקים.
<h4>סימן שצה</h4>
ואומרים ויאמר אם שמוע תשמע כו', עד כי אני ה' רופאך. וכן כתב הכלבו סימן כ"ט. נראה לי הטעם דבקריאת שמע על מטתו הוא מרגיז יצר טוב על יצר הרע, כדאיתא בפ"ק דברכות (ה ב) אמר ריב"ל אף על פי שקורא אדם קריאת שמע שחרית וערבית מצוה לקרותו על מטתו, אמר רב אשי מאי קרא, רגזו ואל תחטאו וגו' (תהילים ד, ה). אמר ר' לוי בר חמא, לעולם ירגיז אדם יצר טוב על יצר הרע, שנאמר רגזו ואל תחטאו, אי נצחו מוטב ואי לאו יעסוק בתורה, שנאמר אמרו בלבבכם, אי נצחו מוטב ואי לאו יקרא קריאת שמע, שנאמר על משכבכם.
והפסוק הזה כל עצמו הוא הרגזת יצר טוב על יצר הרע, כדאיתא בספר הבהיר (קס"א קס"ד) ויאמר אם שמוע תשמע לקול ה' אלהיך (שמות טו, כו), המקרא הזה נדרש על יצר הרע, לפי שהתלונה שהזכיר למעלה מצד יצר הרע היתה. ולכך אמרו שם אם שמוע לקול ה' אלהיך והאזנת למצותיו ולא מצות יצר הרע, כל חקיו ולא חקי יצר הרע. ומה פתויו של יצר הרע, משל למה הדבר דומה, למלך שהפקיד פקידים על מלכותו ועל סחורתו, כל אחד ואחד ממונה על אוצר, אחד ממונה על אוצרות המאכל הטוב, ואחד ממונה על אוצרות האבנים. באו כל העולם לקנות מאוצרות המאכל הטוב, בא זה ממונה על אוצר האבנים ראה שאין קונין ממנו, מה עשה שלח שלוחיו להרוס הבתים החלשים כי בחזקים לא יוכל, אמר בין כך ובין כך שישתדלו להרוס אחד מהבתים החזקים יהרוס עשרים חלשים, ויבאו כולם לקנות אבנים ממנו ולא אהיה פחות מחברי. והיינו דכתיב (ירמיה א, יד) מצפון תפתח הרעה על כל יושבי הארץ וגו'. לכך אמר ושמרת כל חקיו, משתשמור כל חקיו כל המחלה אשר שמתי. למה אמר כל, אלא לסגור כל הדלתות, כי כשלא ימצאך פעם אחד רך ופעם אחד קשה בשמרך כל חקיו. כל המחלה אשר שמתי במצרים על ידו לא אשים עליך. מאי כי אני ה' רופאך ומתי הכהו, אלא כשיבא הוא ויכה אני ה' רופאך ע"כ.
ועוד שכמו שקריאת שמע מציל מן המזיקים כן העוסק בתורה, והיא היא כמו שהבאתי לעיל, אי אזיל מוטב ואי לא יעסוק בתורה, אי אזיל מוטב ואי לאו יקרא קריאת שמע, הרי השוה עסיקת התורה לקריאת שמע. ואיתא נמי בפ"ק דברכות (שם) אמר רבי יצחק כל הקורא קריאת שמע על מטתו מזיקין בדלין ממנו, שנאמר (איוב ה, ז) ובני רשף יגביהו עוף, ואין עוף אלא תורה, שנאמר (משלי כג, ה) התעיף עיניך בו ואיננו, ואין רשף אלא מזיקים, שנאמר (דברים לב, כד) ולחומי רשף וקטב מרירי. פתח בקריאת שמע וסיים בתורה, שמע מינה דעסיקת התורה וקריאת שמע חדא היא, ולכן איתא בברכות אם תלמיד חכם הוא אין צריך לקרות רק בידך אפקיד רוחי, אבל אותן העניינים שאומרים לשמירה אין צריך דהתורה משמרתו.
ופשטי דהאי קרא כוללת כל התורה, ויאמר אם שמוע תשמע לקול ה', אמר אם תקיים את התורה לא תחלה לעולם בשום חולי, לא בחליי הטבע שהם מצד המאכלים הנכנסים בגוף, ולא בחליי המקרה שהם הבאים מחוץ לגוף. ומה שהזכיר קול ה' אלהיך הכוונה בזה על עשרת הדברות שהוי כולן קולו, כענין שכתוב (דברים ד, יב) קול דברים אתם שומעים, כי כל העשרה ששמענו מפיו שמיעת אוזן, כעניין שנאמר (שמות כ, א) וידבר אלהים את כל הדברים האלה לאמר. ואחר כך הזכיר שלשה חלקי מצות, שהן המושכלות והמקובלות והחקים. והישר בעיניו תעשה אלו המשפטים שהם המצות המושכלות, וכן כתוב (נחמיה ט, יג) ותתן להם משפטים ישרים. והאזנת למצותיו, אלו המצות המקובלות שלא ימצאם שום אדם בשכלו, וצריך הוא להתבונן בהם להטות להם אוזן, ולכך אמר והאזנת למצותיו, וכתיב (משלי טו, לא) אוזן שומעת תוכחת חיים. ושמרתם כל חקיו, אלו החקים שאין טעמם נגלה לכל. ויאמר הכתוב אם אתה מקיים כל זה תהיה נשמר מכל חולי, וזהו כל המחלה אשר שמתי במצרים לא אשים עליך. כלומר כי בשומעם בקולו ינצלו מכל אותה המחלה ההיא ראוי לבא על כל עובר רצונו, כאשר באה על מצרים שלא שמעו אליו. וזה כדרך והשיב בך כל מדוה מצרים אשר יגורת מפניהם ודבקו בך (דברים כח, ס).
ואמר כי אני ה' רופאך, אם אמר לא אשים למה לי רפואה. אלא בא לומר אף התלאות והמאורעות המזומנות בשעת סכנה, ובלילה שניתן רשות למשחית, וכיון שניתן רשות למשחית להשחית אינו מבחין בין טובים לרעים, ותאמר בלבבך שאז אינו בידי להציל, לזה אמר כי אני ה' רופאך אשמור אותך אף מזה, דאם תעסוק בתורה מזיקים בדילין ממך ולא יכלו להזיקך. לזה אמר מתחלה לא אשים, רצה לומר לא אשים שום מחלה, ובסוף אמר לשון רפואה, לפי שניתן רשות למשחית לא שייך בזה לשון לא אשים כיון שברשות המשחית הוא רק לשון רפואה, שיתן לו רפואה שינצל ממנה, כדרך הרופא ליתן רפואה לאדם שישמור בריאותו ולא יבא לידי חולי. כך אמר הקדוש ברוך הוא אני ה' רופאך, בזה שאתה עוסק בתורה ובמצות תנצל. לזה תקנו לומר פסוק זה בקריאת שמע שהוא מדבר מכללה של תורה ושהיא מצלת מהמזיקים והמשחיתים.
<h4>סימן שצו</h4>
ואחר כך ויאמר ה' אל השטן, כתבו הרוקח סימן שמ"ה, תשב"ץ סימן ר"ס, טור או"ח סימן רל"ט, כלבו סימן כ"ט, והביאו כהרר"ד אבודרהם (עמ' לא) ואמר שהוא ראוי לאומרו שהוא מסוגל מאוד לשמירה.
<h4>סימן שצז</h4>
ואומר הנה מטתו שלשלמה (שה"ש ג, ז) והם פמליא שלמעלה. והם מגבורי ישראל המלאכים המלמדים זכות על ישראל, והם מסטרא דימינא. איש חרבו על יריכו, לשמר את האיש הישראלי מפחד בלילות. ובמדרש (שהש"ר ג') הנה מטתו שלשלמה ששים גבורים סביב לה מגבורי ישראל, וכי שמירה היה צריך שלמה. אלא שחקק סביב למטתו ברכת כהנים שהם ששים אותיות, כלם אחזי חרב, כל אחד ואחד שמו של הקדוש ברוך הוא נזכר בו יברכך ה', יאר ה', ישא ה'. איש חרבו על יריכו, מה ראה ירך להיות נזכר כאן. אלא אפילו רואה אותו בחלומו והחרב שלופה בידו וקוטע את יריכו, משכים בבוקר והולך לבית הכנסת מפחד שראה בחלומו, וראה כהנים נושאים כפיהם והחלום רע מתבטל ממנו. נמצא פסוקים אלו מסוגלים לבטל חלומות רעים, לכך היו חקוקים סביב למטתו שלשלמה.
ועוד יש בפסוקים אלו סוד של לויה, ג' יודי"ן יברכך, יאר, ישא, זהו למ"ד של לויה. ו' כנגד ו' ברכות שבה יברכך, וישמרך, יאר, ויחנך, ישא, שלום. י"ה של לויה. כנגדם יש באלו הפסוקים ט"ו תיבות, ולכן מסיים וישם לך שלום כי מתוך הלויה הוא השלום. וכן ביברכך ה' וישמרך ט"ו אותיות כנגד י"ה, ובפסוק השני עשרים כנגד שם של אהי"ה, שעולה כ"א ועם השם הם כ"א. ובפסוק השלישי כ"ה אותיות כנגד שם של ד', שעולה כ"ו ועם השם הם כ"ו. וכן יש באלו הפסוקים עשרים ושמונה אותיות הויה, רצה לומר הההי"ן והיודי"ן והווי"ן של ג' פסוקים אלו של יברכך יאר ישא הם כנגד יגדל נא כח ה' (במדבר יד, יז), וזהו כח מעשיו הגיד לעמו (תהילים קיא, ו) בברכה זו שציוה לכהנים לתת כח ושלום לעמו, כי בברכה זו היא הכח להנצל מכל פגע. וכן יש בפרשת ושמו את שמי כ"ח אותיות, להורות על זה שאמרנו. וכן יש ביברכך ה' ז' אותיות של הויה כנגד זיי"ן, לפי שכל זיונה ושמירתה של ישראל זאת הברכה.
ובפסוק השני עשר אותיות של הויה, כנגד עשרת הדברות ועשרה מאמרות ועשר ספירות, ובהם ינצלו ישראל מעשרה חדרי כחות הטומאה. כי שמעתי ממקובל אחד, שאותן שאומרים שכוחות הטומאה הם סביב הברית או במקום אחר בצד שמאל עתידין ליתן את הדין, וחלילה לומר כן, מי יתן טהור מטמא, רק שיש מקום תחת מלכות ששם עשרה חדרים דוגמת עשר ספירות, וכשנפסק השפע אזי הכחות הטומאה השם ישמרנו נכנסות.
ובפסוק שלישי יש י"א אותיות, להורות שמתוכם ינצל אדם מכל פגע ונגע, כדכתיב (תהילים צא, ז) יפול מצדך אלף ורבבה מימינך אליך לא יגש. זהו יו"ד אלף יו"ד, ורמז לרבבה ואלף הוא אלף, רצה לומר מתוך ברכה זו יפול מצדך אלף ורבבה מימינך לא יגש. הרי עיניך תחזינה שיש סודות נפלאות וטעמי נימוקים שראוי היה לשלמה לחקקם סביב למטתו, ולכן גם כן אומרים אחר הנה מטתו וגו' ברכת כהנים.
<h4>סימן שצח</h4>
ואחר כך אומרים הנה לא ינום ולא יישן שומר ישראל (תהילים קכא, ד), כלומר אפילו בעת השינה והוא שעת הסכנה, הנה לא ינום ולא יישן שומר ישראל, ומשמרם בעת השינה.
<h4>סימן שצט</h4>
ואומר לישועתך קויתי, כמו שכתב הרוקח סי' שמ"ה. והתשב"ץ (סי' ר"ס) כתב שמהר"ם היה אומרו בששה פנים, לישועתך קויתי ה', לישועתך ה' קויתי, קויתי לישועתך ה', קויתי ה' לישועתך, ה' לישועתך קויתי, ה' קויתי לישועתך. ואפשר שהטעם הוא להבריח המזיקים והמשחיתים מכל ששה קצוות העולם, שהם מעלה מטה וד' רוחות.
<h4>סימן ת</h4>
ואומר מימיני מיכאל כו', וכן כתב הכלבו סי' כ"ט. ואפשר להורות כי לאחר שאמר כל הדברים לשמירה מראה שהוא מובטח שהוא שמור מכל צד.
<h4>סימן תא</h4>
ואחר כך אומר שיר המעלות אשרי כל ירא ה' וגו'. ונראה לי דאיתא בפרק הרואה (ברכות נז א) הרואה גפן בחלום אין אשתו מפלת נפלים, שנאמר (תהילים קכח, ג) אשתך כגפן פוריה. הרואה אילן זית הוין ליה בנים מרובים, שנאמר בניך כשתילי זתים. ומאחר דאיתא ביה עניינים המורים על חלומות טובים, גם יש בו זכירת ציון וירושלים, ובכל מה שישאל אדם צרכיו צריך להזכיר ירושלים, לכן נכון לאומרו בצירוף שמסיים בשלום שלום על ישראל.
<h4>סימן תב</h4>
ואומרים רגזו ואל תחטאו כו', כי מהדין קרא למדין שאין אוכלין ושותין ומדברים אחר קריאת שמע. כמו שכתב הכלבו (סי' כ"ט) נהגו כל ישראל שאין אוכלין ושותין ואין מדברים אחר קריאת שמע שאומרים על מטתו. וסמכום מהאי קרא אמרו בלבבכם על משכבכם זו קריאת שמע ודומו סלה. וכיוצא בזה כתב ר' ירוחם בנתיב ג' ח"ב (דכ"ג ע"ג), כן כתב הרוקח (סי' שכ"ז), ומאחר שלמדין ממנו שאין אוכלין ושותין ואין מדברים אחר קריאת שמע, אומרים אותו בסוף קריאת שמע. ונהגו לומר אדון עולם באחרונה, לפי שמסיים בידו אפקיד רוחי. ואתה בן אדם אם תעשה כן, אם תשכב לא תפחד ושכבת וערבה שנתך (משלי ג, כד).
<h3>שבת, ראש חודש, ברכת הלבנה</h3>
<h4>סימן תג</h4>
גרסינן בפ"ב דמסכת ביצה (טז א) תניא אמרו עליו על שמאי הזקן שכל ימיו היה אוכל לכבוד שבת, כיצד, מצא בהמה נאה אמר זו לכבוד שבת, מצא אחרת נאה הימנה היה אוכל את הראשונה ומניח את השנייה. אבל הלל מדה אחרת היתה בו, שכל מעשיו היו לשם שמים, שנאמר (תהילים סח, כ) ברוך ה' יום יום. תניא נמי הכי, בית שמאי אומרים מחד שביך לשבתך, ובית הלל אומרים ברוך ה' יום יום. וקשה מאי אולמא דהאי ברייתא מההיא דלעיל מינה, הרי הראייה אינה מחזקת העניין יותר, דכמו שבברייתא דלעיל אמרו על שמאי והלל כמו כן הכא בית שמאי ובית הלל אומרים והם תלמידיהם ולא המה בעצמם.
ונראה לי על דרך הפשט שמברייתא קמייתא לא הוה שמעינן דהלל היה עושה כן מדינא רק ממדת חסידות, והכי דייק לישנא אבל הלל מדה אחרת היתה בו, ולא אמרו דפליגי בהדיא, משמע דמדת חסידות היתה בו. אבל אם ישאל השואל להורות לו כדת מה לעשות היה מורה לו כשמאי, לכן הביא עוד ברייתא דפליגי בה בהדיא. ועוד דמברייתא קמייתא לא משתמע רק דפליגי הלל ושמאי ואין הכרע הלכה כמי, לכך מביא ברייתא זו דנחלקו בה בית שמאי ובית הלל, ומסתמא הלכתא כבית הלל. ואין להקשות לפירוש רש"י שפירש בפירוש החומש בפרשת יתרו (שמות כ, ז) זכור את יום השבת, שאם נזדמן לך חפץ יפה תהא מזמינו לשבת, והוא דלא כהלכתא, דיש לומר משום דאיתא במכילתא (דרשב"י פ"כ) שמאי הזקן אומר זכירה עד שלא תבא שמירה משתבא. ומעשה בשמאי הזקן שלא היה זכרון שבת זז מפיו, לקח חפץ טוב אמר זה לשבת, כלי חדש אמר זה לשבת, אבל הלל הזקן מדה אחרת היתה בו שהיה אומר כל מעשיך יהיו לשם שמים. ונראה לו לרש"י שלא נחלקו בית שמאי ובית הלל אלא בעניין המאכלות, שהרי קודם שהביא התלמוד הברייתא של מחלוקת בית שמאי ובית הלל, הביא הברייתא של מחלוקת שמאי הזקן והלל הזקן שהיא על המאכלות, ואחר כך הביא מיד הברייתא של מחלוקת בית שמאי ובית הלל. משמע שגם המחלוקת הזאת בעניין המאכלות היא שנויה. ולכן אם יהיה הלכה כבית הלל אינו אלא בעניין המאכלות שהם דברים המצויים תמיד וראויים לומר עליהם ברוך ה' יום יום, אבל הברייתא של מכילתא האחרת שהמחלוקת שבין שמאי הזקן והלל הזקן היא על החפצים הנאים והכלים החדשים שאינם מצויים תמיד, ולא מצינו שנחלקו בהם בית שמאי ובית הלל נימא בהו הלכה כשמאי הזקן, זהו הנראה לי על דרך הפשט.
ועל דרך השכל נראה לי, כי ידוע שכל יום מששת ימי בראשית הם כנגד שית אלפי שני הוי עלמא (עי' ב"ר פי"ט, א), ודרשו רז"ל יומו של הקדוש ברוך הוא אלף שנה, שנאמר (תהילים צ, ד) כי אלף שנים בעיניך כיום אתמול. וכמו שתכלית ימי השבוע הוא יום השביעי והוא השבת, כן תכלית ימי העולם שהם ו' אלפים הוא אלף השביעי, והוא העולם הבא יום שכולו שבת. כדאיתא במדרש (ע"פ פרד"א פי"ט) שבעה רקיעים ברא הקדוש ברוך הוא ומכולם לא בחר אלא שביעי והוא ערבות, שנאמר (תהילים סח, ה) סלו לרוכב בערבות ביה שמו. שבעה ארצות ברא הקדוש ברוך הוא ומכולם לא בחר אלא ארץ ישראל, שנאמר (דברים יא, יב) תמיד עיני ה' אלהיך בה. שבעה מדברות ברא הקדוש ברוך הוא, ומכולם לא בחר אלא מדבר סיני, שנאמר (שם יז) הר חמד אלהים לשבתו. שבעה ימים ברא הקדוש ברוך הוא, ומכולם לא בחר אלא ים כנרת והנחילו לנפתלי, שנאמר (דברים לג, כג) נפתלי שבע רצון וגו'. שבעה עולמות ברא הקדוש ברוך הוא, ומכלם לא בחר אלא אלף השביעי, שכן אמרו רז"ל (תמיד לג ב) לעולם שכולו שבת ומנוחה לחיי העולם. שבעה ימים ברא הקדוש ברוך הוא, ומכולם לא בחר אלא יום השביעי, שנאמר (בראשית ב, ג) ויברך אלהים את יום השביעי. הרי כמו שתכלית הימים הוא יום השבת כן תכלית שנות העולם הוא עולם הבא יום שכולו שבת.
והנה המאמר הזה כולל ענייני הגוף והנפש, ובית שמאי אומרים כשם שראוי להיות עיני הגופות צופות בכל ו' הימים לתכלית שהוא יום השבת, ולהצניע בכל ששת הימים לתכלית שהוא יום השבת, כן עיני השכל צופות אחר תכלית שנות העולם, שהוא יום שכולו שבת. וכשיבא לידו שום תענוג יהיה מונע עצמו מהם, ולא ימלא תאותו בתענוגי עולם הזה, אך יצניעם לעולם הבא. וכמו שהשיבו לאלכסנדרוס מוקדון (תמיד לב א) כששאל לחכמי הנגב מה יעשה אדם ויחיה ואמרו לו ימות, מה יעשה אדם וימות והשיבו לו יחיה. והכוונה להם לחכמי הנגב כי בהמית אדם חלקי הגוף בעולם הזה יחיו חלקי הנפש לעולם הבא, וההיפך להיפך. והוא הרמוז במסכת אבות במשנה (פ"ד מכ"ב) הילודים למות והמתים להחיות, רצה לומר המתים בעולם הזה בחומרם הם להחיות בעולם הבא. ובית הלל אומר ברוך ה' יום יום, רצה לומר אם תבא לך שום תענוג בעולם הזה אל תמנע טוב ואכול בשמחה לחמך בעולם הזה, כי לא יחפוץ השם בהאבד הגוף, רק יאכל מה שיש לו בשוה, וישתה מה שיש לו לשתות בשויו, כמו שכתבתי בתחלת שער א' מהתורה, ולא יחסר כלום ממה שמזומן לך לעולם הבא אם כוונתך לשם שמים. והכי איתא במסכת אבות (פ"ה מי"ט) תלמידיו של אברהם אבינו אוכלין בעולם הזה ונוחלין בעולם הבא, ובזה אתי שפיר דהלכה כבית הלל.
ועל דרך המדרש נאמר, דפליגי בית שמאי ובית הלל במאי דפליגי רבי יוחנן ושמואל, דאיתא במסכת ברכות (לד ב) אמר רבי חייא בר אבא אמר רבי יוחנן, כל הנביאים לא נתנבאו אלא לימות המשיח, אבל לעולם הבא עין לא ראתה אלהים זולתך. ופליגי דשמואל, דאמר שמואל אין בין עולם הזה לימות המשיח אלא שיעבוד מלכיות בלבד, שנאמר (דברים טו, יא) כי לא יחדל אביון מקרב הארץ. והנה בית שמאי אומרים מחד בשבתא לשבתך, כל עיקר התכלית הוא ליום שכולו שבת כנזכר, שהם סוברין כשמואל דאין בין עולם הזה לימות המשיח כו', וכל הנביאים לא נתנבאו אלא לעולם הבא. ובית הלל אומרים ברוך ה' יום יום, רצה לומר כל הנביאים לא נתנבאו אלא לימות המשיח. לכן אמר ברוך ה' יום יום, והם שני אלפים של ימות המשיח, כדאיתא בעבודה זרה ששת אלפים הוי עלמא, ב' אלפים תהו, ב' אלפים תורה, שני אלפים ימות המשיח. דרשו רבותינו ז"ל (ב"ר ח, ב) התורה קדמה אלפיים שנה לעולם, שנאמר (משלי ח, ל) ואהיה אצלו אמון ואהיה שעשועים יום יום. הם ב' אלפים, כי אלף שנים בעיניך כיום אתמול. אף כאן ברוך ה' יום יום, כלומר יתברך ה' בפי כל כשיבאו כל הטובות והנחמות, יום יום בשני אלפים של ימות המשיח.
כללא דמילתא השוו התנאים הללו השבת לעולם הבא מכל צד. וכן מצינו בהדיא בעבודה זרה (ג א) מי שטרח בערב שבת, רצה לומר בעולם הזה יאכל בשבת הוא עולם הבא. לכן הדעת נותנת שמי ששומר השבת כהלכתה זוכה ונגמל ונוחל לעולם הבא. איבעית אימא קרא, איבעית אימא סברא, איבעית אימא גמרא. אבעית אימא קרא שנאמר (ישעיה נו, ד) כי כה אמר ה' לסריסים אשר ישמרו את שבתותי וגו', ונתתי להם יד ושם טוב מבנים ומבנות. והזכיר סריסים במצות שבת, לפי שמצות שבת נצטוית לדורות, שנאמר לדורותם ברית עולם, והסריסים כיון שאין מולידים ואין בהם דורות יחשבו עצמן פטורים מן השבת, לכן הבטיחום שישמרוהו ויתן להם לעולם הבא יד ושם טוב מבנים ומבנות. אבעית אימא סברא, כי מאחר ששובת לכבוד השם ומענג גופו ונפשו בשבת לשם שמים יזכה לשבת, אחר שטוב ממנו והוא יום שכולו שבת כנזכר. אבעית אימא גמרא, כדאיתא בפרק כל כתבי (שבת קיח ב) אמר רבי חייא בר אבא אמר רבי יוחנן, כל המשמר שבת כהלכתה אפילו עובד עבודה זרה כאנוש מוחלים לו, שנאמר (ישעיה שם ב) אשרי אנוש יעשה זאת שומר שבת מחללו, אל תקרי מחללו אלא מחול לו.
ואם כן צריכים אנו לקיים השבת כהלכתו, וצריכים אנו לדעת הדברים שיתקיים בהם השבת כהלכתו, והנני אסדרם אחת אחת למצוא חשבון: א. עניין עונג שבת. ב. שיטרח בצרכי שבת. ג. לרחוץ גופו. ד. ליטול צפרניו. ה. לחלף שמלותיו. ו. להוסיף מחול על הקודש. ז. הדלקת הנר. ח. תפלת הלילה. ט. לקדש על היין. י. סעודת ליל שבת. יא. עונתן של תלמיד חכם. יב. תפלת שחרית. יג. להשלים פרשיות שנים מקרא ואחד תרגום. יד. סעודת שחרית. טו. ביטול מלאכה. טז. לעסוק בתורה. יז. תפלת מנחה. יח. עניין שלש סעודות. יט. להוסיף מחול על הקודש. כ. תפלת מוצאי שבת והבדלה. כא. ללוות השבת. כב. עירובי חצירות. והנני נכנס בביאור כ"ב דברים הללו, וסימנך נגילה ונשמחה ב"ך.
<h4>סימן תד</h4>
<big>א.</big> עונג שבת. גרסינן בפרק כל כתבי (שבת קיח א) אמר רב יוחנן משום ר' יוסי, כל המענג את השבת נותנים לו נחלה בלי מצרים, שנאמר (ישעיה נח, יד) אז תתענג על ה' וגו', וכתיב והאכלתיך נחלת יעקב אביך. לא כאברהם דכתיב ביה (בראשית יג, יז) קום התהלך בארץ וגו', ולא כיצחק דכתיב ביה (שם כו, ג) כי לך ולזרעך אתן את כל הארצות האל. אלא כיעקב דכתיב ביה (שם כח, יד) ופרצת ימה וקדמה וגו'. רב נחמן בר יצחק אמר ניצול משיעבוד מלכיות, כתיב הכא והרכבתיך על במותי ארץ, וכתיב התם (דברים לג, כט) ואתה על במותימו תדרוך. אמר רב יהודא אמר רב כל המענג את השבת נותנים לו משאלות לבו, שנאמר (תהילים לז, ד) והתענג על ה' ויתן לך משאלות לבך. עונג זה איני יודע מה הוא, כשהוא אומר וקראת לשבת עונג הוי אומר זה תענוג שבת.
והטעם הוא כי סוד השבת הוא דמיון ליום שכולו שבת אשר שם תענוג צפון לצדיקים. לכן ראוי לאדם להתדמות בשבת זו ליום שכולו שבת, ולהתענג נפשו בכל מיני עונג. וכמו שעתיד הקדוש ברוך הוא לעשות סעודה לצדיקים בבשר ודגים שנבראו מששת ימי בראשית לתכלית הזה, ולהשקותם מיין המשומר בענביו מששת ימי בראשית, כמו שכתבתי בשער ה' מעמוד התורה. כמו כן יש לו לאיש ישראל לההתענג נפשו בבשר ודגים ויין, כדי שיהיה עונג שבת זו מעין עולם הבא שהוא יום שכולו שבת. ולזה אמרו בשבת (שם) במה מענגו בדגים גדולים ובראשי שומין. דגים גדולים רמז לדג הגדול שלעתיד, ובראשי שומין אפשר לומר משום דכל מה שיוכל להתדמות תענוג שבת זו לעולם הבא יעשה. ואיתא בפרק מרובה (ב"ק פב א) חמשה דברים נאמרו בשום, משביע ומשחין פירוש מחמם את הגוף, ומצהיל פנים, ומרבה הזרע, והורג כנים שבבני מעים, וכל אלו דברים הם דמיון תענוג עולם הבא. משביע, כן תענוג עולם הבא משביע, שהרי אין בו לא אכילה ולא שתייה אלא צדיקים יושבים ועטרותיהם בראשיהן ונהנין מזיו השכינה, כדאיתא בפרק ב' דברכות (יז א). וכן אמרו במקום אחר (ויק"ר פי"ג, ג) אמר רבי ברכיה בשם רבי יצחק, אריסטון גדול עתיד הקדוש ברוך הוא לעשות לצדיקים לעתיד לבא, וכל מי שלא אכל נבילות וטריפות בעולם הזה זוכה לאכול ממנה לעולם הבא.
גם בפרק המוכר את הספינה (ב"ב עד ב) מצינו עתיד הקדוש ברוך הוא לעשות סעודה לצדיקים מבשרו של לויתן. וכתב הרשב"א (הובא בשמו ברבינו בחיי בראשית א, כא) דאולי הסעודה הזאת המעותדת לצדיקים תהיה בסוף הזמן שנוהג בו ענין פעולות גופניות במאכל ובמשתה, ואחריה יתבטל מהם הנהוג ההוא ויהיו יושבים ועטרותיהן בראשיהן ומתעדנין מזיו השכינה, ותהיה להם הסעודה ההיא כענין העצרת, אלא שזה תשלום זמן הקודש וזה תשלום זמן החול. הרי הסעודה המזומנת לצדיקים לעולם הבא תהיה משביע שלא יצטרכו עוד למאכלי גופניות רק יהיו מתעדנין מזיו שכינה.
מַשׁחין, כן תענוג עולם הבא, כדאיתא בנדרים (ח ב) עתיד הקדוש ברוך הוא להוציא חמה מנרתיקה, רשעים נדונים בה וצדיקים מתרפאים בה, שנאמר (מלאכי ג, כ) וזרחה לכם יראי שמי שמש צדקה ומרפא בכנפיה, ולא עוד אלא שמתעדנים בה כו'. הרי שהקב"ה עתיד לחמם גופם של צדיקים בשמש צדקה ומתעדנים בה מצהיל פנים, כן תענוג עולם הבא מצהיל פניהם של צדיקים, שנאמר (ישעיה ל, כו) והיה אור הלבנה כאור החמה ואור החמה יהיה שבעתים כאור שבעת הימים וגו'. ותרגם יונתן ויהא זיהור סיהרא כזיהור שימשא, וזיהור שימשא עתיד לזוהרא כזוהר על חד תלת מאה וארבעין ותלתא כזוהר שבעה יומא. שכשאתה כופל שבעתים ו' על ז' נמצאו מ"ט, הכפל אותם על ז' שנאמר כאור שבעת הימים נמצאו שלש מאות וארבעים ושלשה. וכן הצדיקים עתיד הקדוש ברוך הוא להזהירם כמנין הזה, שנאמר (שופטים ה, לא) ואוהביו כצאת השמש בגבורתו, ומתרגמינן יעבדוהי צדיקים עתידים לזוהרא כזיהור יקרא על חד תלת מאה וארבעין ותלתא כזהור שימשא בתוקפא, וכתיב (שם) והמשכילים יזהירו כזוהר הרקיע ומצדיקי הרבים ככוכבים לעולם ועד.
ואיתא במדרש (ספרי דברים י') פניהם של צדיקים דומים לעתיד לבא, לחמה, ללבנה, לרקיע, לכוכבים, לברקים, לשושנים, למנורת בית המקדש. לחמה ללבנה מנין, יפה כלבנה ברה כחמה (שה"ש ו, י). לרקיע לכוכבים מנין, והמשכילים יזהירו וגו' (שופטים שם). לברקים מנין, כברקים ירוצצו (נחום ה, ב). לשושנים מנין, למנצח על שושנים (תהילים מה, א). למנורת בית המקדש מנין, ושנים זתים עליה (זכריה ד, ג). הרי שהקב"ה מצהיל פניהם של צדיקים בעולם הבא. ומרבה זרע, כדכתיב (ישעיה נו, ד) כה אמר ה' לסריסים אשר ישמרו את שבתותי וגו', ונתתי להם יד ושם טוב מבנים ומבנות כדלעיל. הרי שהתענוג עולם הבא הוא טוב מזרע בנים ובנות. הורג כנים כו', מצינו גם כן בתענוג עולם הבא שכמו שהשום הורג הכנים שאין רימה שולט, כך הזוכה לרוב התענוג אין רימה שולטת בו, כמו שמצינו בכמה חסידים שאין הרימה שולטת בהם, כמבואר בבבא בתרא (יז א). ולדעתי כל מי שמזומן לעולם הבא שיבא מיד אחר מותו לעולם הבא, אז אין רימה שולטת בו, דמאחר שהוא מזומן לעולם הבא אז הוא בודאי מזומן שלא יהיה לו שום עונש, ואי הוה רימה שולטת בו הוה ליה עונש, דקשה רימה בבשר המת כמחט בבשר החי (ברכות יח ב), אלא מי שהוא מזומן לעולם הבא בודאי אין רימה שולטת בו. ובזה צדקו דבריהם שאמרו שיש לענגו בראשי שומין, כדי להתדמות לתענוג עולם הבא.
הג"ה. וזהו גם כן כוונת ר' אבא, דאיתא בפרק כל כתבי (שבת קיט א) ר' אבא זבין בתליסר איסתרא פשיטי בשרא מתליסר טבחי. ובודאי האי מניינא לאו במקרה והזדמן הוא, אלא דוקא להורות לנו כי דעת ר' אבא להתענג בשבת ולהתדמות לתענוגי עולם הבא שהם י"ג מעלות, כדכתבתי לעיל סי' צ"ג בשם רבינו בחיי, וכדאיתא במדרש (ירושלמי ע"ז פ"ג ה"א) ר' אבהו כשנטה למות הראה לו הקדוש ברוך הוא תלת עשר נהרין דאפרסמון. וכתב רבינו שם טוב בפרשת ויחי, שהם הי"ג מעלות דעולם הבא, כן היה דעת ר' אבא שקנה מתליסר טבחי כל אחד טוב ומעולה מחברו, כנגד י"ג מעלות זו למעלה מזו. וכנגד זה גם כן יוסף מוקיר שבתא שהיה מכבדו ומענגו, להתדמות תענוגי עולם הבא שהם י"ג מעלות, אשכח מרגניתא זבניה בתליסר עיליתא דדינרי דדהבא, וכל הני מניינא דוקא נינהו, דלא כפירוש רש"י שפירש דרך גוזמא הם אלא אמת ויציב ועשויים באמת וביושר ע"כ.
וזולת זה כל דאפשר ליה למעבד להרבות בעונג שבת יעבד, כגון לתבל המאכלים בכל מיני תבלין, כי לעתיד יקבל כל מיני אורה. סוף דבר כל המרבה הרי זה משובח. ואל יאמר היאך אחסר פרנסתי, כי אדרבה אם מוסיף יוסיפו לו, כדתניא בפ"ב דמסכת ביצה (טז א) תחליפיה בר אבוהי דרבנא חזאי, אמר כל פרנסתו של אדם קצובה לו מראש השנה לראש השנה חוץ מהוצאת שבתות ויום טוב והוצאת בניו לתלמוד תורה אם מוסיף יוסיפו לו. ואמר נמי התם גבי הוצאות שבת אומר הקדוש ברוך הוא בני לוו עלי ואני פורע. וכל זה במי שיש לו משכון למשכן, אבל אם אין לו אל יתבייש עצמו לשאול לעונג שבת, אבל יוציא כפי מסת ידו או יותר מעט ואל יצטרך לבריות, כדגרסינן בפרק ערבי פסחים (פסחים קיב א) דצוה ר' עקיבא לר' יהושע בנו, עשה שבתך חול ואל תצטרך לבריות. וגרסינן התם תנא דבי אליהו, אף על פי שאמר ר' עקיבא עשה שבתך חול ואל תצטרך לבריות עושה דבר מועט בתוך ביתו, ומאי נינהו כסא דהרסנא, כדתנן (אבות פ"ה מ"כ) יהודה בן תימא אומר, הוי עז כנמר וקל כנשר ורץ כצבי וגבור כארי לעשות רצון אביך שבשמים. כלומר שיתחזק במצוה יותר מהיכולת בידו. ופירש רש"י בפירושו למסכת אבות וז"ל, תכף לאותה משנה, ר' עקיבא אומר עשה שבתך חול, שנוייה ההיא דבן תימא, לאורויי דר' עקיבא לא אמר אלא למי שהשעה דחוקה לו ביותר, אבל צריך אדם לזרז עצמו כנמר וכנשר לכבד שבתות ביותר, עכ"ל.
ומי שמענג אותו כראוי זוכה להתעדן בגן עדן. וזהו ענ"ג ר"ת ע'דן נ'הר ג'ן כדכתיב (בראשית ב, י) ונהר יוצא מעדן להשקות הגן. אבל מי שאינו מענגו נהפך מענ"ג לנג"ע דאותיות זה כאותיות זה. רצה לומר מי שאינו רוצה להתעדן בעדן נהר גן, אז נופל בגיהנם ביד נגעי בני אדם, אשר הן המה המשחיתים אשר עליהם נאמר (תהילים צא, י) ונגע לא יקרב באהליך. אבל המענגו זוכה וניצול מנגע, ומתהפך מנגע לענג, הוא ע'דן נ'הר ג'ן, ומתענג ברב טוב הצפון לצדיקים.
<h4>סימן תה</h4>
<big>ב.</big> שיטרח בצורכי שבת. בבוקר ביום הששי ישכים להכין צרכי שבת, כדגרסינן פרק כל כתבי (שבת קיז ב) אמר רב חסדא, לעולם ישכים אדם להוצאת שבת, שנאמר (שמות טז, ה) והיה ביום הששי והכינו את אשר יביאו, פירוש לאלתר. והכינו משמע הזמנה בבוקר, דומיא דהבאה דכתיב והכינו את אשר יביאו, והבאה היתה בבקר לאלתר. ובתנחומא אמר רב חסדא, מניין שכל המוציא יציאה בשבת מצוה שישכים ויוציא בשחרית, שנאמר והיה ביום הששי כו', ודרשו חז"ל אין והיה אלא מיד, שנאמר (שמואל א' יז, מח) והיה כי קם הפלשתי, אמר רבי זירא אף על פי שמוציא אדם ערב שבת משחרית מצוה שיוסיף בין השמשות, שנאמר והיה משנה עכ"ל. ולפיכך אל יהלך אדם בדרך רחוקה יותר מג' פרסאות בערב שבת, כדי שיגיע למלון בעוד היום גדול ויכול להכין צורכי סעודה לשבת, לא שנא אם הולך לביתו או לאושפיזא, כמבואר פרק לולב וערבה (סוכה מד ב). וכן אין לעשות מלאכה בערב שבת מן המנחה ולמעלה, דגרסינן פרק מקום שנהגו (פסחים נ ב) העושה מלאכה בערב שבת ובערב יום טוב אינו רואה סימן ברכה. ומעשה באשה אחת שהיתה טווה בערב שבת ולא היתה עוסקת בצורכי שבת כראוי ומתה, ראה אחד בחלום שהיו שורפים עיניה וידיה בנעורת של פשתן. שאל למה דינה בכך, השיבו לו מפני שהיתה עוסקת בערב שבת בפשתן ולא היתה עוסקת בצורכי שבת (ספר חסידים סי' קכב).
<h4>סימן תו</h4>
כתב אבי העזרי (ראבי"ה פסחים סי' תצ"ה) דדווקא העושה מלאכה להשתכר, אבל מתקן הוא בגדיו וכליו לצורך שבת ויום טוב. וכתב עליו הטור או"ח בסי' רנ"א וז"ל, ומשמע מסוף דבריו שאפילו אם אינו עושה להשתכר אם אינו עושה לצורך שבת אסור. וכתב אדוני אבי הרא"ש ז"ל (שם פ"ד סי' א') וכן מי שכתב ספרים לעצמו דרך למודו מותר כל היום עכ"ל. משמע מדבריו דלכתוב לעצמו ללמוד דווקא הוא דשרי, אבל אם כותב בשכירות לא, וכן כתב המרדכי (שם סי' תר"ג) בשם הר"ם, וכן התשב"ץ סי' צ', והכלבו סי' ל"א.
<h4>סימן תז</h4>
מצינו לחכמי התלמוד שאע"פ שהיה להם משרתים היו מסייעים בשום דבר להכנת השבת בחבתו ולכבדו, כדאיתא בפרק כל כתבי (שבת קיט א) רב חסדא פריס סליקי, פירוש היה מחתך הירק לצורך סעודת שבת. רבה ורב יוסף מצליחי ציבי, פירוש היו מבקעים העצים. ר' זירא מצתת צתותי, פירוש היה מדליק האש. רב נחמן מכתף ועייל מכתף ונפיק, אמר אי מקלעי רבי אמי ור' אסי מי לא מכתיפנא קמייהו, פירוש היה מתקן הבית מכניס הכלים הצריכים לשבת ומפנה כלי החול. ומהם ילמוד כל אדם ולא יאמר לא אפגום כבודי, כי זה כבודו שמכבד השבת (טור סי' ר"נ).
<h4>סימן תח</h4>
נהגו אנשי מעשה לטעום התבשילים בערב שבת כדי לתקנם כהוגן ויהיו נאכלים לתאוה. וכן מצאתי בשם הירושלמי טועמיה חיים זכו, מצוה לטעום קודם השבת טעם תבשילי שבת לכבודה, עד כאן.
<h4>סימן תט</h4>
כתב הכלבו בסימן ל"א, ומשחיזין הסכין בכל ערב שבת, דהכי תניא בספרי וידעתה כי שלום אוהלך (איוב ה, כד) זו השחזת הסכין. ומצאתי כתוב בשם ספר חיי עולם (ספר היראה לרבינו יונה אות ש"ט) דמוכח לה מדכתיב והכינו את, והוא כמו לאתים ולמזמרות (ישעיה ב, ד).
<h4>סימן תי</h4>
<big>ג.</big> לרחוץ גופו. כדאיתא בפרק במה מדליקין (שבת כה ב) אמר רב יודא אמר רב, כך היו מנהגו של רב יהודא ברבי אילעי, ערב שבת מביאין לו עריבה מלאה מים חמין ורוחץ בה פניו ידיו ורגליו. וכתב המרדכי (שם סי' רפ"ז) וז"ל, כתב ראבי"ה שמעינן מכאן, דמצוה לרחוץ בערב שבת פניו ידיו ורגליו בחמין, וחפיפת הראש נמי מצוה לרחוץ בערב שבת, כדאמרינן בפ"ב דשבת (לא א) שנים שהמרו זה את זה ואמרו כל מי שילך ויקניט את הלל יקח ת' זוז, ואותו יום ערב שבת היה והיה הלל חופף את ראשו. ובפרק חלק (סנהדרין צה א) נמי גבי דוד המלך דמטא לארץ פלשתים כו', עד ההוא יומא פניא מעלי דשבתא הוה אבישי בן צרויה חייף רישיה. וכן פרק אין צדין (ביצה כו ב) בההיא בוכרא דאייתא קמי רבא בהדי פניא דמעלי יומא טבא, והוי רבא חייף רישיה ע"כ. וכתב מהר"ם בהגה"ה בשו"ע באו"ח סי' רס"ב ס"ג שלא ירחץ לשבת אלא סמוך לערב שילביש עצמו מיד וזהו כבוד השבת. ומפי מורי הגאון ז"ל שמעתי הטעם שיש לרחוץ סמוך לערב, כדי שתבא ההנאה בשבת עצמו, דרחיצה הנאה שלאחר שעה היא, כמו שכתב הרמב"ן ז"ל (תוה"א אבלות ישנה ד"ה ערב ת"ב) הביאו הטור או"ח סימן תקנ"ג.
<h4>סימן תיא</h4>
<big>ד.</big> ליטול צפרניו. כדאיתא במדרש (ראה ספר חסידים סי' נ"ח) שפעם אחת נפטר רב אחד ונתראה לתלמיד בחלום, וראה התלמיד שהיה לו כתם על מצחו, אמר ליה מפני מה אירע לך כך, אמר לו מפני שלא היה נזהר מלדבר בברכה אחת מעין שבע וכשחזן אומר קדיש, ושלא היה נזהר לגלח צפרניו בערב שבת עכ"ל. וכשיטלם כתב הרר"ד אבודרהם (עמ' שס"ט) וז"ל, צריך ליטול אותם על זה הסדר, יד ימין אגהב"ד יד שמאל דבהג"א. ומצאתי כתוב בענין זה סימן אחר קשי"א בל"א תירו"ץ, פירוש ק'מיצה ש'מאל י'מין א'צבע ב'אזהרה ל'ך א'ל ת'קוץ י'ום ר'ביעי ו'הלאה צ'פורניה. והטעם מפני שעד יום הרביעי הוא משבוע שעברה ומיום רביעי והלאה הוא משבוע הבאה, כמו שאמרנו בהבדלת מוצאי שבת, ולכן הזהיר לקוץ צפרניו מיום רביעי והלאה כדי שיהיה התיקון לכבוד שבת, וסימן זה רומז כי נטילתם על זה הסדר קשיא, ואין לשאול טעם למה, כי אין בו תירוץ. ושמעתי בשם חכמי צרפת ופרובינצא שהנוטל צפרניו כסדר קשה לעניות ולשכחה ולקבור בנים אלא נוטל אותם על הסדר שאמרנו עכ"ל. התשב"ץ סימן תקס"א כתב שמהר"ם ז"ל אינו חושש ליטול צפרניו כסדר. גם מה שכתב שמיום רביעי והלאה יש ליטול צפרניו, מצאתי בשם ספר הגן שהיה מקפיד ליטול ביום ה' כי הוא מגדל בשבת, וכן ראיתי נוהגין.
וגרסינן במועד קטן בפרק ואלו מגלחין (יח א) תנו רבנן ג' דברים נאמרו בצפרנים, קוברן צדיק, פירוש דאיכא למיחש דהדרי ומגלי. שורפן חסיד, פירוש עדיף מצדיק. זורקן רשע. וטעמא מאי שמא תעבור עליהם אשה ותפיל. והני מילי בדוכתא דנפל, אבל אי כניש להו לבתר דנפלי ושדי להו לאבראי לית לן בה, דכיון דאשתני אשתני. ומה שאמרו רז"ל שמא תעבור עליהם אשה ותפיל, אפשר לומר כי קודם שחטא אדם הראשון היה מלבושו צפורן, וכשחטא נתפשט ממנו אותו מלבוש ולא נשאר רק הצפרניים, ומאחר שאשה גרמה שיתפשט אדם הראשון ממלבושיו היקרים, היה סבה שמה שנשאר בו מהם יהיה מקום להתענש בו האשה, וכן כתב ר' מאיר בן גבאי בספר תולעת יעקב (סוד השבת אות ג'). ולזה היה ר' יוחנן זורקן בבית המדרש דלא שכיחי נשי. ואחר נטילת צפרניו צריך נטילה, כי הוא אחד משבעה דברים הצריכים נטילה אחריהם, כמ"ש המרדכי פרק אלו דברים (ברכות סי' קצ"ב), והכלבו סי' כ"ג, והאבודרהם בסוף ספרו. ודברים הללו לא די בנקיון בעלמא רק נטילה גמורה במים, כן משמע במרדכי פרק אלו דברים ובכלבו סימן כ"ג (בית יוסף סי' ד').
<h4>סימן תיב</h4>
<big>ה.</big> לחלף שמלותיו. כדגרסינן בפרק אלו קשרים (שבת קיג א) וכבדתו מעשות דרכיך (ישעיה נח, יג) שלא יהא מלבושיך של שבת כמלבושך של חול, כי הא דרבי יוחנן קרי למאניה מכבדותיה. ואמר שם עלה ורחצת וסכת ושמת שמלותיך (רות ג, ג) אמר ר"א אלו בגדים של שבת. וגרסינן בפרק כל כתבי (שם קיט א) רבי חנינא מעטף וקאי אפניא מעלי דשבתא, ורבי ינאי לביש מאני במעלי שבתא. ובבראשית רבה (פי"א, ב) בפסוק ויברך אלהים את יום השביעי, ברכו בעטיפה. אין לו להתעטף מחליף, אין לו להחליף משלשל. וכן איתא בפרק אלו קשרים (קיג א) אמר רב הונא יש לו להחליף מחליף, אין לו להחליף משלשל בגדיו. ופירש רש"י ישלשלם למטה שיראו ארוכים והיא מדת עשירות היושבים בביתם ואין צריך לסלק בגדיהם מן הארץ בשביל מלאכה, וכבוד שבת הוא. והכלבו (סי' ל"א) פירש יתירם כדי שלא ילבשם כדרך שלובשם בחול מקופלים בחגורו, כדי שלא יתלכלכו בטיט החוצות, או כדי שלא יכבדו עליו במרוצת הילוכו בחול.
והטעם הוא כמו שכתב רבינו בחיי בפרשת שופטים (דברים יח, י) וז"ל, וראיתי בספר ידיעת הכוכבים הרוחניות שלהם הנקרא אגרת גלייאנו"ס, כי מי שרוצה להמשיך אליו רוחניותו של שבתאי שהוא כוכב המשמש ביום השבת, שיש לו למעט באכילת הבשר ובשאר כל המאכלים, ושימנע מתשמיש המטה, ושילביש בגדים שחורים, ויעשה תמונת אריה של נחושת והשעה לשבתאי והמזל לגדי וישחטו על אותה תמונה חתול שחור, ואז יתקרב אליו לעבוד עבודתו ויגיד עתידות. עד כאן באותו אגרת העתקתיו משפת הגרי אל שפה ברורה היא שפת לשון הקודש.
והנה זה מחכמת התורה העולה על חכמת הכוכבים והמזלות, שצותה אותנו במצות השבת אשר כוכב שלו שבתאי שנעשה בהפך מכל זה. כי החכמה הזאת סבה גדולה לתחלואי הנפש, וחכמת התורה להם תחבושת ורטיה. החכמה הזאת אסרה אכילת הבשר ביום שבת ולמעט במאכלים, ואנו נצטוינו שנתענג ביום השבת לאכול בשר ולשתות יין וכל דבר שיערב לנו, שנאמר (ישעיה נח, יג) וקראת לשבת עונג. החכמה הזאת אסרה תשמיש, ואנו עיקר עונה בשבת, שנאמר (תהילים א, ג) אשר פריו יתן בעתו. החכמה הזאת תלביש שחורים, ואנו נלבש ביום השבת בגדי מילת וצבעונין, שנאמר (ישעיה שם) וכבדתו מעשות דרכיך, והם המלבושים הנכבדים, שכן רבי יוחנן קרי ליה למאני מכבדותיה. וברוך אל עליון אשר חנן אותנו דעה והשכל בידיעת תורתו ומצותיו, ומנע אותנו מלטעות אחר הכוכבים והמזלות. הוא שאמר (דברים ד, יט) ופן תשא עיניך השמימה וראית את השמש ואת הירח. והנחילנו המצות לזכותינו בהם ולהיות להם בשמרם עקב רב ע"כ. ולפי מה שכתבתי שטעם עונג שבת שיש להתדמות בשבת זו ליום שכולו שבת, אזי גם המלבושים נאים הם להתדמות, שבעתיד תתלבש הגפש במלבוש גופניי נקי וזך ולבן מבלי לכלוך חטא והבן זה.
<h4>סימן תיג</h4>
<big>ו.</big> להוסיף מחול על הקודש. כדאיתא בפרק כל כתבי (שבת קיח ב) אמר רבי יוסי, יהא חלקי עם מכניסי שבת בטבריא, שהיתה יושבת בעמק בעוד היום גדול היה נראה להם ערב. וכתבו התוספות (ברכות כז. ד"ה דרב) שמפלג המנחה ולמעלה יכול להדליק נר ולקבל השבת בתפלת ערבית. ואיתא בפרק בתרא דיומא (פא ב) ימים טובים ושבתות מוסיפים מחול על הקודש, ויליף מערב עד ערב תשבתו שבתכם (ויקרא כג, לב). ובמכילתא (דר"י פ"ז) זכור מלפניו ושמור מלאחריו, מכאן אמרו שמוסיפין מחול על הקודש.
<h4>סימן תיד</h4>
<big>ז.</big> הדלקת הנר. דגרסינן בפרק במה מדליקין (כג ב) אמר ר' הונא הרגיל בנר, פירוש להשתדל בו לעשותו יפה, הוין ליה בנים תלמידי חכמים, שנאמר (משלי ו, כג) כי נר מצוה ותורה אור. ויש שמכוונין לעשות שני פתילות, אחד כנגד זכור ואחד כנגד שמור, וכן כתב התשב"ץ בסימן ז' בשם מהר"ם. וכן כתב הכלבו בסימן כ"ד וז"ל, בתנחומא מצאתי כל מילי דשבת ב', כבשים, מזמור שיר ליום השבת, לחם משנה, זכור ושמור. ונראה דהמנהג על זה להדליק ב' נרות עכ"ל. ואפשר שלזה עושין גם כן נרות כרוכים בשבת לבית הכנסת, רמז לזכור ושמור בדבור אחד נאמרו. ויש אומרים (דרשות מהר"ש סי' י"ג, מנהגי מהרי"ל שבת ב') נגד איש ואשה, כי נ"ר נ"ר כמנין אברים שבאיש ואשה כי באשה, יש ד' אברים יותר מבאיש, ב' צירים וב' דלתות, כדאיתא בבכורות פרק מומין אלו (מה א), רנ"ב לאשה רמ"ח לאיש, כמנין נר נר. ולפי זה נמי מיושב שכורכים הנרות, כלומר חבור איש ואשה על דרך עונת תלמידי חכמים כו'. עוד טעם לב' נרות, כנגד ב' נשמות שיש לאדם בשבת, והנשמה נקראת נר שנאמר נר ה' נשמת אדם, ולכן עושין גם כן נרות כרוכים רמז לב' נשמות הכרוכים יחד בגוף האדם בשבת.
<h4>סימן תטו</h4>
והנשים מוזהרות בו יותר, כדאיתא בירושלמי דשבת (פ"ב ה"ו) אדם הראשון נרו של עולם היה, ההוא דכתיב נר ה' נשמת אדם, וגרמה לו חוה מיתה, לפיכך נמסרה מצות נר לאשה. ובב"ר סוף פרשה ט"ז, ומפני מה ניתן לה נר שבת, ע"י שכבתה נרו של אדם הראשון, לפיכך ניתן לה מצות נר שבת.
<h4>סימן תטז</h4>
ובשעת הדלקה מברכין ברוך אתה ה' אלוקינו מלך העולם אשר קדשנו במצוותיו וציונו להדליק נר של שבת. ויש אומרים דאין לברך עד לאחר הדלקה, דאי מברך קודם הדלקה אם כן קבלו השבת ולא מציתו לאדלוקי. ויש אומרים דיש לברך קודם הדלקה, דכל הברכות צריכות להיותן עובר לעשייתן. ולכן כתב מהרי"ו בדיניו סימן כ"ט דנוהגין הנשים שמדליקין הנרות ואחר כך משימים ידיהם פרושות כנגד הנרות ואז מברכין, דהוי הברכה עובר לעשייתן ואז מסלקין ידיהן.
<h4>סימן תיז</h4>
כתב רבינו בחיי פרשת יתרו (שמות יט, ג) ראויה האשה להתפלל לשם יתברך בשעת הדלקת הנר של שבת, שהיא מצוה מוטלת עליה, שיתן אליה ה' בנים מאירים בתורה, כי התפלה יותר נשמעת בשעת עשיית המצוה, ובזכות נר שבת שהוא אור תזכה לבנים בעלי תורה שנקראת אור, שנאמר כי נר מצוה ותורה אור. וכן דרשו רז"ל (שבת כג ב) האי מאן דרגיל בשרגא הויין ליה בנים תלמידי חכמים עכ"ל.
<h4>סימן תיח</h4>
כתב בהגהות מרדכי (שבת שלטי הגבורים סק"ד) וז"ל, ובלבד שלא יקדים ולא יאחר, נראה לי שמכאן סמכו קדמונים לשגר תנוקותיהם מבית הכנסת לבתיהם, להשמיע הדלקת הנר בזמנה לפני אמור ש"ץ ברכו שהוא קבלת קידוש היום. ולא יקדמו להדליק קודם תפילת המנחה, ולא יאחרו תפלת מעריב, צפנת פענח עכ"ל. אבל התוספות (ד"ה דרב) והרא"ש (סי' ו') והר"ר יונה (יח: ד"ה רב) והמרדכי (סי' צ') כתבו בריש תפלת השחר (ברכות כז א) אהא דרב צלי של שבת בערב שבת מפלג המנחה ולמעלה, והיה מדליק הנר ומקבל עליו השבת מבעוד יום, והא דאמרינן בפרק במה מדליקין גבי הדלקת הנר ובלבד שלא יקדים, אין זה הקדמה כיון שמקבל עליו השבת מבעוד יום. וכן כתב הטור או"ח סימן רס"ז (ב"י סי' רס"ג).
<h4>סימן תיט</h4>
כתב המרדכי בפרק במה מדליקין (שבת סי' רצ"ד) וז"ל, אומר מהר"ם דבחורים ההולכים ללמוד חוץ לביתם, צריכים להדליק נר של שבת בחדרם ולברך עליו, משום דהדלקת חובה משום שלום בית שלא יכשל בעץ או באבן. אבל מי שהוא אצל אשתו אין צריך להדליק בחדרו ולברך עליו, לפי שאשתו מברכת עליו בשבילו. גם אומר שמותר להדליק בבית בערב שבת בקיץ ואוכל בחצר ויהיה לו אורה מן היום, משום דנר שבת אינו אלא משום שלא יכשל בעץ או באבן והרי יש לו אורה גדולה. ואומר בשם אביו רבי ברוך, כי גדול אחד הנהיג כן בגרמייזא עכ"ל. ודינים הללו הם גם כן בתשב"ץ סימן ג' וסימן ו', ובכלבו סימן ל"א.
ובתשובת מהרי"ל סימן נ"א וז"ל אדוני מורי מהר"ש ז"ל, מצאתי בתוך חדושי מרדכי וז"ל, שאלתי את פי מהר"ם הואיל וחובה לאכול אצל הנר, אם כן היאך רגילים להניח הנר בבית ולאכול בחצר. והשיבני שהנרות לעונג נצטוו ולא לצער, ואם הוא נהנה באויר החצר יותר פשיטא דמותר. והנראה בעיני דלא שרי אלא לאכול בחצר, אבל הקידוש הוא במקום הנר, מאחר שהודלקה לכבוד שבת. בפרט לפי מה שמצאתי כתוב בשם שכל טוב (עי' מהרי"ל שבת ב') טעם לשתי הנרות, על דרך מה שאמרו (ברכות מג ב) פסיעה גסה נוטל אחד מחמש מאות ממאור עיניו ומהדר ליה בקדושא דבי שמשא, וב' פעמים נר הוא ת"ק, ואף כשיסתכל בנרות בשעה שיקדש יהא לו רפואה. וגם האיש יש לו רמ"ח אברים, ולאשה רנ"ב, בגימטריא ב' פעמים נר, נגד חיבור איש ואשה. ומעתה כשרואה בנרות בעת שיקדש יהא לו רפואה. ולפי זה מיושב נמי המנהג שכורכים שתי נרות בשבת, כלומר חיבור איש ואשה על דרך עונת תלמידי חכמים כו'. והשתא משמע להדיא דלא שרי לקדש אלא במקום הנר. ומשום הכי נראה מי שיש לו כמה חדרים והולך מן הבית לחדר, שצריך להיות לו נר אחד בכל המקומות, שיש לחוש שמא יכשל שם, וכן קבלתי מן המדקדקים במצוה. ואפשר על זה כוונו מה שאמרו (שבת כג ב) חזא דהוי רגיל בשרגא טובא, כלומר במקומות הרבה. עד כאן העתקתי מחבור הגדול הנקרא ים של שלמה.
<h4>סימן תכ</h4>
כתב בספר חסידים (סי' רע"ב) מעשה באחד שהאריך ימים, ולא מצאו לו שום זכות אלא שלא היה מדליק בחלב בערב שבת אלא בשמן זית ע"כ. ולדידן דאין שמן זית מצוי, מצוה מן המובחר בשאר שמנים שאורן צלול. ואעפ"י דלעניין נרות חנוכה כתב מהרמ"א בשולחן ערוך או"ח סי' תרע"ג (ס"א) בהג"ה דשעוה אורה צלול כמו שמן, שאני הכא דהגאונים אסרו נר של שעוה אפילו נר קנד"ל לעניין שבת. אף שרש"י והרי"ף והרא"ש התירו, מכל מקום יש לחוש לדברי הגאונים למאן דאפשר. אבל עכ"פ המצוה יותר מובחר בשעוה מבחלב דאורה צלול ויפה.
<h4>סימן תכא</h4>
ובקיץ יעשה נרות ארוכות שלא יכבו קודם הלילה, ואם לא יעשה הוי ברכה לבטלה, דשרגא בטיהרא מאי מהני, חדושי אגודה (פ"ב סי' מ"ה) הביאו מהרי"ל בתשובה (סי' נ"ג). וכתב על זה, וכמה פעמים שמעתי קורין תגר על אותו מנהג, ואמרתי דאותו מקום שדולקין שם הוי קצת חושך, שכן דרך בערב שמחשכים קצת בחדרים ומשתמש שם דבר לאור הנר. ולבסוף כתב והמדקדק על עצמו ושם אורחותיו יעשה ארוכות.
<h4>סימן תכב</h4>
אשה דאשתלי ולא הדליקה נר בשבת, תהא זהירה כל ימיה להוסיף על כל נר של מצוה יותר ממה שהיתה רגילה, מהרי"ל (מנהגים שבת א').
<h4>סימן תכג</h4>
כשאשה יולדת, בשבת ראשונה מדליק הבעל את הנרות ומברך. מחדושים (מנהגים אות כ"ו). וכן מי שאין לו אשה ידליק בעצמו.
<h4>סימן תכד</h4>
<big>ח.</big> תפלת הלילה. נכנסים לבית הכנסת ומתפללין תפלת מנחה כשאר ימות החול, רק שאין נופלים על פניהם. ומתפללין תפלת ערבית, ואין אומרים והוא רחום לפי טעם שכתבתי למעלה (סי' שפא), שאומרים אותו בשביל המלקות ראוי שלא לאומרו בשבת. ועל דרך הסוד מה שאנו אומרים והוא רחום בכל לילה בחול ולא בשבת, הטעם הוא כמו שכתבו חכמי הזוהר במדרש רות הנעלם (זוה"ח רות ל"ג ע"א) דע כי שלשה ממונים שולטים בגיהנם מתחת יד דומה, והם משחית אף וחימה, וכל האחרים ממונים תחתיו, ובכל אותן המדורות רצים ושבים ודנין שם נפשותן של רשעים, וכל אותן כתות של מלאכי חבלה כולם מרעישים גהינם ונשמע קול שאונם לרקיע, וקולות הרשעים ביניהם צווחים ואומרים ווי ואין מרחם עליהם. ועל כל אלה השלשה ממונים עם שאר כתות של מלאכי חבלה שמרעישים גיהנם, אמר קרא (ישעיה סו, ו) קול שאון מעיר קול מהיכל קול ה' משלם גמול לאויביו, כנגד הג' משחיתים הללו השולטים כל ימי השבוע מזמן תפלת ערבית, כל הלילה דנין אותם אשר היה במחשך מעשיהם ומהרהרים הרהורים רעים על משכבותם, ועליהם אמר הכתוב (שם כט, טו) והיה במחשך מעשיהם וגומר, וכתיב (מיכה ב, א) הוי חורשי און וחושבי רע על משכבותם וגו'. וכיון שהתחילו גומרים ביום על כולם, אבל התחלת הדין ברשעים בגיהנם משתחשך הלילה. ועל כן נקראים לילות, כדאמר (שה"ש ג, ח) מפחד בלילות, ואמר רבי אלכסנדרי (יבמות קט ב) מפחד של גיהנם. ולפיכך תקנו בתפלת ערבית כל ימי השבוע והוא רחום, כי מאותה שעה שתחשך דנין הרשעים בגיהנם ע"י אותן הג' משחיתים שהם משחית אף וחימה, וכלם נכללים בהאי קרא (תהילים עח, לח) והוא רחום יכפר עון וגו'. משחית, דכתיב ולא ישחית. אף, דכתיב והרבה להשיב אפו. חמה, דכתיב ולא יעיר כל חמתו. ולפיכך תקנו לומר והוא רחום בימי החול, כיון שנכנס שבת מסתלק דין העולם, והרשעים בגיהנם יש להם מנוחה, ומלאכי חבלה אינם שולטים עליהם משעה שקדש עליהם היום. ועל כן אין אומרים בערב שבת והוא רחום להורות שכבר נסתלק הדין, ואין רשות למחבלים לחבל, ולקבוע בלב שהרשעים יש להם מנוחה בשבת, ושאין הממונים שולטים בשבת.
<h4>סימן תכה</h4>
ואין חותמים שומר עמו ישראל לעד. כדאיתא במדרש (תהילים צ"ב) שבשבת אין צריכין שמירה שהשבת שומר. מצאתי בשם רב שר שלום ז"ל (הובא בסדר רב עמרם) בלילי שבתות ובליל יום טוב בערבית אין מנהג בישיבה ובבית רבינו שבבבל לומר שומר עמו ישראל לעד, אלא חותמין פורס סוכת שלום. ואנן שבגולה נקטינן כמנהג בית רבינו לפרוס על השלום, משל למלך שנתרחק מחייליו ובא בתוך עם אחר שאין מגין עליו, והיה מתפחד ולקח עמו כלי זיין להגן על עצמו מן מבקשי נפשו. אבל כשהגיע בתוך חיילו הניח כלי זיינו, לומר שאינו צורך לשמור את נפשו שהרי סגניו ושריו אתו לשמרו. כך ישראל כל ימות החול מתפחדים, לפי שטרודין הן ואינן יכולים לקיים בהן את המצות. ומפני שאין זכות לימות החול כמו לשבת, צריכין הם להתפלל שלא יזוקו מן המזיקין, ואומרים ושמור צאתנו ובואנו, ומברכין שומר עמו ישראל לעד, והתפלה היא ככלי זיין. הגיע ערב שבת כולן טורחים לכבוד השבת, איך לענג את השבת ולנוח בו, וגדול זכור את יום השבת שמגין על הזוכרים אותו לקדשו, ולכך אין צריכין שמירה ודי להם לפרוס על השלום. ולכך אמרו ושמרו בני ישראל את השבת, לומר שאם ישמרו שבת אין צריכין שמירה. והוא גם כן מעין הגאולה, כדאיתא בפרק כל כתבי (שבת קיח ב) אמר רשב"י אלמלא שמרו ישראל ב' שבתות מיד נגאלים.
<h4>סימן תכו</h4>
ומה שאין אומרים ברוך ה' לעולם וכל הפסוקים כמו שאנו אומרים בימות החול. כתב רב נטרונאי גאון ז"ל, שלא נהגו לאומרו מפני ג' דברים. אחת דשכיחי מזיקין בלילי שבת יותר מבחול. ועוד קודם שתכבה הנר. ועוד שיש בני אדם שלא אכלו בערב שבת כי אם מעט בבוקר כדי שיכנס לשבת בתאוה, על כן לא רצו לאחר בבית הכנסת, ואוקמה אדאורייתא שתים לפניה ושתים לאחריה, ותו לא (שבלי הלקט סי' ס"ה).
<h4>סימן תכז</h4>
ועומדין להתפלל. ומתפללין שלשה ראשונות ואתה קדשת וג' אחרונות. ואם טעה והתחיל תפלה של חול גומר אותה ברכה שנזכר בה שטעה ומתחיל של שבת. ואם היה סבור שהוא חול והתחיל אדעתא דחול, ומיד כשאומר תיבת אתה נזכר קודם שאומר חונן, והתחיל בשל חול וגומר אותה ברכה. אבל אם היה יודע שהוא שבת ושלא בכוונה התחיל תיבת אתה, אפילו אם הוא בתפלת שחרית שאינה פותחת באתה, אינו גומר ברכת אתה חונן, דחשבינן ליה כטעה בתפלת שבת בין זו לזו, דתיבת אתה נמי התחלת תפלת שבת היא. עיין בתרומת הדשן סימן י"ד.
<h4>סימן תכח</h4>
ואחר כך אומר ש"ץ ויכלו. אעפ"י שאמרו אותו בתפלה תקנו לאומרו פעם אחרת בקול רם ומעומד, לפי שהוא עדות להקב"ה שברא שמים וארץ בששה ימים וביום השביעי שבת ממלאכתו. ועדות מעומד, שנאמר (דברים יט, יז) ועמדו שני האנשים, ודרשינן אלו עדים שצריך שיעידו ביחד ומעומד, ולכך צריך שיאמרו אותו ביחד. ואמרינן פרק כל כתבי (שבת קיט ב) אמר רב חסדא אמר מר עוקבא, כל המתפלל בערב שבת ואומר ויכלו, שני מלאכים המלוים לו לאדם מניחים ידיהם על ראשו, ואומרים לו וסר עונך וחטאתך תכופר (ישעיה ו, ח). והטעם שאומרים פסוק זה, מפני שכתוב בעניין עדות (ויקרא ה, א) אם לא יגיד ונשא עונו, וזה שאמר ויכלו לא כבש העדות כמו שאמרנו לפיכך יוסר אותו עון מעליו. ועוד טעם אחר לויכלו שאומר אחר התפלה, לפי שבויכלו כתב ג' זמנין אשר, וכן בפסוק ראשון שבפרשת פרה אדומה כתוב ג' פעמים אשר, לומר ששניהם שקולים כאחד, דכשם שפרה מכפרת כך האומר ויכלו ג' פעמים מתכפר. ועוד טעם אחר, לפי שכשחל יום טוב בשבת אין אומרים אותו בתפלה, וכדי שלא לחלוק בשבתות אנו אומרים אותו תמיד. גם בקדוש קבעוהו כדי להוציא בני ביתו, ולא הקפידו בו כל כך לאומרו מעומד, כי על פי שנים עדים יקום הדבר (דברים יז, ו).
ועוד דאמרינן פרק כל כתבי (שבת שם) המתפלל בערב שבת ואומר ויכלו מעלה עליו הכתוב כאילו נעשה שותף להקב"ה במעשה בראשית. וצ"ע מאי מעליותא קאמר דנעשה שותף, והא גנאי הוא כלפי מעלה כל שניות ושיתוף. ואפשר לומר שהכוונה בזה, כי באמרו ויכלו שמראה בעצמו שמעלה עליו כל הכתוב בתורה לעניין חדוש העולם, ומאמין בו אמונה קיימת כאילו הוא ראה בעיניו מעשה היצירה, וכמו שהוא עצמו היה שותף להקב"ה בעשיית המלאכה, לפי שאין לבו נוקפו בדבר קטן או גדול במעשה ההוא. ואנו צריכין לשתף כל ישראל גדולים וקטנים טף ונשים, לכן אומרים אותו בתפלה ואחר התפלה ועל הכוס (ארחות חיים שבת סי' י').
והצרור המור כתב בפרשת בראשית (ד"ה וישבות) כי רמוז בפסוקים אלו ג' עולמות, ויכלו השמים כו' ויכל אלהים, כנגד עולם התחתון. וישבות ביום השביעי, כנגד עולם האמצעי. ויברך אלהים את יום והשביעי, כנגד עולם העליון שיש בו ברכה ותוספת טובה, וקדושה נוספת מצד המלאכים שנקראים קדושים. ואומרים קדוש קדוש קדוש ה' צבאות להורות שהקדושה האמתית היא קדושת השם יתברך, לפי שהוא קדוש ונורא עליהם. ולכן אנו אומרים ויכלו השמים ג' פעמים בליל שבת, אחד בתפלת עמידה, ואחד כשחוזר החזן, ואחד בקידוש, להורות שאנו מעידים שה' ברא ג' עולמות. ולכן אנו אומרים אותו בעמידה, כדכתיב בעדים (דברים שם) ועמדו ב' האנשים, וקבלנו שהם העדים, וכן אנו מעידים בעמידה לפי שהעדים על ה'. ועל המלאכים שהם עומדים, דכתיב בהשם יתברך (זכריה א, ח) והוא עומד בין ההדסים. וכן המלאכים נקראים עומדים, דכתיב (ישעיה ו, ג) שרפים עומדים. ועל כל זה אנו מעידים ואומרים ויכלו השמים ויכל אלהים וישבות ביום השביעי, עכ"ל.
<h4>סימן תכט</h4>
פעם אחת שכח דודי רבי קלונימוס בן רבנא יודא ולא אמר ויכלו בבית הכנסת, ולאחר שישב על השולחן הזכיר, ועמד ולקח כוס ואמר ויכלו עד לעשות, ואחר כך ישב במקומו וסיים הקידוש. ואמרו לו בני הבית למה עמדת, אמר שכחתי לומר ויכלו ויש לי לומר ואהיה שותף להקב"ה. ועל כן צריך אני לעמוד, עכ"ל הרוקח (פירוש הסדור עמ' תעח).
<h4>סימן תל</h4>
ואחר ויכלו תקנו שיאמר ש"ץ בקול רם ברכה אחת מעין שבע, מפני שרוב העם באין בערב שבת להתפלל בבית הכנסת, ויש מתאחרין לבא ולא יספיקו לגמור תפלתן עם הציבור וישארו שם יחידים, ויהיה סכנה להם מפני המזיקין. לפיכך תקנו שיאמר ש"ץ ברכה זו, שיוכל מי שהתאחר להשלים תפלתו קודם שילכו הציבור משם. והר"ר נתן ז"ל כתב עוד טעם אחר, דמשום מזל מאדים המשמש בערב שבת תקנוה בשבת ולא ביום טוב שחל בחול, ומשום אגרת בת מחלת ליכא דאביי גזר עלה שלא תראה כלל בישוב (פסחים קיב ב). ואף ביום טוב שחל להיות בשבת שלא לחלק, או שמא היו טרודין באוכל נפש ומתאחרין לבא, או כגון שומרי גנות ופרדסים. ואין מזכירין עניין היום בברכה זו, אבל חותמין בה לעולם מקדש השבת בלבד, אבל בשבת שחל יום ראשון של פסח אין אומרים אותה כלל, דלילה משומר מן המזיקין הוא, כדכתיב (שמות יב, מב) ליל שמורים הוא לה' (כלבו סי' ל"ה). ויחיד אין לאומרה, לפי שלא נתקנה אלא בשביל עם שבשדות, מה שאינו ביחיד. תשב"ץ (סי' רל"ו). וכתב הרבינו פרץ בהגה, לפיכך אין לו לפתוח ולחתום בברכה, אלא מתחיל מגן אבות בדברו עד מעשה בראשית ע"כ.
<h4>סימן תלא</h4>
ואחר כך מקדשין על היין בבית הכנסת. והטעם למנהג זה, מפני האורחים שאוכלין שם בחדר הסמוך לבית הכנסת. ויש אומרים שהמנהג משום רפואה, לפי שאמרו רז"ל (ברכות מג ב) פסיעה גסה נוטל אחד מחמש מאות ממאור עיניו של אדם, ומהדר ליה בקדושא דבי שימשא, והוא הקידוש שעושין בבית הכנסת (כלבו סי' ל"א). ויש אומרים כי הטעם לפי שפעמים יש בציבור מי שאינו בקי בנוסח הקידוש, ובשמעו אותו ילמדהו. או אפשר לומר להוציאו בזה הקידוש אחר שדעתו לאכול בביתו. ואף על פי שהלכה רווחת שאין קדוש אלא במקום סעודה דכתיב וקראת לשבת עונג, במקום עונג שם תהא הקריאה (ארחות חיים שבת סי' ט'). וכן כתב רבינו נסים ז"ל, מי שקדש בבית זה ודעתו לאכול בבית אחר אין צריך לחזור ולקדש בבית אחר, והביא ראיה מהא דאמר (ירושלמי ברכות פ"ו ה"ו) מי שסוכתו ערבה עליו, מקדש בליל יום טוב אחרון של חג בביתו ועולה ואוכל בסוכתו, כן כתב הכלבו בסימן ל"א. ובסימן ל"ה כתב, דיש מקומות שנהגו לעמוד על רגליהם בשעה שמקדש החזן בבית הכנסת, ואמרו רז"ל דמעלי לברכי, כלומר לעיפות הברכים.
<h4>סימן תלב</h4>
ואחר כך אומר במה מדליקין. ואמרו הגאונים ז"ל, דתקנו לאומרו כדי להמתין מאן דלא מצלי משום סכנה דבי שמשי דשכיחי מזיקים. ויש לומר שלכך תקנו אותה כדי להורות פסול שמנים ופתילות ושאר הלכות שבו. וביום טוב שחל להיות בערב שבת או בשבת אין אומר אותו, דאם חל בערב שבת לא יכול לומר עשרתם ערבתם. ואם חל בשבת גזרינן אטו ערב שבת. גיליון (כלבו סי' ל"ה).
<h4>סימן תלג</h4>
כתב במרדכי פרק במה מדליקין (סי' רצ"ו) ובהגהות מיימוני פ"ה (מהלכות שבת אות ר') דמי שלא התפלל מנחה וענה ברכו עם הקהל, כבר עשהו קודש ושוב לא יעשנה חול להתפלל תפלה של חול, אלא יתפלל ערבית שתים. וכתב מהרא"י בתרומת הדשן סימן ד', ובכתביו סימן קנ"ג, שנמצא בתשובה מי ששהה להתפלל מנחה בערב שבת עד שענו הקהל ברכו, ועדיין לא עבר זמן המנחה, שאל יתפלל מנחה באותו בית הכנסת שבו הקהל והש"ץ מתפללין, אחרי שהקהל קדשו היום לא יעשהו חול אצלם, אלא ילך חוץ לאותו בית הכנסת ויתפלל תפלה של חול, וכן הורו כמה גדולים. וכתב הוא ז"ל דלא פליגי אהא שכתב בסמוך בשם המרדכי והגהות, דשאני התם שכבר ענה עם הקהל ברכו שהוא עצמו עשהו קודש בעניית ברכו, ומשום הכי לית ליה תקנתא. אבל ההיא בשלא ענה עמהם, כגון שלא היה בבית הכנסת, ומשום הכי יכול לעשותו חול שלא בפניהם.
וכתב עוד, ונראה לי שאם יבא אחד לבית הכנסת סמוך לברכו לא ימתין מלהתפלל עד לאחר ברכו בשביל עניית ברכו, דכיון דשעה עוברת להתפלל מנחה אם יענה ברכו, אין להקפיד אם לא יענה ברכו. והכי איתא בהדיא בסמ"ק במצות תפלה (סי' י"א) אעניית מודים עם הציבור. ואף על פי שלא יוכל לגמור חצי תפלת המנחה קודם ברכו, ונמצא מתפלל מקצת תפלת חול באותו בית הכנסת שבו הציבור ושלוחם שענו כבר ברכו וקדשו היום. מכל מקום הואיל והתחיל בהיתר אין נראה דיש קפידא כולי האי. ואף על גב דפרק ערבי פסחים (פסחים קז ב) פירש רשב"ם דהיכא דידוע שאינו יכול לגמור בהיתר הוה כמתחיל באיסור. נדון דידן נראה דאין לדמות להתם, דלא איסור והיתר שייך ביה עכ"ל בתרומת הדשן. והכי נהוג, דלא כמו שכתב בכתביו סימן קנ"ג דאם יודע בודאי שלא יוכל לגמור אסור לו להתחיל, דיש לסמוך על מה שכתב בספר תרומת הדשן יותר מעל מה שכתב בכתביו, דמה שאדם כותב בספר יותר מדקדק בו ממה שכתב בכתביו. ועוד דמה שקשה ממה שכתב בכתביו כבר ישבו בתרומת הדשן (ב"י או"ח רס"ב).
<h4>סימן תלד</h4>
<big>ט.</big> לקדש על היין. דגרסינן במכילתא (דר"י יתרו פ"ז) זכור את יום השבת לקדשו (שמות כ, ז) קדשהו בברכה, מכאן אמרו שמקדשין על היין בכניסתו. אין לי אלא בלילה ביום מנין, ת"ל ושמרתם את השבת. וגרסינן נמי בפרק ערבי פסחים (פסחים קו א) תנו רבנן זכור את יום השבת לקדשו, זכרו על היין בכניסתו, אין לי אלא בלילה ביום מנין, ת"ל זכור את יום. והטעם הוא מאחר שאנו אומרים שבח ושירה לכבוד השם יתברך שנתן לנו את יום השבת ולכבוד היום, צריך לאומרו על היין, כדאיתא בפרק כיצד מברכין (ברכות לה א) אמר ר' שמואל בר נחמני אמר ר' יונתן, מניין שאין אומרים שירה אלא על היין, שנאמר (שופטים ט, יג) החדלתי את תרושי המשמח אלהים ואנשים, אם אנשים משמח אלהים במה משמח, מכאן שאין אומרים שירה אלא על היין. ועוד שעתה עת כניסת הכלה, וצריך לקבלה בשמחה ובטוב לב, ולשמחה בדבר המשמח אלהים ואנשים.
וקידוש דיום שהוא ביין אף על גב דלא שייכי הני טעמי, אינו אלא מדרבנן. ומה שכתב ביום מנין ת"ל כו', אסמכתא בעלמא הוא, דאי קידושא דיממא דאורייתא היכא לא אמרינן ביה אלא בורא פרי הגפן ותו לא, והלא ברכה זו ברכת הנהנין היא ולא מעין קידושא היא. אלא קידושא דאורייתא בלילה היא דהוה בכניסתו, אלא משום כבוד יום עדיף מכבוד לילה ראו חכמים לעשות ביום זכר לקידוש, והיינו בורא פרי הגפן ותו לא, שהוא התחלת קידוש לילה. ועוד שלפי שאין אומר שירה אלא על היין, כיון שמברכין על היין תחלה שלא כדרך שאר הסעודות, הוי כעין שבח ושירה לקדושתו של יום. ומשום דלא הוי אלא מדרבנן לא ראו להאריך בו יותר כדי שלא להשוותו לקידושא של לילה. וקראוהו קידושא רבה לכנוי, לפי שאינו עיקר כקידוש לילה וזוטר שיעוריה, כדקריא לסומא סגי נהורא (ר"ן פסחים כב. ד"ה אין לי). ורש"י ורשב"ם פירשו בענין אחר עיין בערבי פסחים דף ק"ו.
<h4>סימן תלה</h4>
<big>י.</big> סעודת ליל שבת. כשבא אדם לביתו צריך שימצא נרות דולקות ושלחן ערוך, כדאמרינן בפרק כל כתבי (שבת קיט ב) תניא רבי יוסי בר יודא אומר, ב' מלאכי השרת מלוין לו לאדם בערב שבת מבית הכנסת לביתו, אחד טוב ואחד רע. כשבא לבית נמצא נר דלוק ושלחן ערוך ומטה מוצעת, מלאך טוב אומר יהי רצון שיהא לשבת האחרת כך, ומלאך רע עונה אמן בעל כרחו. לא מצא נר דלוק ושלחן ערוך ומטה מוצעת, מלאך רע אומר יהי רצון שיהא לשבת האחרת כך, ומלאך טוב עונה אמן בעל כרחו. ופירש הר"ר מאיר כוכב, כי זה הוא לפי סדר המזלות, שמזל צדק משמש בשעה אחרונה של ערב שבת, ומלאך שלו צדקיאל שמו, וזהו מלאך טוב. ומאדים משמש בשעה ראשונה של ליל שבת, ומלאך שלו סמאל שמו, וזהו מלאך רע. ונמצא ששניהם פוגעים זה בזה, זה נכנס בהכנסת שבת וזה יוצא, ושניהם מלוין לו לאדם עד ביתו.
ומצינו במדרשו של רשב"י עליו השלום (זוה"ח ס' ע"א) כשאדם בא מבית הכנסת בערב שבת באים עמו מלאכים מצד זה ומצד זה ושכינה על כולם כאם על בנים, ובאותה שעה יפול מצדך וגו', רק בעיניך וגו', כי אתה ה' מחסי וגו', לא תאנה אליך רעה וגו' (תהילים צא). וכל זה כשאדם בא לביתו ומקבל אושפיזא בשמחה, וכשהשכינה רואה נר דלוק, והמלאכים שלחן ערוך ואיש ואשתו בשמחה, שכינה אומרת זה שלי הוא ישראל אשר בך אתפאר. ואם לא שכינה הולכת ומלאכים עמה, ויצר הרע בא וחיילוי עמו ומתחברים עמהם, ואומר זה שלי הוא ומן חילי הוא. מיד רוח הטומאה שורה עליו ומסתלק יו"ד מן האיש וה"א מן האשה, ונשארים אש ואש, ומאלו נקרא טמא, ועל זה נאמר (עי' משלי כג, ו) אל תתאו למטעמותיו של רע עין, ושלחנו מלא קיא צואה ע"כ.
<h4>סימן תלו</h4>
ונוהגים לפרוס מפה על השלחן. וקאמר בירושלמי שלא יראה הפת בושתו. פירוש שהוא מוקדם בפסוק והיה ראוי להקדימו בברכה, ומקדימין ברכת היין. ויש אומרים שהוא זכר למן, שהיה מונח בקופסא טל למעלה טל למטה, וזכר לזה נותנים מפה תחת הפת ואחרת על גביו (טור סי' רע"א). והטעם הנכון הוא דאין מביאין השלחן אלא אם כן קידש, וטעמא כדפירש בשאלתות דרב אחאי גאון בפרשת יתרו (שאילתא נד) וקרובי תכא מקמי דלקדיש קידושא דשבתא לא מקרבינן, מאי טעמא כי היכא דתיתי סעודתא ביקרא דשבתא. וכתבו התוספות בפרק כל כתבי (ק: ד"ה לאו) וזהו דווקא בימיהם שהיו להם שלחנות קטנים לפני כל אחד ואחד, אבל שלנו גדולים הם וקשה לטלטלם ע"כ. ואם כן לא יבא סעודתא ביקרא דשבתא. וכתב רשב"ם בפרק ערבי פסחים (שם ד"ה ה"ג רבה) דמטעם זה נהגו לפרוס מפה ללחם עד אחר קידוש בשבתות ובימים טובים, ולאחר קידוש מסירין מפה העליונה ואתא סעודתא ביקרא דשבתא. וכן כתב המרדכי בפרק כל כתבי (שבת סי' תח).
ומקדש על הכוס מלא יין, ומתחיל י'ום ה'ששי ו'יכלו ה'שמים, ראשי תיבות שם של ארבע. ומלת ויכלו עולה מספרו ע"ב, רמז לשם של ארבע מתגלגל בצירופו ע"ב (זוהר רע"מ במדבר רמ"ה ע"ב). ולרמוז שבשם הזה נעשו שמים וארץ להיות כסא ה', כאומרו (ישעיה סו, א) השמים כסאי. וזהו ההר חמד אלהים לשבתו (תהילים סח, יז) כדכתיב (ישעיה מ, כב) וימתחם כאהל לשבת. ולזה אמרו כי ויכלו הוא לשון חמדה, כמו נכספה וגם כלתה (תהילים פד, ג). ויכל אלהים ביום השביעי, ויחמד ה' ביום השביעי, ולכן נקרא חמדת ימים. ולכן נוהגין לעמוד בתחלה עד מלת השמים שהוא גמר השם (צרור המור בראשית ד"ה ויכולו). וכתב הכלבו סימן מ"א, שהיה לנו לקדש מעומד לכבוד המלך שאנו יוצאים לקראתו, אך לפי שאין קידוש אלא במקום סעודה צריך לישב, דאי קאים ויתיב מחזי כחוכא ואטלולא ע"כ.
<h4>סימן תלז</h4>
ואחר כך אומר בורא פרי הגפן וקידוש זכרון למעשה בראשית, פירוש שאנו שובתים ביום ששבת בו הקדוש ברוך הוא אחר תכלית מעשה בראשית. תחלה למקראי קודש, שהשבת מוזכר תחלה בפרשת המועדים קודם לכולם. זכר ליציאת מצרים, אפשר לומר שהשבת תחלה למקראי קודש שהם זכר ליציאת מצרים. והרמב"ן (דברים ה, יד) כתב שהשבת עצמו זכר ליציאת מצרים, כי בעבור היות יציאת מצרים מורה על אלוה קדמון מחדש חפץ ויכול, על כן כתוב בדברות שניות וזכרת כי עבד היית בארץ מצרים וגו', על כן צוך ה' אלהיך לעשות וגו'. שאם יעלה על לבבך ספק על השבת שמורה על החידוש ועל החפץ ועל היכולת, תזכור מה ראו עיניך ביציאת מצרים, שהוא לך לראייה ולזכות. והנה השבת זכר ליציאת מצרים, ויציאת מצרים זכר לשבת, כי יזכרנו בו ויאמרו כי השם מחדש בכל עת ובכל זמן אותות ומופתים, ועשה הכל ברצונו הוא אשר ברא את הכל במעשה בראשית (טור סי' רע"א).
והרמב"ם ז"ל פירש בספרו הידועה (מו"נ ח"ב לא), כי בעבור היותינו עבדים במצרים כל הימים ולא היתה לנו מנוחה ואפילו ביום השבת. והנה בשבת שני טעמים, אמונת חידוש העולם ויציאת מצרים. ולכן בא בדברות ראשונות בטעם השבת כי ששת ימים עשה, ובשניות מוסיף וזכרת כי עבד, עד כאן. ועתה בא בטוב השני טעמים זכרון למעשה בראשית תחלה למקראי קודש זכר ליציאת מצרים. ואין אומרים בקידוש אשר בחר בנו, לפי ששבת ניתן במרה ועדיין לא בחר בנו לגמרי עד אחר נתינת התורה (ארחות חיים ע"ש סי' י').
<h4>סימן תלח</h4>
וכשמתחיל הקידוש יתן עיניו בנר, כמש"כ לעיל בשם שכל טוב, וכן כתב מהר"ש (מנהגי מהר"ש מנוישטט י"ג) בשם אביו מהר"ר יצחק ז"ל. ובשעת הקידוש יתן עיניו בכוס, כמו בכוס של ברכה. ושותה מלא לוגמיו כמו שכתבתי לעיל (סי' שמ"ה), דכל דבר הטעון כוס צריך לשתות מלא לוגמיו. ואחר שישתה המקדש ישתו המסובין ולא קודם.
<h4>סימן תלט</h4>
ובוצע על שתי ככרות, דכתיב (שמות טז, כב) לקטו לחם משנה. ואמר רב אשי חזינא לרב כהנא דנקיט תרתי ובצע חדא (ברכות לט ב), פירוש אוחז שתים בידו ובוצע מאחת. ומצוה לבצוע פרוסה גדולה שתספיק לו לכל הסעודה, מפני שנראה כמחבב סעודת שבת שחפץ לאכול בה הרבה, ולא מחזי כרעבתנותא כיון שאינו עושה כן בחול. וכתב הכלבו סי' כ"ד, יש נוהגין לבצוע התחתון ולא העליון, ואנו נוהגין לבצוע העליון עכ"ל. וכן כתב הרב המגיד פ"ח מהלכות חמץ ומצה (ה"ו) שמן הככר העליון בוצע. ויש נוהגין על פי הקבלה לבצוע התחתון, ודוקא בלילי שבת, אבל ביום השבת ובלילי יום טוב בוצעים על העליונה, והטעם ידוע לחכמי האמת. ומורי הרב ז"ל היה בוצע שתי הככרות ביחד.
ובקשתי את שאהבה נפשי, מצאתי חדושי רשב"א במסכת ברכות פרק כיצד מברכין (שם) רבי זירא בצע אכולא שירותא. פירש רש"י ז"ל פרוסה גדולה שהיה די לו לכולה סעודה. ואינו מחוור בעיני, דלא הוה ליה למימר אכולה שירותא, אלא בצע כולה שירותיה. ועוד דאם כן היכי פריך מחזי כרעבתנותא, אדרבה היינו עין יפה, דעלה אמרו בעל הבית בוצע. ועוד דבר הלמד מעניינו הוא, דאמר צריך לבצוע על שתי ככרות. אלא ודאי הכי פירושו, בוצע על כל הככרות המונחות לפניו לאכול, והא ודאי מחזי כרעבתנותא. והיינו נמי דאמר רב אשי בתר הכי כי הוינן בי רב כהנא הוי שקיל תרתי ובצע חדא. וכן פירש רב האי גאון ז"ל, וז"ל אי מברך איניש בשבתא אתרתי ובצע חדא כרב כהנא שפיר דמי, ואי בצע להו לתרוייהו אפילו לכולה שירותא כרבי זירא שפיר דמי.
<h4>סימן תמ</h4>
כתבו התוס' (ד"ה והלכתא) והמרדכי (סי' קכ"ח) בפרק כיצד מברכין (ברכות לט ב) דבשבת נכון להחמיר ולברך קודם שיחתוך, שלא תשמט ידו לבצוע קודם שתכלה הברכה, שאז לא יהיה לו לחם משנה. וכן כתב הר"ר פרץ בהגה"ה בתשב"ץ סי' כ"ט.
<h4>סימן תמא</h4>
<big>יא.</big> עונתן של תלמידי חכמים. דגרסינן בבבא קמא פרק מרובה (פב א) אשר פריו יתן בעתו (תהילים א, ג) זהו עונתן של תלמידי חכמים מערב שבת לערב שבת. ושמעתי בעתו, רוצה לומר בעת ו'. ומי שנזהר בזה יזכה לחיים, כמו שמצאתי כתוב טועמיה חיים זכו, רוצה לומר טועמי טעם ביאה לילי שבת, חיים זכו ע"כ. ולא עוד אלא ששכרו מרובה בעולם הבא, כדאיתא במדרש (זוהר ח"ג פ"ב ע"א) כה אמר ה' לסריסים (ישעיה נו, ד) הם המסרסים עצמם כל ימי השבוע. אשר ישמרו את שבתותי, שהם ממתינים לשבת שהוא עיקר עונה. וישמרו, מלשון ואביו שמר את הדבר (בראשית לז, יא). ולשון רז"ל (ברכות ג א) שמר לי על הפתח, השכר שלהם שיתן להם עולם הבא, יד ושם טוב מבנים ובנות שיש להם בעולם הזה.
<h4>סימן תמב</h4>
<big>יב.</big> תפלת שחרית. כתב המרדכי פ"ח דשבת (סי' שצ"ח) מה שנהגו העולם שכל ימי השבוע מתעוררים בבוקר בבית הכנסת לתפלה או ללמוד, ובשבת ישנים יותר בשחרית. זהו טעמא של דבר, שבכל ימי השבוע נאמר בתמיד של שחר בבקר בבקר (שמות כט, לט), ובתמיד של שחר בשבת לא נאמר כן אלא וביום השבת (במדבר כט, ט), ולשון זה משמע איחור כדמשמע ביומא (לד א). וטעם זה שמע הר"י בר יודא בעיר רומא מפי רב האי גאון, וכן הוא במהרי"ל (שבת לז) בשם מהר"ש שקבל כן מרבו מהר"ר יצחק מנטרהויז"ן ז"ל.
<h4>סימן תמג</h4>
מצאתי כתוב, דאסור לבדוק ציצית בהשכמה בבית הכנסת בשבת לאור הנר, כי לפעמים הם מסוכסכים וצריכים עיון להפרידן ולבודקן, ולא גריעי מכלים הדומין זה לזה שאסור לשמש קבוע לבודקן לגירסת רש"י (שבת יא א) ולגירסת רשב"ם בשמש שאינו קבוע. ע"כ (ביאור עמודי שלמה למהרש"ל על הסמ"ג, לאוין עמ' כ"ז).
<h4>סימן תמד</h4>
ומסדרין הברכות ופרשת הקרבנות, ומוסיפים וביום השבת כמו שכתבתי לעיל בתפלת חול. ואין אומרים מזמור לתודה בשבת, לפי שאין תודה קרבה בשבת, ואינו טעם של עיקר, כן כתב הטור בסימן רפ"א. וכתב הבית יוסף וז"ל, ומה שכתב רבינו שאינו טעם של עיקר, נראה משום דמזמור זה אין אנו אומרים לשם קרבן תודה אלא לשם הודאה ע"כ. וקשה לי למה טרח הרב להדר למצא טעם לבאר, והלא הטור עצמו כתב בסימן נ"א למה אינו טעם של עיקר, דליכא למיחש דלמא אתו להקריבה כשיבנה בית המקדש, דלא טעו אינשי בהכי, ומי יודע לבאר דבריו חוץ ממנו.
<h4>סימן תמה</h4>
ואומרים נשמת, לרמוז שיש לנו נשמה יתירה בשבת, ובה אנו משיגים חכמה יתירה בשבת, לפי שהוא יום מוכן לכל השנה ובפרט לצדיקים שהם חיים, כענין שאמרו רז"ל (זוהר ח"א קס"ד ע"א, ועי' ברכות יח א) סוד אמרו ובניהו בן יהוידע איש חי (שמואל ב' כג, כ) מפני שהוא צדיק נקרא חי, כנוח תמיד עליו הרוח, וזהו נשמת כל חי.
<h4>סימן תמו</h4>
כתב הרבינו יונה בסוף פרק אין עומדין (ברכות כד. ד"ה הכורע) שאין נכון לשחות בולך לבדך אנחנו מודים, שאין לשחות אלא במקומות שאמרו חכמים.
<h4>סימן תמז</h4>
כתב אבודרהם (עמ' קסז) וז"ל, אל אדון על כל המעשים תמצא בחרוז ראשון עשר תיבות, אל אדון על כל המעשים הרי ה'. ברוך ומבורך בפי כל הנשמה הרי ה'. ואין לומר ברוך הוא ומבורך. והחרוזים האמצעים מן גדלו וטובו עד שבח נותנים לו בכל חרוז ח' תיבות, סך הכל ע"ב. וחרוז אחרון יש בו י"ב תיבות שבח נותנים לו כל צבא מרום, תפארת וגדולה שרפים ואופנים וחיות הקודש, הרי י"ב, לרמוז שע"י שם של ע"ב אותיות מסר את התורה שיש בה עשרת הדברות, לשנים עשר שבטי ישראל, כמו שנאמר במתן תורה (שמות יט, ט) הנה אנכי בא אליך בע"ב הענן ע"כ. וכן היה נוהג מורי מהר"ש ז"ל, שלא היה אומר ברוך הוא ומבורך רק ברוך ומבורך. גם לא היה אומר חסד ורחמים לפני כסא כבודו, רק חסד ורחמים לפני כבודו, דצריך להיות רק ד' תיבות. ועוד דכבר אמרו זכות ומישור לפני כסאו (שו"ת מהרש"ל סי' ס"ד).
<h4>סימן תמח</h4>
ואומרים לאל אשר שבת. וכל המזמורים של שבת אי לא אמרן אין מחזירין אותו, אבל לאל אשר שבת אי לא אמרינן מהדרינן ליה, מאור זרוע (ח"ב סי' מ"ב).
<h4>סימן תמט</h4>
ומתפלל שלשה ראשונות ושלשה אחרונות, וקדושת היום ישמח משה, פירוש כשהיו אבותינו במצרים וראה משה כובד השעבוד שהכבידו עליהם, בקש מפרעה שיתן להם יום אחד בשבוע שינוחו בו ונתנו לו, ובחר ביום השביעי. וכאשר נצטוו על יום השבת שמח משה שבחר בו, וזהו ישמח משה במתנת חלקו. ויש מפרשים משום הא דכתיב (שמות לא, יג) לדעת כי אני ה' מקדשכם. אמר ליה הקדוש ברוך הוא למשה מתנה טובה יש לי בבית גנזי ושבת שמה, ואני מבקש ליתנה לישראל, לך והודיעם. ועל כן תקנו ישמח משה באותה מתנה. ויש בו נ"ה תיבות כנגד נ"ה אותיות שיש מאת את שבתותי תשמרו עד ויתן אל משה ככלותו. וזהו שתקנו בעמדו לפניך על הר סיני, שנאמר ויתן אל משה סמוכה אל פרשת שבת, עכ"ל טורים (סי' רפ"א). וכתב מהר"א מפראג וז"ל, איני מבין כי חפשתי על כל הדרכים ולא מצאתי, ואני יגעתי ומצאתי כי צריך להיות ויש בו ק"ה תיבות, כנגד ק"ה תיבות שיש מאת את שבתותי תשמורו עד ויתן אל משה ככלותו. ורצה לומר עד ועד בכלל, כי מהפסוק אך את שבתותי תשמורו עד סוף פסוק ויתן אל משה כו' יש ק"ה תיבות, וכן בישמח משה. ושמעתי כי יש ליישב גרסת הטור כי יש בו נ"ה תיבות זולת ושמרו, כמו שיש מאך את שבתותי תשמורו עד ויתן אל משה ככלותו זולת ושמרו. שכנגד הפסוקים זולת ושמרו תקנו התפלה, אבל ושמרו קרא כצורתו הוא ולא תיקון תפלה, ויש נ"ה תיבות עד כלם ישבעו, דמשם ואילך טופס של כל תפלת שבת הוא.
<h4>סימן תנ</h4>
יש שואלין, מה ראו חכמים לתקן בשבת שלש תפלות משונות זו מזו, אתה קדשת, ישמח משה, אתה אחד, וביום טוב לא תקנו אלא אחת, אתה בחרתנו לערבית ולשחרית ולמנחה. ויש לומר מפני ששבת נקראת כלה והקב"ה נקרא חתן, תקנו אתה קדשת על שם הקידושין שנותן החתן לכלה. ואחר כך ישמח משה על שם שמחת החתן בכלה. ואחר כך מוסף על שם התוספת שמוסיף החתן על כתובת הכלה. או אי נמי על שם שמקריבין קרבנות כעין סעודת מצוה, ואחר כך אתה אחד על שם שמתיחד החתן עם הכלה. והר"ר קלונימוס כתב טעם אחר, ששלש תפלות אלו הן כנגד שלש שבתות, שבת בראשית, ושבת של מתן תורה, דכו"ע מודי דבשבת נתנה תורה, ושבת שלעתיד. וכן הוא הפירוש אתה קדשת מיירי בשבת בראשית, וישמח משה מיירי בשבת מתן תורה, ואתה אחד מיירי בשבת שלעתיד, שאז יהיה ה' אחד ושמו אחד. ואם תאמר הא קיימא לן (שבת פז ב) כי פסח שיצאו ישראל ממצרים היה ביום חמישי, ואם כן יום מתן תורה יבא ביום ששי, והיכי אמרינן דבשבת נתנה תורה. ויש לומר דקיימא לן אייר דההיא שתא עבורי עברוה, כלומר הוסיפו יום אחד. וטעם זה כתבו ג"כ הטור או"ח סימן רצ"ב. והטעם הראשון כתבו גם כן האבן שועיב בדרש של שבועות. וכתב עוד, אתה קדשת כנגד שבת בראשית, ישמח משה כנגד שבת דמרה, אתה אחד כנגד שבת עשרת הדברות.
<h4>סימן תנא</h4>
ומוציאין ספר תורה וקורין שבעה, דתנן בפרק הקורא את המגילה (מגילה כב ב) כל יום שיש בו מוסף ואין בו יום טוב, כגון ראש חדש וחולו של מועד קורין ד', וביום טוב חמשה, ובשבת שבעה. ואיתא נמי התם, כל יום העודף דבר מחבירו מוסיפים בו גברא לקרות בתורה. הלכך בשני וחמישי שלשה גברי, ובראש חדש ובחולו של מועד דאיכא מוסף מוסיף רביעי, וביום טוב דאיכא איסור מלאכה חמשה, ביום כפורים דאיכא ענוש כרת ששה, בשבת דאיכא סקילה שבעה. ושמעתי רמז מאותיות שמע ישראל וגו', שמע ג' אותיות, ישראל חמשה אותיות, ה' ארבע אותיות, אלהינו ששה אותיות, ה' אחד שבעה אותיות, וכולם הם כ"ה וסימן כ"ה תברכו (מנהגים ר"ח אות נ"ו). וכתב השבלי לקט (סי' ע"ז) בשם תשובת הגאונים, למה קורין בתורה שבעה, שאם יארע לאדם אונס שלא בא לבית הכנסת כל שבעת ימי השבוע ולא שמע ברכו, יאזין מפי הקורא שבעה פעמים ברכו ויוצא ידי חובתו.
מנהג קריאה עיין לעיל (סי' רכג - רנז)
<h4>סימן תנב</h4>
כתב אבן הירחי (המנהיג שבת עמ' קפ"ב) מנהג בכל צרפת ופרובינצא לכל המסיים בתורה מהקוראים אומרים לו החזן בקול חזק. ויש סמך למנהג מדאמר בבראשית רבה (עי' פ"ו, ט) לא ימוש ספר התורה הזה מפיך (יהושע א, ח) מלמד שהיה ספר תורה בחיקו של יהושע, שאין אומרים הזה אלא למי שתופס החפץ בידו, כשסיים יהושע אמר ליה הקדוש ברוך הוא חזק ואמץ, מכאן למסיים את התורה שאומרים לו חזק. ובספרד לא נהגו לאומרו, אלא כשמסיים כל ספר וספר מחומשי התורה. ואולי סוברים למסיים התורה מן הספר ממש קאמר עכ"ל.
<h4>סימן תנג</h4>
ומפטירין בנביא מענינה של פרשה. ואין פוחתין מכ"א פסוקים כנגד ז' שקראו בתורה, שאין פוחתין לכל אחד מג' פסוקים, ואי סליק ענינה בציר מכ"א פסוקים לא בעינן כ"א. ומדלגין בנביא אחד ולא מנביא לנביא, ותרי עשר כנביא אחד.
<h4>סימן תנד</h4>
כתב מהרא"ש במנהגיו וז"ל, לעולם כשיש שני סדרות יחד מפטירין בשנייה, חוץ מאחרי מות וקדושים שמפטירין הלא כבני כושיים, שהוא נרשם לאחרי מות. לפי שהתשפוט מיירי בתועבות ירושלים ששייך לקדושים. וכשחולקים אחרי מות וקדושים מפטירין הלא כבני כושיים לאחרי מות, והתשפוט לקדושים, דאותן תועבות שנאמרו בפרשת קדושים נזכרו גם כן בהתשפוט כדפרש"י, וכן משמע במרדכי (מגילה סי' תתלא) וכן נראה לי. וקשה משום דשייכא לקדושים לא יאמרו אותה, ולמה יגרע מכל הפטרות דמפטירין בשנייה במאי דסליק פתח, ואף אם לא שייכא רק לשניה. והשיב לי חכם אחד, לפי שאותה הפטרה השייכים לקדושים מדברת בתועבות ירושלים לא בשל כל ישראל, לכן דוחין הא דסליק פתח ואומרים אותה שהיא כוללת לכל ישראל. אמנם כשהן חלוקות אומרים כל אחד השייכים לפרשה הנקראת באותה שבת. ולי נראה הואיל ויש באותו שבת שתי הפטרות, הגון הוא להניח ממה שיש בהו הזכרת תועבות ירושלים ולהפטיר באחרת, מדאיתא במגילה סוף פרק הקורא עומד (כה ב) מעשה באדם אחד שהיה קורא למעלה מר' אליעזר בן אדם הודע את ירושלם תועבותיה, וכן כתוב מפורש בירושלמי (פ"ד הי"ב) שהתחיל להפטיר לפניו כן. אמר לו עד שאתה בודק בתועבות ירושלים צא ובדוק בתועבות אמך. ובדקו אחריו ומצאו בו שמץ פסול, ובירושלמי מפורש שנמצא ממזר.
וא"ת ואיך מפטירין כשהם מחולקים. ויש לומר אין הקפדה אלא כשיש אחרת עמה ושתיהם לפנינו, שנפטיר באחד משתיהם נניח משל תועבות ירושלים לכבודה ונפטיר באחרת. אמנם בשאין אלא היא לבדה דמענין הסדרא היא אין הקפדה ונפטיר בה ואין בכך כלום. וכן הוא במרדכי בפרק בני העיר (מגילה סי' תתל"א) וז"ל, כל פרשיות הסמוכות מפטירין הפטרה של אחרונה, חוץ מאחרי מות וקדושים שאז מפטירין הלא כבני כושיים שהיא הפטרה של פרשה ראשונה, מפני שההפטרה של פרשה שנייה מזכרת מתועבות ירושלים עכ"ל. הרי כתב בהדיא דהעיקר דאין מפטירין בשנייה מפני שמזכרת מתועבות ירושלים ותו לא. ולא כתב בתועבות ירושלים ששייך לקדושים כמו שכתוב במנהגים, כי עקר הטעם שלא להזכיר מתועבות ירושלים וכו', מלות ששייך לקדושים הכתובים במנהגים טעות ומיותרים הם, שהרי עיקר יסודו בנוי על המרדכי כאשר העיד בעצמו, ושם אינם. וכתבתי זאת לאפוקי דעת חכם אחד כתב בספרו נדפס מחדש (לבוש סי' תצ"ג ס"ד) כי מנהג טעות הוא. ולבי אומר שאין לשבש ספרים חדשים גם ישנים, ומנהג ותיקים הוא וממנה לא תזוז.
<h4>סימן תנה</h4>
אמר רבי תנחום אמר רבי יהושע בן לוי, אין המפטיר מתחיל עד שיגלל הספר, כדי שלא יהא הגולל טרוד ולא יוכל לשמוע הפטרה, או"ח סי' קמ"ז (ס"ז). והשבלי לקט (סי' פ') כתב הטעם משום דאיכא בזיון לספר תורה שלא נגלל עדיין והן קורין בנביא. וכתב עוד בשם תשובת הגאונים, כשמברך אחר ההפטרה אינו רשאי לסלק ספר הנביאים מלפניו, כדי שיראה ויברך על מה שהפטיר, וכן הוא בתניא.
<h4>סימן תנו</h4>
ותקנו למפטיר ז' ברכות, כנגד ז' שקראו בתורה, ג' לפני ההפטרה וד' לאחריה. שלשה שלפניה שתים מהם על קריאת התורה, ואחת שלפני ההפטרה אשר בחר בנביאים כו' ופותחת וחותמת בברוך. וארבע לאחריה הראשונה פותחת בברוך וחותמת בברוך. ומה שמפסיקים לכל דבריו אמת וצדק, לא מפני שהוא סיום ברכה, שהרי לא תקנו אלא ו', ואם הוא סוף ברכה אם כן הוה להו ח', אלא כדאיתא במסכת סופרים שהיו נוהגים לומר שם דברי שבח ורצוי. שנייה רחם והיא חותמת בברוך ואינה פותחת, כדין ברכה הסמוכה לחברתה. וכן השלישית שהיא שמחנו, וחותם ברוך אתה ה' מגן דוד, כדאיתא בפרק ערבי פסחים (פסחים קיז ב) דצלותא מצמיח קרן ישועה, דאפטרתא מגן דוד. הרביעית על התורה, וחותם ברוך אתה ה' מקדש השבת (טור סי' רפ"ד).
<h4>סימן תנז</h4>
מה שנקראת הפטרה, כתב הרר"ד אבודרהם (עמ' קעב), לפי שהיו נפטרים בה מקריאת התורה. ור"ת כתב טעם אחר למה נקראת הפטרה, לפי שאמרינן בסוטה פרק ואלו נאמרים (לט א) כיון שנפתח ספר תורה אסור לספר אפילו בדבר הלכה, שנאמר (נחמיה ח, ה) ובפתחו עמדו כל העם. ולאחר קריאת התורה הותרו לפתוח ולדבר, והוא מלשון יפטירו בשפה (תהילים כב, ח), ומלשון פטר רחם פתוח. ויש אומרים (פירוש הרוקח לסדור עמ' תקנה) שהוא מלשון אין מפטירין אחר הפסח, סילוק מן הדבר, כלומר אחר ההפטרה נסתלקו מתפלת יוצר ומתחילין בתפלת מוסף עכ"ל.
<h4>סימן תנח</h4>
כתב בשבלי לקט (סי' פ"א) אחרנהגו להזכיר נשמות ולברך העוסקים בצרכי צבור. וכתב הר"ר בנימין, לפי ששבת הוא יום מנוחה דוגמא לעתיד לבא, ויום שגם המתים נוחים בו ואינם נדונים ראוי להזכירם למנוחה ולברכה ולהתפלל עליהם. וכן מברכים על העוסקים בצרכי צבור וצדקה וגמ"ח, ומתקנים נר למאור ומעילים, או כל דבר לכבוד התורה, והעוסקים בתורה. והחי יתן אל לבו כמה גדול שכר העוסקים בתורה ובמצות. ומה שנהגו להזכיר נשמות ולפסוק צדקה בעד המתים שיועיל להם.
מצאתי בשם הר"ר שניאור, שמעתי שיש בדרש (ספרי דברים ר"י) כפר לעמך ישראל (שם כא, ח) אלו החיים, אשר פדית אלו המתים, מגיד שהמתים צריכים כפרה. נמצינו למדים ששופך דמים חוטא עד יוצאי מצרים. ונראה דעל זה סמכו העולם, בהא דאמרינן פרק קמא דקידושין (לא ב) אומר הרי אני כפרת משכבו תוך י"ב חדש, שמע מינה דמתכפרים בחיים בגופם והוא בממונם. ומה שדורש בספרי (שופטים רי) ששופך דמים חוטא עד יוצאי מצרים, נראה דהכי פירושו, שההורג הזה מגלגל בעונו חטא ועון, ואפילו על אותם שמתו מאותו יום עד שיצאו ישראל ממצרים. דהכי פירושו בדרש בתר הכי, אשר פדית ה' על כן פדית שלא יהיו בינינו שופכי דמים, כדמפרש טעמא משום דכל ישראל ערבים זה לזה, ועל מנת כן כן נפדו שלא יהא בם ובזרעם שופכי דמים, וזה עבר, על כן נעשים גם המתים ערבים עליו, ובשלהי כריתות (כו ב) יש להוכיח כן. והר"ר אביגדור אומר שאין טעם על מה סמכו, ומה שאמר בדרש כפר לעמך ישראל שהמתים צריכים כפרה עד יוצאי מצרים דוקא ברוצח, אבל לענין צדקה לא אשמועינן מידי עכ"ל. ועיין במה שכתבתי מזה לקמן בדיני יום כפור (סי' תתעד).
<h4>סימן תנט</h4>
וכשמחזירים הספר תורה נוהגים לומר מזמור לדוד הבו לה' בני אלים, מפני שנאמר על מתן תורה, או"ח סימן רפ"ד וכן באבודרהם. ויש בו ז' קולות כנגד ז' קולות שנתנה בהם התורה. ויש נוהגים לאומרו ד' פעמים לפי שיש בו י"ח אזכרות, וד' פעמים הם ע"ב, ועל ידי שם של ע"ב מסר את התורה לישראל, כמו שנאמר במתן תורה (שמות יט, ט) הנה אנכי בא אליך בע"ב הענן (אבודרהם עמ' קסז).
<h4>סימן תס</h4>
ומתפללים תפלת מוסף. ומנהג פשוט הוא להתפלל בתפלת מוסף תכנת שבת, מיוסד באלפא ביתא למפרע תשר"ק צפע"ס. ומצאתי בשם רבינו שלמה ז"ל (מחז"ו סי' קכ"ט) לפי שהיא נשמעת על הגאולה, והגאולה עתידה לבא בשביל שמירת שבת, כמא דתימא (ישעיה נו, ד) לסריסים אשר ישמרו את שבתותי, וכתיב בתריה והביאותים אל הר קדשי, וכתיב בשובה ונחת תושעון (שם ל, טו), וכיצד נשמעת על הגאולה "תשר"ק" - אשרקה להם ואקבצם (זכריה י, ח). "צפע"ס" - יוטפו הרים עסיס (יואל ד, יח) לשון צף וטף אחד הוא אשר הציף תרגום דאטיף. "נמלך" - והיה ה' למלך (זכריה יד, ט). "יטחז" ויטו שכם אחד לעבדו, וכתיב (ישעיה נב, ח) כי עין בעין יראו בשוב ה' את ציון. והדג בא יבא לויתן יכרו עליו חבָּרים (איוב מ, ל).
אז מסיני נצטוו עליה, פירש החכם ר' בנימין בר אברהם הרופא ז"ל, קודם שבאו להר סיני במצרים ובמרה. ומצינו אז שהוא לשון הקדמה, כמא דתימא קדם מפעליו מאז (משלי ח, כב). מצאתי כל התפלות שיש בהן מן פסוקים של קרבנות המוספים מצוה להזכירם, ואם לא הזכירם יצא ידי חובתו בין ביום טוב ובין בשבת. מה שנאמר ישמחו במלכותך, מצאתי בשם הר"ר אביגדור ז"ל שסמכו על מה שאמר (במדבר י, י) וביום שמחתכם ובמועדיכם, ואמר מר (ספרי בהעלותך עז) ביום שמחתכם זה שבת (שבלי הלקט סי' פ"ב).
<h4>סימן תסא</h4>
וחוזר ש"ץ התפלה ואומר קדושה רבה. ומה שנהגו לומר קדושה רבה, מפני שיש בה התחלת קריאת שמע וסופה, שאנו אומרים בה שמע ישראל ה' וגו', זהו התחלת קריאת שמע. וזהו מה שכתוב בה אני ה' אלהיכם כמו בסוף קריאת שמע, והטעם לפי שגזרו שמד על ישראל שלא לקרות קריאת שמע, תקנו שהיה אומרו ש"ץ בהבלעה בעמידה בכל תפלת שחרית בין בחול בין בשבת, והעם עונים אחריו כדי לצאת ידי חובת קריאת שמע, וכשנתבטל השמד בטלו לומר כן בכל התפלות, וקבעוה לאומרה בתפלת מוסף מפני ב' דברים. הא', לפי שאין בתפלת מוסף קריאת שמע. והשני, כדי שתתפרסם הנס לדורות ולהודות לשם על ביטול השמד, כך כתבו הגאונים ז"ל (כלבו סי' ל"ז).
<h4>סימן תסב</h4>
ונוהגים לומר אין כאלהינו, וסימן ראשי תיבות שלהם אמן ברוך אתה הוא, לפי שאין מברכים כל כך ברכות בשבת כמו בחול, שהרי אין מתפללים י"ח ברכות, לכך תקנו לומר אמן, ברוך אתה הוא. ואף על פי שבכל יום צריך לאומרו, שהרי בכל יום מקטירים הקטורת, מיהו רגילים לאומרו בשבת ויום טוב. רוקח (סי' שי"ט).
<h4>סימן תסג</h4>
אמר הר"ר מרקיל שאותן שאין אומרים פטום הקטורת, היינו משום דחיישי דילמא מדלגינן אות, וכתיב ביה אם חיסר אחת מכל סממניה חייב מיתה, עכ"ל (מהר"ש מנוישטט סי' צ"ג). וכן מצאתי כתוב בשם המטר"י אך כתב ואין המנהג כן, וכן אנו נוהגים לאומרו. אכן עכ"פ כתב מורי מהר"ש ז"ל שלא לאומרו בעל פה כי אם מתוך הכתב מהאי טעמא שכתבתי, דלמא ידלג אות אחת.
<h4>סימן תסד</h4>
<big>יג.</big> להשלים פרשיותיו שנים מקרא ואחד תרגום. דגרסינן בפ"ק דברכות (ח ב) אמר רב הונא בריה דרב יהושע א"ר יונה א"ר אמי, לעולם ישלים אדם פרשיותיו עם הציבור שנים מקרא ואחד תרגום, ואפילו עטרות ודיבון. וכל המשלים פרשיותיו עם הציבור מאריכים לו ימיו ושנותיו. ואפילו עטרות ודיבון, פירש רש"י אעפ"י שאין בו תרגום. ולפי זה אפילו ראובן ושמעון וכיוצא בו צריך לקרותו ג' פעמים. ויש מפרשים (תוס' שם ד"ה ואפילו) דנקט עטרות לפי שיש ספרים שכתב בהן תרגום ירושלמי, ונקט עטרות ודיבון אעפ"י שאין צריך כל כך תרגום. ורבינו בחיי (במדבר לב, ג) כתב לפי שיש באלו עיירות שמות של עבודה זרה, שלא תאמר כיון שהתרגום הוא פירוש הכתב אין לנו לתרגם הכתוב הזה כי יש בהן זכרון עבודה זרה, ועל כן באו חכמים ולומר שאף בפסוק הזה ראוי להזכירו שלא להקל בו. ולאלו הטעמים ראובן שמעון אין צריך לקרותו ג' פעמים, ומכל מקום נהגו להחמיר כפירוש רש"י. ושמעתי הטעם למה צריך להשלים פרשיותיו הוא כנגד התורה שנתנה שלשה פעמים. פעם ראשון בהר סיני, שנית באוהל מועד, שלישית באר היטב. משום הכי אנו קורין כל פסוק שני פעמים, והשלישי תרגום כנגד באר היטב, ודו"ק.
<h4>סימן תסה</h4>
כתב הרא"ש בפ"ק דברכות (סי' ח') נראה דהקורא בפירוש התורה יוצא בו ידי תרגום, כיון שמפרש בו כל מילה מילה, וכן כתב הטור סימן רפ"ה, וכן כתב הסמ"ג (עשין יט) וז"ל, ואני דנתי לפני רבותי שהפירוש מועיל יותר מהתרגום, והודו לי רבותי. וכתבו המרדכי שם (סי' י"ט) והגהות מיימוני בפי"ג מהלכות תפלה (אות ש') דברי סמ"ג. מיהו כתבו הסמ"ג והגהות דאין נראה לר"י ולרב עמרם ורב נטרונאי, שכתבו שהתרגום זכה מפני שניתן בסיני ע"כ. וכתב מהר"י קארו (ב"י סי' רפ"ה) וירא שמים יוצא את כולם ויקרא התרגום ופירוש רש"י, וכן הוא בשבולי לקט (סי' ע"ה).
<h4>סימן תסו</h4>
וכל השבוע מיום ראשון ואילך חשוב עם הציבור, כיון שמתחילין הפרשה ביום השבת במנחה. וכתבו המרדכי (ברכות סי' י"ט) והגהות (מימוני) פרק י"ג מהל' תפלה (אות ש') בשם אור זרוע (סי' י"ב) שמלמדי תינוקות אין צריכין לחזור ולקרות בפרשה בשבת, שהרי השלימו בשעה שראוי להשלמה, וכן כתב בהגהות אשירי פ"ק דברכות (בית יוסף סי' רפ"ה).
<h4>סימן תסז</h4>
מצוה מן המובחר שישלים אותה קודם שיאכל בשבת, מדאמרינן במכילתא פרשת בא, שבעה דברים צוה רבי את בניו, ואחד מהם לא תאכלו בשבת עד שתקראו הפרשה. ואם לא השלים אותה קודם אכילה, ישלים אחר אכילה קודם המנחה, אבל משם ואילך כיון שמתחילין אחרת עבר זמנה של זאת, כן כתב הטור סימן רפ"ה. והוא דעת מהר"ף בעל הגהות תשב"ץ (סי' קפ"ד) וסמ"ג (עשין יט) וכן כתב הכלבו סימן ל"ו בשם הר"ר פרץ. אבל מהר"ם אומר דבדיעבד יכול להשלים עד רביעי בשבת, כדאמר בהבדלה (פסחים קו א), כן כתב התשב"ץ סימן קפ"ד, והגהות פרק י"ג מהלכות תפלה (אות ש'), והכלבו סימן ל"ז כתבו כן בשמו.
<h4>סימן תסח</h4>
כתב עוד הכלבו בשם מהר"ם, דלאחר שיחזור הסדרה בשבת אין צריך לחזור ההפטרה והפרשה מסדרה שנייה, וכן הוא בתשב"ץ (סי' קפ"ד) ובמרדכי סוף הלכות מזוזה (סי' תתקס"ח).
<h4>סימן תסט</h4>
<big>יד.</big> ימהר לאכול קודם ו' שעות, כדאמרינן בירושלמי (תענית פ"ג הי"ג) רבי אחא ורבי אבהו בשם ר' יוסי בר' חנינא, אסור להתענות בשבת עד שש שעות. והדרשנים אומרים אסמכתא לזה, ממה שנאמר (ישעיה נח, יג) וקראת לשבת ענג, ענג כתיב חסר וי"ו לרמוז שצריך לאכול קודם ו' שעות. וכתב הטור (סי' רפ"ח) וז"ל, גרסינן פרק כל כתבי (שבת קיט ב) וכבדתו, רב אמר להקדים, פירש להקדים למהר לאכול בסעודת שבת, ושמואל אמר לאחר. ונראה לי דלא פליגי, אלא כל אדם לפי עניינו, אם ההקדמה עונג לו כגון שנתעכל לו סעודת הלילה יקדים, ואם האיחור עונג לו, כגון שעדיין לא נתעכל יאחר. אמר ליה בריה דרב פפא לרב פפא כגון אנן דשכיחא לן חמרא ובשר כל יומא במה נשנייה, אמר להו אי רגילתו לאקדומי אחרו, ואי רגילתו לאחורי אקדימו.
<h4>סימן תע</h4>
כתב אבודרהם (עמ' קעז) וז"ל, שמעתי בשם הרב זרחיה הלוי (בעה"מ שבת טז. ד"ה ואם) שאומר כל מי שאינו אוכל בשבת חמין צריך לעשות בדיקה אם הוא מין, ואם מת יתעסקו בו עממין, ויש מן האומרים על שמאל שהוא ימין, וכל המיימין, להבשיל ולהטמין, הוא המאמין, בקץ וזוכה לראות בקו הימין, ע"כ. וכן כתב הכלבו סי' ל"א, אלא שדקדק בלשונו יותר שכתב על שאינו מאמין ואוסר החמין, דרצה לומר שאינו אוכלו מחמת שסובר שאיסור הוא בדבר, לזה יש לדקדק עליו שמא הוא מין. אבל מי שאינו אוכלו מחמת שכאב לו אכילת חמין שקורין שאלנ"ט, והעונג שלו הוא לאכול צונן, קרוב הוא בעיני דאסור לאכול חמין דהא מצער ליה במה שאוכל. וגדולה מזו כתב השבולי לקט (סי' צ"ג) וז"ל, באגדה רבי עקיבא היה יושב ובוכה בשבת. אמרו לו תלמידיו לימדתנו רבינו וקראת לשבת עונג, אמר להם זהו עונג שלי. יש מוכיחים מכאן שאדם שמזקת לו אכילתו דאז עונג שלו שלא לאכול וכמעט שהוא אסור לאכול דהא מצער ליה במה שאוכל, עכ"ל, הביאו האגור בסי' ת"ב. והגהות מיימוני כתבו בפ"א מהלכות תענית (אות ו') אדם המתענה בכל יום ואכילה בשבת צער הוא לו מפני שנוי וסת, ראינו כמה חסידים ואנשי מעשה שהתענו בשבת מטעם זה, וכן שמעתי על ר' יודא החסיד שהיה עושה כן כו'.
ואם אלו הגדולים כתבו דאם אכילה הוא צער לו ומזיק לו, יש לו אפילו להתענות בשבת, כל שכן כהאי גונא שאם אכילת חמין מזיק לו דעונג שלו לאכול צונן ולא לצער נפשיה באכילת חמין. ומי שאינו אוכל כהאי גונא צונן, עליו נאמר (קהלת ב, יד) כסיל בחושך הולך ודרכו לא יכונן. ינוע כשיכור כגבר ביין מתרונן, עם לא בינות הוא על כן לא ירחם ויחונן, ועל מיתתו אין לקונן, כי דמו בראשו ומה יתאונן, גבר חי על חטאיו יתבונן, והמכבדו כראוי בצל שדי יתלונן, ובסכת דוד יגונן.
<h4>סימן תעא</h4>
ויש להרבות קצת בסעודת היום יותר מסעודת לילה, דגרסינן בפרק השולח (גיטין לח ב) אמר ר' חייא בר אבא א"ר יוחנן, שתי משפחות היו בירושלים אחת קבעה סעודתה בערב שבת ואחת בשבת, פירוש בשעת בית המדרש, ושתיהן נעקרו. ופירש רש"י בחד לישנא, בערב שבת בלילי שבת, דהיו עושים סעודת לילה עדיפא מסעודת יום, ותניא נמי (פסחים קה ב) כבוד יום וכבוד לילה כבוד יום קודם לכבוד הלילה. ודווקא בשאר צודכי סעודה, אבל אין לו אלא כוס אחת של יין לקידוש, כבוד לילה קודם לכבוד היום, כדכתבתי לעיל.
<h4>סימן תעב</h4>
כתב הטור או"ח סימן רפ"ט, ובאשכנז מניחין השלחן ערוך כל השבת לכבוד שבת, כן כתב המרדכי פרק כל כתבי (שבת סי' ת"ח). ומורי מהר"ש ז"ל היה לו שני מטפחת על השלחן זולת המפה שעל הלחם, חדא כשמנערים המפה שאוכלים עליה לא יהא השלחן מגולה. ועוד דכל מפה תלויה מעל השלחן טפח מכל צד, ואי מנערים המפה וחוזרים ופורסים אותה על גבי שלחן הוה עושה אוהל עראי, ואין עושין אוהל עראי לכתחלה בשבת. אבל אם כבר נשאר מטפחת על השלחן, אם פורסים אחרת עליה הוי מוסיף על אוהל עראי דשרי לכתחלה.
<h4>סימן תעג</h4>
<big>טו.</big> כתיב בדברות ראשונות (שמות כ, ז) זכור את יום השבת לקדשו, ששת ימים תעבוד ועשית כל מלאכתך ויום השביעי שבת לה' אלהיך, לא תעשה כל מלאכה אתה ובנך ובתך עבדך ואמתך ובהמתך וגרך אשר בשעריך, כי ששת ימים עשה ה' את השמים ואת הארץ את הים ואת כל אשר בם וינח ביום השביעי, על כן ברך ה' את יום השבת ויקדשהו.
ויש להתבונן שבכל הדברות הקודמות והמאוחרות לא צוותה תורה אותם רק בבחינת שכר ועונש שהטילה עליהם, כמו שכתוב בראשון הבא אחריו למען יאריכון ימיך, אבל בכולם לא נתנה טעם למצוות כי אם בזו לבדה, וזו בודאי אינה במקרה והזדמן כי אם בהשגחה. ונראה לי לפי דאיתא במדרש (שמו"ר פ"א, לב) שבשעה שיצא משה אל אחיו וראה בסבלותם ולא היה להם מנוחה, נתקשה לו הדבר הרבה, והלך ואמר לפרעה אדוני המלך דרך עולם אדון שיש לו עבדים הוא רוצה בקיומם ואתה רוצה לכלות את עבדיך. אמר לו האיך. אמר לו מתוך שאתה משעבד בהם תדיר ואין להם מנוחה שיוכלו לעמוד, אלא תן להם יום אחד בשבוע שינוחו בו ויתחזקו ויוכלו לסבול השיעבוד. אמר לו בחר להם איזה יום שתרצה למנוחה בכל שבוע. אמר לו תן להם יום השבת, מפני שכל מלאכה שיעשו בו אין בו סימן ברכה לפי ששולט בו שבתאי, והיו נוחים בו בכל שבוע מסבלותם. וכשיצאו ממצרים ניתן להם יום השבת, וכיון שראה משה שהסכימה דעתו לדעת יוצרו שמח שמחה גדולה. ולפי שלא יחשבו קטני אמנה שכוונת יום השבת הוא לתועלתם מפני שכל מלאכה שיעשו בו אין בו סימן ברכה לפי ששולט בו שבתאי, לכך חייבה התורה להפר עצתם ולבטל מחשבותם, ונתנה טעם כי ששת ימים עשה ה' וגומר, להודיע כי טעם שביתה זו היא לקבוע בנפשותינו אמונת חידוש העולם, שהוא יתד ששכר ועונש שכל מצות התורה אלהית תלויה בו. ובשביתה זו הוא מעיד על החידוש, כדאיתא במכילתא (דר"י כי תשא א') זכור את יום השבת לקדשו, וכתיב לא תענה ברעך עד שקר, מגיד שכל מי שהוא משמר את השבת מעיד לפני מי שאמר והיה עולם שברא את עולמו בששה ימים ונח בשביעי, שנאמר (ישעיה מג, יב) ואתם עדי נאם ה' ואני אל. ועוד גרסינן במכילתא (שם), ושמרתם את השבת כי קדש הוא לכם וגומר, מגיד שהשבת מוספת קדושה לישראל. מה לפלוני חנות נעולה לפי שהוא משמר את השבת, מה לפלוני בטל ממלאכתו לפי שהוא משמר את השבת, ומעיד לפני מי שאמר והיה העולם שברא את עולמו בששה ימים ונח בשביעי, וכן הוא אומר ואתם עדי נאם ה'.
ולא צדקו בזה דברי החכם רבי אברהם בן עזרא (שמות כ, יג) שכתב בשם זולתו דבור שבת כנגד שבתאי, ולזה אין ראוי לעשות בו מלאכה כי לא יצליח רק יתעסק ביראת ה' לבד. וזה הדבר קשה בעיני כי למה לנו לתת טעם לדבר על שהתורה בעצמה נתנה טעם למצוותיה, והוי כיודא ועוד לקרא. ועוד הלא חכמת התורה אלהים מנע אותנו תמיד מלטעות אחר הכוכבים והמזלות, וכל מה שצוותה היא להתנגד נגד המזלות, כאשר כתבתי לעיל בדין חליפות שמלות בשבת (סי' תיב), ואיך תצוה שלא לעסוק במלאכה מטעם שמזל שבתאי שולט בו ולא תצליח במלאכה. ועוד אי כוונת התורה שלא לעשות מלאכה כי היא לא תצליח ותתקלקל המלאכה ההיא, כל שכן שהיה מחוק התורה לחייב המקלקל בידים, ואנו בהיפוך מצינו שהמקלקל בידים פטור. להורות כי לא הקפידה תורה על הצלחת המלאכה במצוה זו שהרי המקלקל פטור, רק טעם מצוה זו לקבוע בנפשותינו אמונת חידוש העולם שששת ימים עשה ה' את השמים ואת הארץ וישבות ביום השביעי מכל מלאכתו אשר עשה. וכשם ששבת השם יתברך ממלאכתו שהיה מלאכת מחשבת ולא קילקול, כן יש לנו לשבות ממלאכת מחשבת. ובזה יהיה קבועה בנפשותינו אמונה שלימה בחידוש העולם, ואז יהיה שביתה זו תועלת גוף ונפש, לא כהחושבים שהוא תועלת גופני לבד.
וזהו כוונת התורה שאמרה בעניין השמיטה (ויקרא כה, ד) ובשנה השביעית שבת שבתון יהיה לארץ שבת לה'. ופירש רש"י לשם ה', כשם שנאמר בשבת בראשית. וזהו גם כן על דרך שכתבנו, רצה לומר לא שיעשה שביתתו להנאת עצמו שתהיה מנוחה לארץ שנה כדי שיהיה להם כח לשנים הבאות, כמו שעושין זה עובדי אדמה, אלא שיהיה שביתתה לשם השבת ששבת בו השם יתברך בזמן הבריאה. וזהו שאמר כשם שנאמר בשבת בראשית, רצה לומר כשם ששבת בראשית אינו להנאת עצמו אלא לשם ששבת בו השם יתברך שנאמר בו בפירוש ויום השביעי שבת לה' אלהיך כי ששת ימים עשה וגומר. ואעפ"י שזאת המנוחה בשנה השביעית ומנוחת הבריאה ביום השביעי, מכל מקום סדר ימי עולם רמוז במקום הזה, כי כל שביעית זכר ליום השביעי.
או נאמר כי מה שכתבה תורה ובשנה השביעית שבת שבתון יהיה לארץ, ובעניין היובל וספרת לך שבע שבתות שנים וגו' וקדשת את שנת החמשים (ויקרא כה, י), הכל שורש אחד להם ומבטן אחד יצאו, והוא השבת של יום השביעי, כי חפץ השם יתברך שישבות בשבת אדם ובהמה ושדות וכרמים, כי בו שבת מכל מלאכתו. והנה בכל שנה יש נ"ב שבתות, נמצא שבששת השנים יש שי"ב שבתות שגדל בהן תבואת השדה וכרמים, וכנגדן צריכין לשבות שנת השבע שנת השמיטה שהוא עולה שי"ב ימים חוץ מן נ"ב שבתות שהן בשנת השמיטה, לפי שאין שבת מוציא שבת כי דיין שיפקיעו את עצמן. ונ"ב ושי"ב עולה שס"ד למניין שנת החמה, ואותן נ"ב שבתות השמיטה גדל בהן ספיח. כשתספור ז' שבתות שנים ז' שנים ז' פעמים אזי יעלה בידך ז' פעמים נ"ב שבתות שהן בז' שני השמיטה, והן עולין למניין שס"ד שהוא שנה תמימה צריכין לעשות שנת החמשים שנת היובל, ואותן שבתות שביובל הן תשלומין לשבתות השמיטה לפי שלא היו בהם אפילו ספיח. אבל שבתות השמיטה אינו תשלומין לשאר שבתות השנה, לפי שגם בהם היה ספיח וק"ל.
נמצא ששבת יום השביעי ושנת השביעי שנת שבע שבתות כולם יחדיו נצמדים, והיו לאחדים, וסוד כולם הוא יום השביעי. ולפי שיומו של הקדוש ברוך הוא הוא אלף שנים, יהיה גם כן שבת הגדול באלף השביעי, כאומרם ז"ל (סנהדרין צז א) שית אלפי שני הוו עלמא וחד חרוב, שהוא האלף השביעי שכולו שבת לה'. כמו שאמרו רז"ל במסכת ראש השנה פרק יום טוב (לא א) בשבת אומר מזמור שיר ליום השבת לעולם שכולו שבת ומנוחה לחי עולמים, ואז כל מלאכות שובתות. ודוגמא זו אנו שובתים ממלאכה להורות על העבר ששבת ה' מכל מלאכתו, ולרמוז על העתיד אל העניין הגדול הזה. וגם הוא רמז לעולם הנשמות שצדיקים יושבים ועטרותיהם בראשיהם ונהנים מזיו השכינה ואוכלין מה שהכינו בערב שבת ובשבת שובתים, והרוצה להיות בחבורתם צריך לעשות מלאכתו בששת ימי המעשה ולשבות ביום השביעי.
<h4>סימן תעד</h4>
ויש לו למעט משיחת חולין בשבת, דגרסינן בירושלמי (שבת פט"ו ה"ג) אמר ר' אבהו, כתיב (שמות כ, ט) שבת לה' אלהיך, שבות כה', ומה הוא שבת ממאמר אף אתה שבות ממאמר. אמר ר' חנינא בדוחק התירו שאילת שלום בשבת. אמר ר' חייא בר אבא, רשב"י כד הוי חמי לאימיה משתעי סגין, הוה אמר לה אימה שבת היא והיא שתקה. וכתב בתרומת הדשן סימן ס"א דלספר שמועות מענייני מלכים ושרים וערך מלחמות וכיוצא בזה, אם הוא מתענג בסיפורים שרי, כדשרי לרוץ בחורים המתענגים בריצותם ובקפיצותם. אבל אם המספר אינו מתענג בכך אלא שעושה כן לרצון חבירו, יש חשש איסור לאותם שאינם מתענגים עכ"ל.
<h4>סימן תעה</h4>
כתבו התוס' פרק כל כתבי (שבת קטז: ד"ה וכ"ש) דאותן מלחמות הכתובים בלשון לע"ז, נראה לרבינו יודא דאסור לעיין בהם, דלא גרע מכתב שתחת הצורה. ואפילו בחול לא ידע ר' יהודה מי התיר, דהוה ליה מושב לצים. ונראה מדבריהם דווקא אם כתובים בלשון לע"ז, אבל בלשון הקודש שרי (רמ"א סי' ש"ז סט"ז).
<h4>סימן תעו</h4>
<big>טז.</big> לעסוק בתורה. כדאיתא במדרש אמרה תורה לפני הקדוש ברוך הוא, רבש"ע כשיכנסו ישראל לארץ זה רץ לכרמו וזה רץ לשדהו ואני מה תהא עלי. אמר לה יש לי זוג שאני מזווג לך ושבת שמה, שהם בטלים ממלאכתם ויכולים לעסוק בך. ואיתא בתנחומא ויקהל משה (שמות לה, א), בעלי אגדה היו אומרים מתחלת התורה ועד סופה אין פרשה שנאמרה בה קהילה בראשה אלא פרשה זו בלבד. ולמה כך, אמר הקדוש ברוך הוא למשה רד ועשה לי קהלות גדולות על דבר שבת, כדי שילמדו כל הדורות הבאים אחריך להקהיל קהילות בכל שבת ולכנוס בבתי כנסיות ובבתי מדרשות ללמד בהן תורה ברבים. דבר אחר ויקהל משה, אמר להן הקדוש ברוך הוא לישראל אם אתם נקהלים בכל שבת ושבת לבתי כנסיות ולבתי מדרשות, וקורין בתורה ובנביאים, מעלה אני עליכם כאילו המלכתם אותי בעולמי, שכן ישעיה הנביא (מג, יב) מפרש ואתם עדי נאם ה' ואני אל, אתם מעידים עלי שאני אלוה בעולם.
ואיתא בירושלמי ר' חגי בר שמואל בר נחמן אמר לא נתנו שבתות וימים טובים אלא לאכילה ושתייה, וע"י שהפה זה טרח התירו לו לעסוק בדברי תורה. ור' ברכיה בשם ר' חייא בר אבא אמר לא נתנו שבתות וימים טובים אלא לעסוק בדברי תורה. מתניתא מסייע בין לדין בין לדין, כיצד הוא עושה או יושב ואוכל או יושב ועוסק בדברי תורה. בתנחומא (פסיקתא פכ"ג) מפרש ולא פליגן, מה דאמר ר' ברכיה לתלמוד תורה אלו הפועלים שהן עסוקין מלאכתם כל ימות השבוע, ובשבת הן מתאספין לעסוק בתלמוד תורה. ומה שאמר ר' חגי לתענוג, אלו תלמידי חכמים שהם יגעים בתורה כל ימות השבוע ובשבת הם מתענגים. ושני טעמים לדבר, האחד מה שכתב הרב בעל עקדה בשער נ"ה וז"ל, הוקבע יום אחד בשבוע בו ינוחו מכל העסקים הזמניים, אשר זה סבה חזקה שהמון עם יפנה לבבם להקהל ולעמוד על נפשם לשמוע מפי מלמד ולקרא כולם בשם ה' מקרא משנה ותלמוד איש לפי ערכו. והמשכילים ימצאו נחת רוח כי יבקשו תורה מפיהם, ויזהירו אותם על המצות, ודורשים להם הלכות יום ביומו ועניין שבת בשבתו, כמו שנמצא בכל זה מנהג קבוע לכל בני ישראל במושבותם. כי על זה אמרו בתלמוד ירושלמי לא נתנו שבתות וימים טובים לישראל אלא ללמוד בהם תורה. וזה צד מיתרון הנפש שאמרו חז"ל שיש לאדם בשבת, כי ההכנה גדולה בו אם מצד המלמדים ואם מצד הלומדים.
וזהו אחת מהכוונה שאמרו במדרש (שמו"ר פכ"ה, טז, וראה ירושלמי נדרים פ"ב ה"ט) מצינו בתורה בנביאים בכתובים ששקולה שבת כנגד כל המצות. בתורה, עד אנה מאנתם לשמור מצותי ותורתי ראו כי ה' נתן לכם את השבת (שמות טז, כח). בנביאים, דכתיב (ישעיה נו, ב) שומר שבת מחללו ושומר ידו מעשות כל רע. בכתובים, דכתיב (נחמיה ט, יג) ועל הר סיני ירדת ודברת עמהם מן השמים ותתן להם משפטים ישרים ותורות אמת חקים ומצות טובים ואת שבת קדשך הודעת להם. וזה במה שבו מההכנה גדולה אל כלל האומה וכתותיה אל העסק בספרים אלהיים עם פירושם ודקדוקיהם, אשר עם זה ישמעו וילמדו האנשים והנשים והטף את כל מצות ה' ויעשו אותם. והרי מצינו ששקולה שבת כנגד כל המצות, מצד מה שנמצא תועלתה בהתעסקם בתורה בנביאים בכתובים, והיא כוונות נאותים מאד עכ"ד.
השנית הוא על דרך שכתבנו כמה פעמים, שיש לו לאדם להתדמות בשבת זו לשבת העתיד. וידוע כל העוסק בתורה לשמה מסלק מעצמו כל ענייני עסקי עולם הזה, רק כל מחשבתו ומגמתו להתבונן בחכמת התורה האלהית. ולרוב התפשטות החומר בשעת עסק התורה והעיון נדמה למלאך ה' צבאות, כדכתיב (מלאכי ב, ז) שפתי כהן ישמרו דעת ותורה יבקשו מפיהו כי מלאך ה' צבאות הוא. ובמסכת קדושין (עב א) הראני תלמיד חכם שבבבל, אמר ליה דומין למלאכי השרת, וזה לרוב התפשטות החומר בשעת עסק התורה. והנה זה מעין עולם הבא שאין בו ענייני גופני, והצדיקים יושבים ועטרותיהם בראשם ונהנין מזיו שכינה. והיא ההשגה בדברים אשר נפלאו מהם כל עוד היו במסגר נפשם. והנה השבת דוגמא העולם ההוא, לזה צריך להשלים נשמתו ביום זה. והשלימות הוא העסק בתורה לשמה, ואז יהיה נדמה למלאך ה' צבאות, ועליו נאמר (ישעיה מט, ג) ויאמר לי עבדי אתה ישראל אשר בך אתפאר.
<h4>סימן תעז</h4>
ובמקום שנהגו לדרוש בשבת אין להניח הדרשה עבור הסעודה, כדאיתא בפרק השולח (גיטין לו ב) והבאתי לעיל בדין סעודת שבת (סי' תעא). ובמדרש משלי (פל"א) בפסוק אשת חיל מי ימצא, א"ר חגי בר חנינא מפני מה נתחייבו שני בניו של ר' מאיר שמתו שניהם בשבת במנחה ביחד, מפני שהיו רגילין להניח בית המדרש במנחה ואוכלין. בפרק בתרא דתענית בירושלמי (פ"ד ה"ח) טור דשמעון למה חרב, מפני שהיו משחקים בכדור ובטלים מן התורה, ומשמע דלשחוק בכדור שלא בזמן בית המדרש מותר, וכן כתבו התוס' בפ"ק דביצה (יב. ד"ה ה"ג) דמותר לשחוק בכדור בשבת ויום טוב.
<h4>סימן תעח</h4>
ובמקום שאין חכם הדורש, מכל מקום כל איש ואיש לפי ערכו יעסוק בתורה, אם במקרא אם באגדה אם במדרש. ברוב ש'רעפי ב'קרבי ת'נחומיך ישעשעו נפשי ר"ת בשבת, לומר בשבת ישעשע עצמו באגדה. רוקח (סי' נ"ו).
<h4>סימן תעט</h4>
<big>יז.</big> למנחה. אשרי ובא לציון. ומה שאין אומרים סדר קדושה בהשכמה כי אם עד מנחה, לפי שמסורת בידינו שפושעי ישראל נוחים בשבת מדינה של גיהנם, לכך עמדו ודחו סדר קדושה של יוצר לומר במנחה כדי לצנן אש של גיהנם, לפי שפנה יום לעת ערב, על שם צלמות ולא סדרים (איוב י, כב), כך מצאתי בשם הרוקח (פירוש הסדור עמ' תקפ"ג). והשבולי לקט כתב בשם רש"י טעם יפה לזה, כתבתיו לעיל בתפלת חול בסי' רי"א.
<h4>סימן תפ</h4>
ואומר ואני תפלתי כו'. ונהגו לאומרו לפי שאומר במדרש (איכ"ר פ"ג, יב) ישיחו בי יושבי שער ונגינות שותי שכר ואני תפלתי לך ה' עת רצון (תהילים סט, יג). אמר דוד לפני הקדוש ברוך הוא, רבש"ע אומות העולם כששותים ומשתכרין יושבים ומנגנים ואין מזכירין שמך, ואני אף על פי שאני אוכל ושותה אני בא להתפלל לפניך ואני שואל ממך עת רצון לכפר על העולם. ודוד היה מכנה הדבר כלפי ישראל ובעבורם היה מדבר. וביום טוב לא נתקן, דדוקא בשבת דלא סגי דלא אכיל משום עונג שבת, אבל ביום טוב דאי בעי כולה לגבוה מצי עביד, לכך לא שייך מדרש זה. ובשם הר"ר נתן בר מכיר מצאתי למה אומרים במנחה בשבת ואני תפלתי, לפי שצרה אחרונה שלא נהיתה כמוה תהיה בעקבי הקץ תשעה חדשים, כמו שנאמר (מיכה ה, ב) לכן יתנם עד עת יולדה ילדה, והיום האחרון תכבד הצרה מכל שלפניה, ויום השבת יהיה וכל היום תהיה הצרה עד עת המנחה, ואז ישראל יהיו נענין בשמחה בשעת מנחה ומיד יבא משיח ויושיענו. היינו היא דכתיב (ישעיה מט, ח) בעת רצון עניתיך וביום ישועה עזרתיך, והיינו דכתיב (שם ל, טו) בשובה ונחת תושעון שבו תגאלו. ותפלת המנחה קורא עת רצון, שהרי אליהו לא נענה אלא בתפלת המנחה, שנאמר (מלכים א' יח, לו) ויהי כעלות המנחה (ברכות ו ב) ע"כ. ועוד טעמים אחרים בכלבו סימן מ'.
<h4>סימן תפא</h4>
ומוציא ספר תורה וקורין בו שלש עשרה פסוקים מפרשת הבאה, דתניא במגילה פרק בני העיר (לא א) במקום שפוסקין בו שבת שחרית שם קורין במנחה, במקום שפוסקין במנחה שם קורין בשני, במקום שפוסקין שחרית בשני שם קורין בחמישי דברי רבי מאיר, רבי יהודה אומר במקום שפוסקין בשבת שם קורין במנחה בשני ובחמישי ובשבת הבאה, וכן הלכה. ולאחר שקורין מחזיר ש"ץ ספר תורה למקומה ואומר קדיש עד לעילא. והטעם שאין ש"ץ רגיל לומר קדיש במנחה בשבת אחר קריאת ספר תורה, וכן במנחה בתענית, מפני שאין אומרים קדיש אלא אם כן אומרים שום דבר בתחלה, שכך נהגו לומר במנחה בכל יום בתחלה אשרי, ואחר כך עומד ש"ץ ואומר קדיש. ובכאן אם נאמר קדיש אחר קריאת ספר תורה נמצא גומר תפלתו, וכשיורד לפני התיבה להתפלל ויאמר קדיש תחלה נמצא שנאמר על חנם.
ואם תאמר יעמדו צבור ויתפללו היאך יתכן הדבר. לכך נהגו שלא לומר קדיש אחר קריאת ספר תורה עד שיחזור התורה, ויעמדו ויאמר קדיש ויתפללו הציבור שהוא כתפלה אחת הכל. אבל בשבת בשחרית וכן ביום טוב ובראש חודש ובתעניות בשחרית, כיון שאמר אשרי בתיבה לאחר שנכרך ספר תורה אומר קדיש אחר ספר תורה לאלתר. וקדיש שחוזר ואומר קודם לתפלה אחר שהחזיר ספר תורה אומרו על אשרי שהוא אחרת. ואם תאמר יאמר גם במנחה אשרי אחר שנכרך ספר תורה, יאמר קדיש קודם התפלה לפני התיבה. ויש לומר שלא יתכן, שהרי כבר פתחו לפני התיבה באשרי כשנכנסו לבית הכנסת והאיך יאמר אותה פעם אחרת. ועוד כי לא נתקן לאומרו כי אם שלש פעמים ביום, ע"כ דברי האבודרהם.
והרוקח (סי' נ"ו) כתב וז"ל, ולאחרבמנחה אין אומר קדיש, מאחר שאין מפסיקין דבר בין קריאת התורה לתפלה, על כן ממתינים לומר קדיש עד שמחזירין הספר תורה למקומה ויאמר קדיש ויתפלל, אבל אומר בשבתות ובימים טובים ההפטרות. ובחול אומר תהלה על כן אומר קדיש אחר קריאת התורה ע"כ. משמע מדבריו מאחר שמפסיקין בתהלה לדוד בין קריאת התורה לתפלה, אף אם לא אומרים אותה בתיבה כמו שאנו אין אומרים אותה בתיבה, מכל מקום מאחר שמפסיקין בין קריאת התורה שלא יקום מיד להתפלל תפלת י"ח, אומרים הקדיש על הספר תורה. אבל במנחה בשבת שאם יאמר הקדיש על הספר תורה אז יקום מיד להתפלל אחר הכנסת ספר תורה בלי קדימת שום דבר, וזה לא יתכן כנ"ל לפי מנהגינו.
<h4>סימן תפב</h4>
ומתפללין ואומרים אתה אחד ושמך אחד. ומצאתי בשם רבינו שלמה ז"ל (ראה מחז"ו סי' קל"ח) מצינו באגדה למה נברא מעשה בראשית בששה ימים ולא בפחות ולא ביותר. מכאן אתה למד אלהותו של מקום, שהששה ימים הן ג' כתות של עדים הראויים להעיד, והן מעידים להקב"ה שהוא אחד ואין אחר זולתו, והוא ברא את העולם למטה ולמעלה והוא ראשון ואחרון. וב' ימים מעידים על ישראל שהן גוי אחד ובחר בם אל אחד, ואלהות מלכותו עלינו. וב' ימים מעידים על השבת, כי בששת ימים עשה את הכל וביום השביעי שבת וינפש, וצוה לעמו לנוח בו ולשבות בו זכר למעשה בראשית. נמצא כי הן מעידין כאשר הן אדונים משובחים ומלכים, הקדוש ברוך הוא הוא אדון ומלך ומתגאה על הכל, ישראל אדונים וסגולים מכל העמים ומלכים, השבת הוא יום מנוחה ויום חירות כאדון ומלך על כל הימים, ואלו שלושה אדונים ומלכים חוזרים שלשתן ומעידים זה על זה. הקדוש ברוך הוא וישראל הם מעידים על השבת שנבחר מכל הימים לנוח בו והוא מיוחד בין שאר הימים, שנאמר (תהילים קלט, טז) ימים יוצרו ולא אחד בהם, זה השבת שהוא הנבחר מכל, ויום זה אחד להקב"ה זכר לעדות יצירת העולם מעשה ידיו. וישראל ושבת הן מעידין להקב"ה שהוא אחד והכל נעשה בדברו, והוא המקדש ישראל והשבת, כדכתיב (שמות לא, יג) כי אות היא ביני וביניכם לדורותיכם לדעת כי אני ה' מקדשכם, וכתיב (ויקרא יא, מה) והייתם קדושים כי קדוש אני, וכתיב (בראשית ב, ג) ויקדש אותו כי בו שבת. והקב"ה והשבת מעידים על ישראל שהן סגולה מכל העמים וקדושים וגוי אחד בארץ, והם נצטוו להקדיש את אלהי ישראל ולקדש את יום השבת. נאה לאל אחד להתייחד בגוי אחד ביום מיוחד, על כן אומר בשבת במנחה אתה אחד כו' (שבלי הלקט סי' פ"ב).
ובשם גאון אחר ז"ל מצאתי, כך משמע סדר התפלה, הקדוש ברוך הוא שהוא אחד, נתן לעמו ישראל שהן עם אחד, יום השבת שהוא יום אחד ונבחר מכל הימים (תניא רבתי סי' כ'). והרר"ד אבודרהם (עמ' פד) כתב לפי שבשחרית של שבת נתנה התורה והתפללנו ישמח משה שהוא מדבר במתן תורה, תקנו לומר במנחה אתה אחד, כלומר כשם שאתה אחד ואין כמוך, כמו כן ומי כעמך ישראל גוי אחד שהם לבדם רצו לקבל תורתך ולא האומות עד כאן. וכבר כתבתי שהוא כנגד שבת לעתיד.
<h4>סימן תפג</h4>
כתב השבלי לקט (סי' קכ"ו) יום מנוחה וקדושה לעמך נתת, כך ראוי לומר, שהרי בסוף הלשון אומר ינוחו בו לשון זכר. ומי שאינו אומר יום מנוחה צריך לומר ינוחו בה שכל הלשון שלמעלה הוא לשון נקבה, וכן הוא בתניא (סי' כ').
<h4>סימן תפד</h4>
וכתב עוד בתניא (רבתי שם) אברהם יגל. מצינו בב"ר (פס"ג, א) גיל יגיל אבי צדיק (משלי כג, כד) זה אברהם, בשעה שנתבשר לא יירשך זה כי אם אשר יצא ממעיך הוא יירשך (בראשית טו, ד), באה שמחה וגילה בלבו, שנאמר (שם יז, יז) ויפול אברהם על פניו, ויצחק שהיה שמח ועלז בלבו על שהבטיחו הקדוש ברוך הוא לעשות לו נס כזה. רנה ביצחק, לפי שמצינו באגדה רננו צדיקים בה' (תהילים לג, א), כשהצדיקים רואים שכינתו של הקדוש ברוך הוא הם אומרים שירה. כשאמר יצחק לאביו הנה האש והעצים ואיה השה לעולה (בראשית כב, ח), השיב לו אברהם לעולה בני, מיד רינן יצחק ואמר שירה. ומה שירה אמר, אמר שיר של קרבן. יעקב ובניו ינוחו בו, לפי שמצינו בב"ר (פע"ט, ו) ויחן את פני העיר (שם לג, יח) שנכנס עם דמדומי חמה וקבע תחומין מבעוד יום, הדא אמרה ששמר יעקב אבינו את השבת. והחבר ר' בנימין בר אברהם הרופא ז"ל (שבה"ל שם) כתב יעקב ובניו ינוחו בו ולא אברהם ובניו ולא יצחק ובניו, שהרי בני ישמעאל ובני קטורה ובני עשו אינם נחים, וזהו שכתב כי ה' נתן לכם את השבת, לכם ולא לאומות העולם.
<h4>סימן תפה</h4>
ואומר צדקתך. וכתב מר שר שלום כי הוא צידוק הדין על שמת משה רבינו ע"ה בשבת במנחה, וגם נהגו שלא לקבוע מדרש באותה שעה, כי חכם שמת בתי מדרשות בטלים (מו"ק כב ב), ומנהג אבותינו תורה היא. וזכר לדבר מ'ש'ה ע'ב'די מ'ת (יהושע א, ב) אותיות שניות שב"ת. ויש סותרים (רא"ש פסחים פ"י סי"ג) ומוכיחין מסדר עולם שמשה רבינו ע"ה מת בערב שבת, וגם כתיב (דברים לא, ב) בן מאה ועשרים שנה אנכי היום, ודרשינן (ר"ה יא ב) היום מלאו ימי ושנותי. ואמרינן (דברים רבה פ"ט, ט) בו ביום כתב י"ג תורות, ואם היה שבת היאך כתב. אלא יש אומרים שנהגו לאומרה כמו צידוק הדין על פושעים שעתידים לחזור לגיהנם, אחר השלמת הסדר מצדיקים את הדין על דינם החוזר, כדאמרינן בבראשית רבה מלאך הממונה על הרוחות מכריז בערב שבת צאו פושעים מגיהנם ונוחו כדרך שישראל שובתין. ובמוצאי שבת מכריז ואומר חזרו פושעים לגיהנם שכבר השלימו ישראל את סדריהם, שנאמר צלמות ולא סדרים (איוב י, כב), כיון דשלמו סדריה צאו למות. וכל זמן שלא התפללו שלש תפלות אלו אינם דואגים ואומרים עדיין לא פנה השמש, אבל כיון שהתפללו מנחה והוא ערב דואגים על הלילה הבאה שעתידים לחזור לדינם, ולפיכך מצדיקין עליהם את הדין במנחה. ועוד יש מפרשים שנהגו לאומרו לפי שאחר המנחה אוכלין סעודה שלישית, ואמרינן במסכת שבת (קיח א) שכל המקיים ג' סעודות שניצול מג' פורעניות, מחבלו של משיח וממלחמת גוג ומגוג ומדינה של גיהנם. ואלו הג' פסוקים נהגו לאומרו על שם אלו הג' צדקות שיעשה עמנו.
וכך הם נדרשים, צדקתך כהררי אל משפטיך תהום רבה, כנגד חבלי של משיח שיעקור מלכות פרס, ואמרו רז"ל (ב"ר פל"ג, א) שמלכות פרס דומה לתהום, מה תהום אין לה חקר כך מלכות פרס אין לו חקר. וצדקתך אלהים עד מרום אשר עשית גדולות וגו', כנגד מלחמת גוג ומגוג שכתיב בה (יחזקאל לח, לג) והתגדלתי והתקדשתי ונודעתי לעיני גוים רבים. צדקתך צדק לעולם ותורתך אמת, כנגד דינה של גיהנם, ששואלין תחלה למת למה לא עסקת בתורה שנקראת אמת, ודרשו זה (סנהדרין ז א) מפסוק ראשית מים פוטר מדון.
ובשם הר"ר נתן בר מכיר מצאתי, למה תקנו אלו ג' פסוקים בשבת, לפי שנתנה תורה בשבת קבעוה אלו שלשה פסוקים. באחד יש י' תיבות כנגד י' דברות. ובשני מ' אותיות כנגד מ' יום שעמד משה בהר לקבל הלוחות. ובשלישי ה' תיבות כנגד ה' חומשי תורה ע"כ, וכתב כסדר שהם כתובים בתהלים. וכן משמע בפסיקתא דשור או כשב (דר"כ פ"ט) דורש שם צדקתך כהררי אל וגו' אדם ובהמה תושיע ה'. משפט אדם ומשפט בהמה, משפט אדם וביום השמיני ימול בשר ערלתו (ויקרא יב, ג) שתעבור עליו את השבת, ומשפט בהמה ומיום השמיני והלאה ירצה לקרבן אשה לה' (שם כב, כז). הדא הוא דתימא אדם ובהמה תושיע ה', מכאן שאומר צדקתך כהררי אל במנחה בשבת, מאי טעמא דכתיב בהו אמת, וחותמו של הקדוש ברוך הוא אמת, ומנחת שבת חתימת השבוע, הא למדת שצריכין לחתום באמת. וכך מסודרים בסדר רב עמרם ור' סעדיה, וכן כתב אבן הירחי, וכן הוא מנהג ספרד, אבל מנהג אשכנז צו"ץ.
וכתב הכלבו (סי' מ') וז"ל, נשאל לפני רבינו על עניין ג' פסוקים אלו, מפני מה לא סדרום כסדר שהם כתובים בתהלים. והשיב לכך נתקנו לומר כן, לפי שכתוב וה' אלהים אמת, צדקתך האחד מסיים בה', והב' באלהים, והג' באמת עכ"ל. והקושיא מבוארת בלשון, שאם השאלה היא לפי מנהג ספרדים אין מקום לשאלתם שהרי הם אומרים אותו כסדר כתובים בתהלים, כי צדקתך כהררי אל הוא במזמור ל"ו, וצדקתך אלהים הוא במזמור ע"א, וצדקתך צדק לעולם באלפא ביתא בסי' קי"ט, ואין מקום שאלה למנהגם. ואם שאלתם היא לסדר שאומרים אותו האשכנזים אם כן אין מקום לתשובתו, דאדרבה היא הנותנת שהיה להם לסדרה על סדר שהם כתובים.
וכתב מהר"ר משה אלמושנינו (תפילה למשה מאמר שלישי חלק חמישי) דאפשר לישב לשונו זה, בשנאמר שהשואל שאל על המנהג אשכנז, והשיב רבינו ליישב מנהג אשכנז, ואמר כי להיות שכתוב וה' אלהים אמת שהם ג' שמות שאין ראוי להפסיק כלל ביניהם, ואם היו אומרים אותם כסדר שהם כתובים בתהלים, הנה הפסוק הראשון מסיים בה', והב' באלהים, והג' באמת. ומיד כשמסיימים פסוק ראשון היה ראוי להזכיר שם אלהים ואמת בלי הפסק הקודם בפסוק השני קודם שם אלהים, וכן כל הקודם בפסוק הג' קודם שם אמת. ועל כן התחילו בפסוק וצדקתך אלהים, כדי שלא יאמרו הג' שמות הנזכרים כסדר ה' אלהים אמת, כי כאשר לא יאמרו אותם על הסדר הזה אז לא יוכלו להפסיק, עד כאן שראיתי ביישוב לשונו עם שהוא דחוק קצת עכ"ל. וכתב עוד ליישב השאלה והתשובה על פי מנהג ספרדיים, ואני לא באתי ליישב הספר רק ליישב המנהג באתי לכן קצרתי.
ונראה לי ליישב מנהג אשכנז שאומרים אותו על הסדר הזה, כדי להשמיע לעם דטעמא דפסוקים הוא משום צידוק הדין. ואם היינו אומרים אותם כפי סדר הכתובים, היינו חושבים שלזה אומרים אלו הפסוקים משום דמנחת שבת חתימת השבוע הוא וחותמו של הקדוש ברוך הוא אמת, לכן אומרים אלו הפסוקים כסדר וה' אלהים אמת, לפי שראוי לחתום באמת כמו שכתבתי לעיל. לכן מהפכין אותם להשמיע לעם דמשום צידוק הדין אנו אומרים אותו. וכעין זה מצאתי בשם מחזור ויטרי שכתב וז"ל, לפיכך מהפכין להשמיע טעמא דפסוקים משום צידוק הדין, ולא כמו שכתוב בסדר המקרא, כי אם היו אומרים כסדר לא היה רשאי החזן לאומרו על פה, משום דברים שבכתב אי אתה רשאי לאומרו על פה. ועוד טעם שמהפכין כדי להסמיך השם להקדיש. ע"כ מצאתי.
ובשבת שחל בו ראש חודש או חנוכה או יום טוב או חולו של מועד, או במוצאי יום טוב הנקרא אסרו חג, או שבת שיש לאחר ראש חודש, מנהגנו שלא לומר צדקתך. כללא דמילתא כל יום שאין אומרים תחנון בחול אין אומרים צדקתך בשבת.
<h4>סימן תפו</h4>
ונוהגין לומר פרקים מפסח עד ראש השנה, ובכל פעם ופעם מתחילין קודם הפרק משנת כל ישראל יש להם חלק לעולם הבא, כדי להפיס דעת עם הארץ, כן כתב הכלבו (סי' מ'). ומהר"ר משה אלמושנינו (תפילה למשה מאמר ב' ח"ה) כתב, כי לכל פעולה שיפעל האדם ראוי להקדים אליה התכלית המכוון בה, אשר הוא תחלת תכלית המחשבה, וזולת זה הוא פועל בטל. ומלבד זה אם ירצה האדם להנהיג לחבירו בדרך אחת, אם לא יודיעהו תחלה תכלית הדרך ההוא, לא ילך בה בשמחה ובטוב לבב רק בדאגה ובעצבון, בהיותו בלתי מצייר תכלית פעולתו. וצריך עוד לידע בתחלת הפעולה השלימה קלות השגתה, כי כפי קלות השגת התכלית תגדל שמחת הפועל אותה, וכפי שיעור וגודל השמחה יהיה הזריזות והתנועה אליו. על כן ראו מתקני קריאת המסכתא הזאת להקדים התכלית וקלות השגתו בעשיית הפעולות השלימות, וקיום המוסרים המסודרים בכל פרק ופרק מהפרקים הנזכרים, והיא השגת החיים הנצחיים והם חיי עולם הבא, ואמר שכל איש אשר בשם ישראל יכונה לא יהיה נמנע ממנו השגת העולם הבא, וזה אמרם כל ישראל יש להם חלק לעולם הבא.
<h4>סימן תפז</h4>
<big>יח.</big> עניין ג' סעודות. יהא זהיר מאוד לקיים סעודה שלישית, דאמר ר' שמעון בן פזי אמר ריב"ל משום בר קפרא, כל המקיים ג' סעודות ניצול מג' פורעניות, מחבלי של משיח, ומדינה של גיהנם, וממלחמת גוג ומגוג. מחבלו של משיח, כתיב הכא יום, וכתיב התם (מלאכי ג, כג) הנה אנכי שולח לכם וגו'. מדינה של גיהנם, כתיב הכא יום, וכתיב התם (צפניה א, טו) יום עברה היום ההוא. ממלחמת גוג ומגוג, כתיב הכא יום, וכתיב התם (יחזקאל לח, יח) ביום בא גוג וגו'. אמר ר' יוסי יהי חלקי עם מקיימי ג' סעודות בשבת (שבת קיח א).
ומצאתי כתוב טעם ג' סעודות יתפרש על י' דברים. בעבור שגורם שובע והשקאה לכנסת ישראל מן המקור העליון, וגורם ברכה בכל י' ספירות ויקבל על זה תוספת ברכה. ובעבורו יתברכו כל ששת הימים, בעבור שאמר משה רבינו ע"ה (שמות טז, כה) אכלוהו היום, כי שבת היום לה' היום לא תמצאהו. ג' פעמים היום כנגד ג' ימים טובים שנכנסים עם כל שבת ושבת, שהוא יום ז', דכתיב וישבות ביום הו', להורות על ב' שבתות, שבת הגדול ושבת בראשית ושבת מתן תורה עמה, נמצאו ג' שבתות. ענין שני כנגד ג' אבות העליונים והתחתונים, אברהם יצחק יעקב, ימין שמאל וגוף. ענין שלישי, כנגד ג' אותיות של חסד, שאם פוחת אחת ישאר סד, כל הפוחת אחד מהן מונע ממנו חסד. ענין רביעי, כנגד ענ"ג עדן נהר גן, והפוחת אחת מהן נפחת מחסד ומעונג. ענין חמישי, כנגד קדוש קדוש קדוש ה' צבאות, ג' קדושות שיש ביום השבת, והפוחת אחת מהן הרי מחסר קדושה אחת ח"ו. ענין שישי, כנגד בית המקדש כשהיה קיים, היה מנוחה לשי"ת ולישראל שכולו שבת, וכנגד בית ראשון ושני ושלישי. ענין שביעי, כנגד אותיות השם יה"ו הבא בשבת לשמוח עם ישראל, ולפיכך יש בו קרבן מוסף. ענין שמיני כנגד ה' אחד שנתייחד בגווניו ביום השבת, והם כתר חכמה בינה והם אחד. ענין תשיעי כנגד חסד גבורה תפארת. הענין העשירי כנגד נפש רוח ונשמה שיש באדם, כך השבת הוא נשמה לששת ימי המעשה, וכל הפוחת אחת משלש סעודות הללו כאילו ח"ו הורג את הנפש. וטעמים הללו תמצאם מפוזרים הנה והנה בספרי הקבלה וביתר מחברים.
ובשם ר' משה כהן מצאתי שכתב שזה חייבו לאכול ג' סעודות בשבת, מפני שהאוכל אכילה גסה יצטרך להרחיק זמן אכילה שאחריה, וכשיראה שהוא מצוה לאכול ג' סעודות לא יאכל בשום סעודה מהם כי אם כשיעור שיוכל לאכול בהגיע זמן הסעודות שאחריה, נמצאו כל סעודותיו לשם מצוה ולשובע נפשו וישאר לבו פנוי לעסוק בדברי תורה. ונמצא כובש יצרו בסלקו האוכל מלפניו בעודו תאב לו, וכשיעשה זה ביום המנוחה כל שכן שיעשה ביום המלאכה, שלא יכבד עליו לבטלו ממלאכתו. וכן אמרו בברכה על הכוס שיתן עיניו בו שלא יסיח דעתו ממנו, להראות שצריך לחשוב שהותר לו לשתות היין לצורך המצוה ולברך עליו את השם, וכשיהיה בלבו כך לא יבא להשתכר ממנו עכ"ד.
<h4>סימן תפח</h4>
כתב ר' נחשון, מי שאכל הרבה ואין נפשו יפה לאכול ג' סעודות, אם יכול לאכול כביצה ואין מצטער יאכל ויקיים ג' סעודות, ואם כשיאכל כביצה מצטער הימנו פטור, שלא תקנו רז"ל ג' סעודות בשבת אלא לכבוד השבת ולענגה, וכיון שמצטער אין לו עונג ופטור, וכן כתב הרמב"ם ז"ל (הל' שבת פ"ל ה"ט). והחכם עיניו בראשו שלא ימלא בטנו בסעודת הבוקר כדי ליתן מקום לסעודה ג'.
<h4>סימן תפט</h4>
זמנה משיגיע זמן המנחה, דהיינו מו' שעות ומחצה ולמעלה ולא קודם. הלכך אותם שמפסיקין בסעודת שחרית לחלקה לשנים, ועדיין לא הגיע זמן מנחה, אינן מקיימים מצות ג' סעודות. אבל הגיע זמן המנחה יכולין לעשותה ומברך מיד אחר סעודת שחרית. וכן היה עושה הרא"ש ז"ל, היה מברך ברכת המזון והיה נוטל ידיו מברך עליהן ומברך המוציא. והיה אומר שיותר טוב לעשות כן, כיון שנמשכה סעודת הבקר עד אחר המנחה, ואם לא היה עושה מיד השלישית לא היה יכול לאכול אחר כך אלא אכילה גסה. וכתב בתשב"ץ סי' כ"ג שמהר"ם בחורף שהימים קצרים היה עושה סעודה ג' על השלחן מיד אחר ברכת המזון. ובדרשות מהרי"ל (מנהגים, סוכות ג') כתב דבשחרית כשגמר סעודתו יזמן ויקום וילך וימתין מעט, כדי להחשב ב' סעודות באשר מסיח דעתו מסעודה ראשונה, ויחזור ויטול את ידיו ויברך המוציא, לאפוקי מאותם אשר מזמנים על סעודה ראשונה ונשארים שם במקום, וחוזרים וסועדים שנית לסעודה שלישית, ולא הסיחו דעתם מסעודה ראשונה ונחשב כסעודה אחת עכ"ל. וכן כתב השבולי לקט (סי' צ"ג) בשם אביו, דהיה מפליג קימעא בקריאת מזמור קטן כגון ה' רועי לא אחסר וגו'.
<h4>סימן תצ</h4>
כתב התשב"ץ סי' כ"ב, מהר"ם היה רגיל לבצוע בסעודה ג' בב' לחמים, כי אמר שכך כתב הרמב"ם ז"ל (פ"ל ה"ט), לפי שיש ג' פעמים בפסוק היום. וכן היה נוהג הרא"ש ז"ל, וכן הוא בהגהות (מימוני הל' שבת) פ"ל (אות ו'), והמרדכי פרק כל כתבי (סי' שצ"ז), ורבינו ירוחם בח"א (נתיב י"ב, ס"ה ע"ג), ותשובה להרמב"ן (מיוחסות) סי' ר"י, וכן כתב הרב המגיד בשם גאון שכל זמן שהוא סועד בשבת צריך לבצוע על ב' ככרות. אכן מהר"פ כתב בהגה בתשב"ץ סימן י"ט וז"ל, מיהו נהגו העולם לבצוע לעולם בלחם אחד שלם עכ"ל. כן ראיתי רבים נוהגים, ואפשר שטעמם הוא משום דאיתא במכילתא (בשלח פ"ב) ביום ו' ירד להם ב' עומרים לכל אחד ואחד, ומעומר אחד עשו ב' לחמים, הרי לב' עומרים ד' לחמים, אחד אכלו בערב שבת בבוקר והב' בליל שבת והג' בבקר, והד' לסעודה ג'. נמצא שסעודה ג' לא היה להם לחם משנה. וכן מצאתי בשבולי לקט (סי' צ"ג) בשם ר' בנימין, דליכא קפידא לבצוע על ב' ככרות, דמהיכי ילפי ליה לקטו לחם משנה שני העומר, כיון שאכלו סעודת שחרית לא היה לחם משנה בצהרים. והמקפיד על זה שכרו אתו ופעולתו לפניו עכ"ל.
<h4>סימן תצא</h4>
כתבו הר"ן (שבת מד. ד"ה וכתב) והמרדכי פרק כל כתבי (סי' שצ"ז) בשם ר"ת, דנשים חייבות בג' סעודות, וכן נמי לבצוע על ב' ככרות, שאף הם היו בנס המן. וכתב הר"ן ואין צורך שבכל מעשה שבת איש ואשה שוין. וכן כתב בשבולי לקט (סי' צג) דנשים חייבות, משום דעל כולם הוא אומר אכלוהו היום, ובין אנשים ובין נשים נתרבו באכילה זו.
<h4>סימן תצב</h4>
מצאתי באגדה (מדרש תהילים י"א) השותה מים בין השמשות כאילו גוזל את מתיו. מצאתי בשם הגאונים ז"ל, כך שמענו מפי חכמים הראשונים, כל בין השמשות נותנים רשות לנשמתן של מתים לשתות מים, וכל השותה מים בין השמשות אין מניחים נשמה של מת קרובו לשתות מים. לפיכך אמרו חכמים כאילו גוזל את מתיו, ודוקא ז' מתים שאדם מתאבל עליהם, כגון אביו ואמו אחיו אחותו בנו ובתו ואשתו, ודוקא בתוך י"ב חדש, לפי שכל י"ב חדש גוף קיים ונשמה עולה ויורדת, אבל לאחר י"ב חדש גוף כלה ונשמה עולה ואינה יורדת ע"כ. וכתב בספר אגודה פרק ערבי פסחים דיש מפרשים בין השמשות של ערב שבת, וכן השיב רבנא משולם לר"ת דבערב שבת אמרו. והטור (סי' רצא) כתב בשם ר"ת דבשבת אמרו.
ובאמת הא והא איתא, כמו שכתב רבינו בחיי פרשת יתרו (שמות כ, ז) וז"ל, אמרו רז"ל אסור לשתות מים בערב שבת בין השמשות. הוא שנמצא במדרש שכל השותה מים בערב שבת בין השמשות הרי זה גוזל את המתים. וכוונו בזה לקבוע בנפש אמונה שיש לרשעי ישראל מנוחה בשבת בגיהנם, וכשיוצאים בערב שבת הם שותים ורוחצים ומצטננים במים, עד שהשותה מים באותה שעה הוצרכו לומר שהוא גוזל אותם מהם, ועשו את השותה גזלן ומחוסר אמנה. ומדרש זה לא ידעתי היכן הוא, אבל שמעתי כי נמצא לרז"ל בספר הנקרא מסכת גן עדן או פרקי גן עדן, כעין פרקי היכלות ופרק מרכבות ופרקי דרך ארץ, וכן כתוב שם בנוסח אחר כל השותה מים בשבת בין מנחה לערבית תוך שנה שמת לו מת הרי זה גוזל את מתיו. ושם מפורש הטעם באותן פרקים, לפי שהמתים יוצאים בשבת ושותים מים מן הנהר היוצא מעדן, ולכך אין ראוי לו לגזול את מתיו, אבל לאחר שנה קבל את דינו כבר עכ"ל.
<h4>סימן תצג</h4>
<big>יט.</big> להוסיף מחול על הקודש במוצאי שבת. דאמר רבי יוסי יהי חלקי עם מוצאי שבת בציפורי (שבת קיח ב) שהיתה יושבת בהר והיה נראה להם יום גדול עד צאת הכוכבים, ולכך היו מאחרים במוצאי שבת. ומכל מקום זמן יציאת השבת להיות מותר במלאכה היא משישלים בין השמשות, דר' יוסי והוא אחר בין השמשות דר' יודא שהוא ג' חלקי מיל אחר שקיעת החמה, נמצא אחר שקיעת החמה כדי להלך אלף ות"ק אמה מותר בעשיית מלאכה.
<h4>סימן תצד</h4>
מתחילין והוא רחום וממשיכים הניגון בוהוא רחום וברכו, כמו שכתב הרוקח (פירוש הסידור עמ' תקפ"ח) יש לומר ברכו במשך גדול, מפני הנשמות שחוזרים לגיהנם לאחר מכאן, ובכל עוד שמושך אינם חוזרים. ועוד מפני לוית שבת שצריך ללוות למלך יש למשוך. ועוד מפני איחור להוציא שבת צריך למשוך. כן אני עושה אני הקטן, וכך שמעתי שרבינו אלעזר בן רבנא משולם הגדול היה חזן והיה מושך ברכו בכל כחו, וכן נמצא בתפלה רבנא עמרם במוצאי שבת ימשוך אדם ברכו, עד כאן לשון רוקח.
<h4>סימן תצה</h4>
ויתפלל ויתכוון כשאר ערבית, אך בתפלת י"ח מתפלל אתה (חונן) [חוננתנו]. וכתב בארחות חיים (סדר מו"ש סי' ב') אין מתחילין באתה חוננתנו, לפי שהמשנה מטבע שטבעו חכמים בברכה אינו אלא טועה. אלא מתחיל אתה חונן עד וחננו מאתך, ומתחיל אתה הבדלת בין קודש לחול, וכן כתב הרמב"ם (סדר התפילות) וכן כתב בסדר רב עמרם (ח"ב סי' ל"ו) עכ"ל. ובהעתקת מכתב יד מוהר"ר יעקב פולק מסמ"ג שלו מצאתי וז"ל, נראה לי שטועים האומרים אתה חוננתנו ואתה חונן, כי כל דברי אתה חונן מפורשים באתה חוננתנו, וגם בספר הגאון בן מיימוני אין בו אתה חוננתנו, אלא כוללה באתה חונן ומתחיל ואתה הבדלת בין קודש לחול, וגם בתשובת הגאונים לא תמצא שום אתה חוננתנו כי אם אתה הבדלת, מוהר"ר מנחם ע"כ. וכן כתב הבית יוסף (סי' רצ"ה) וז"ל, והעולם נוהגים לומר אתה חוננתנו, שאין זה נקרא שנוי מטבע, שהכל ענין אחד הוא, עד כאן לשונו.
<h4>סימן תצו</h4>
הטעם שתקנו הבדלה בחונן הדעת, לפי שאין אדם מגיע לדעת בין קודש לחול ואור לחושך אלא אחר חכמה גדולה ויגיעה רבה. ועוד כשם שאין לו לאדם לעשות מלאכה במוצאי שבת קודם שיבדיל, כך אין לו לתבוע צרכיו קודם שיבדיל, ולכך קבעוהו להבדלה בחונן הדעת שהוא ראש לכל הצרכים. והכי איתא בירושלמי אסור לאדם לתבוע צרכיו עד שעה שיבדיל. עכ"ל האבודרהם (סדר מוצ"ש).
<h4>סימן תצז</h4>
ואחר תפלת לחש אומר קדיש. ואומר ויהי נועם יושב בסתר עליון וכל המזמור (תהילים צא) עד אורך ימים אשביעהו. ולמה נהגו לומר זה המזמור במוצאי שבת, לפי שהשבת היא משמרת שומריה ואין צריכין לירא מן המזיקים, שהרי אין חותמים בשבת שומר עמו ישראל לעד, אלא חותמים פורס סכת שלום עלינו, לפי שאינן צריכין שמירה מן המזיקים. לפיכך עתה שהן נכנסים לימות החול והן צריכין שמירה, שכבר ניתנה רשות למחבלים לחבל, גם לשר הממונה על הרוחות להשיב נפשות הרשעים בגיהנם לדונם, נהגו לומר זה המזמור במוצאי שבת שיש בו תפלה להמלט מן המזיקים ומדין גיהנם. מן המזיקים, כמה דתימא יפול מצידך אלף ורבבה מימינך אליך לא יגש. מדין גיהנם, כמה דתימא לא תאונה אליך רעה, ואין רעה אלא גיהנם. כמה דתימא וגם רשע ליום רעה.
ונהגו העם להתחיל ויהי נועם הוא סוף מזמור שלמעלה הימנו, להתפלל על מעשה ידיהם, שהרי בשבת לא עשו מלאכה. ועוד שהוא מזמור של ברכה שבו בירך משה רבינו ע"ה לישראל בשעה שסיימו מלאכת המשכן, והקמת המשכן היה ביום א', לפיכך אומרים אותה בליל ראשונה. ונהגו לכפול פסוק אורך ימים אשביעהו, שעל ידי כך נשלם השם היוצא ממנו, כן כתב האורחות חיים (שבת סי' י'). ומצאתי לכך כופלים פסוק זה, כדי להזכיר שם של ד' יודי"ן, בישועתי בסוף המזמור ב' פעמים להשמר מן המזיקים, ויש ב' שמות אחד של ד' יודי"ן, ואחד של ג' יודי"ן עכ"ל.
והצרור המור פרשת ויקרא (א, ב), אדם כי יהיה בעור בשרו (שם יג, ב) ולא אמר איש או גבר אלא אדם, בא לרמז לאדם הראשון שממנו נמשכו אלו הטומאות והנגעים וכל מיני זיבה שנתהוו ממנו בק"ל שנים שהיה פורש מאשתו, ונדבקו אליו פגעין בישין ונגעי בגי אדם ורוחין בישין. ולכך אמר בשיר של פגעין ונגע לא יקרב באהליך. ולכך יש במזמור הזה ק"ל תיבות, כנגד אלו ק"ל שנים של אדם. ולכך כופלים פסוק אורך ימים להשלים המנין עכ"ל, וכן כתב בפרשת בראשית (ד"ה ואמר וישבות). והתשב"ץ בסימן רנ"ח כתב, מהר"ם ז"ל כשהיה מתפלל ויהי נועם אמר לעולם אורך ימים ב' פעמים ואז יש בו כמנין הכהני"ם בגימטריא, לפי שכהני חשמונאי ובניו היו הולכים למלחמה ואמרו ז' פעמים ויהי נועם, וב' פעמים אורך ימים אשביעהו ונצחו, ולכך נעלם זיי"ן בויהי נועם, לומר כל האומרו ז' פעמים אינו יכול להזיק לו כלי זיין.
והר"ד אבודרהם כתב וז"ל, והטעם שכופלים בתחלה ויהי נועם ובסוף אורך ימים אשביעהו, יש אומרים מפני שיושב בסתר עליון עם פסוק ויהי נועם יש בו קכ"ד תיבות וכשתכפלם יהיו רמ"ח. ומן הדין היה לכופלו פעם אחרת, אלא מפני טורח הצבור תקנו לכפול הפסוק הראשון והאחרון בלבד ויחשב כאילו כופלו כולו. ולכך תקנו לאומרו במוצאי שבת שהוא תחלת השבוע, כדי לשמור רמ"ח אברים, כדאמרינן באלה הדברים רבה ברמ"ח תיבות שיש בקריאת שמע שמור מצותיו וחיה, שמור רמ"ח תיבות שבקריאת שמע והקב"ה ישמור רמ"ח אברים שלך, עד כאן.
<h4>סימן תצח</h4>
כתב בתשובת הגאונים שאין אומרים ויהי נועם אלא במוצאי שבת, שכל ששת הימים הם של חול. אבל במוצאי שבת שבא יום טוב באותה השבוע אין אומרים אותו, וסימן לדבר וי"ו יהי נועם וי"ו מעשה ידינו. והטעם מפני שמזכיר ומעשה ידינו עלינו ב' פעמים, שאילו היה מזכירו פעם אחת היינו אומרים כשהם רוב ששת ימי המעשה, אבל כיון שמזכירו ב' פעמים אנו צריכים שיהיו ששת הימים כולם ימי המעשה. ועוד טעם אחר, דאמרינן בספרי (שמיני ט"ו) וירא משה את כל המלאכה והנה עשו אותה וגו' ויברך אותם משה (שמות לט, מג). מה ברכה ברכם, אמר להם תשרה שכינה על מעשה ידיכם, והם אמרו ויהי נועם ה' אלהינו וגו'. ועל כן נהגו לאומרו בכל מוצאי שבת, חוץ משבת שבא יום טוב בתוכה שעצור מן המלאכה. ולכן נעלם זי"ן בויהי נועם, כי ז' פעמים בשנה אין אומרים אותו, ואלו הן, בשבוע שיבוא בו פסח א', ז' של פסח ב', שבועות ג', ראש השנה ד', יום כפורים ה', סוכות ו', שמיני עצרת ז'. ואף על פי שבתפלה והבדלה אומר בין יום השביעי לששת ימי המעשה אף אם יבא יום טוב באותו שבוע, הא אמרינן פרק ערבי פסחים (פסחים קד א) סדר הבדלות הוא מונה.
<h4>סימן תצט</h4>
ואומר סדר קדושה. והטעם שאין דרך לברך התלמיד שלא יתברך רבו עמו, לכך מאחר שמתחיל בברכת עצמו יאמר גם כן ברכת השם יתברך (מחז"ו סי' קמ"ז ואבודרהם). ועוד כמו שכתב הרוקח (סי' שס"ב) וז"ל, אומרים סדר קדושה במוצאי שבת, לפי שבאותה שעה פושעי ישראל מתחילין לירד לגיהנם, וסדר קדושה שאנו אומרים מועיל להם לצנן להם אש של גיהנם, על דרך צלמות ולא סדרים (איוב י, כב). ועל כן מאריכים בעניני תפלות, כי ממתינים להם עד שיסיימו כנסיה אחרונה של ישראל תפלתם. ועל כן נוהגים במקצת מקומות להאריך הרבה בויהי נועם וסדר קדושה, וכן כתב רב עמרם, זה שנהגו לומר ויהי נועם וקדושה דסדרא בנעימה ובאריכות נועם באפוקי שבתא, כדי שישתהו ישראל בהשלמת סדריהם, כדי להאריך לרשעים מלחזור לגיהנם. דבמוצאי שבת צועק הממונה על הרוחות חזרו לגיהנם שכבר השלימו ישראל סדריהם. ומתחילין בואתה קדוש לפי שאין גאולה בלילה.
<h4>סימן תק</h4>
וכשאין אומרים ויהי נועם, כגון שחל יום טוב באמצע השבוע, אז אין אומרים גם כן סדר קדושה. ומצאתי כתוב דהא בהא תליא, לפי שעל ידי הקמת המשכן השרה שכינתו על ישראל, ואתה קדוש הוא כנגד השראת שכינה שמשרה על ישראל, כדאיתא (בב"ר) [בשהש"ר] (פ"ב, ב) א"ר חנינא על כל קילוס וקילוס שמשבחין להקב"ה משרה שכינתו, הדא הוא דתימה ואתה קדוש יושב תהלות ישראל (תהילים כב, ד), רצה לומר משרה שכינתו לשמוע תהלות ישראל. ועוד שהטעם הוא שאין דרך לברך לתלמיד כו' כדלעיל, וכשנדחה זה נדחה גם זה. ועוד על דרך דאמר הכתוב (בראשית כז, כב) הקל קל יעקב, כלומר ק"ל תיבות כשמזכירים אותו בני יעקב הקל קל יעקב, הידים ידי עשו, אז יהיו קלים ידי עשו וכחותיו מקולו של יעקב. וכפל הלשון הידים ידי עשו, רצה לומר סמאל שרו של עשו גימטריא ק"ל אחד יותר, והוא יומו של יום כפורים שאין יכול לשלוט, כדאמרינן בנדרים (לב ב) השטן גימטריא שס"ד ימים, ויום כפורים אין כח לשלוט בו, וזה ויסר אפ"ן מרכבותיו (שמות יד, כה) דהיינו כחו של סמא"ל, כי אפ"ן גימטריא סמא"ל, ובלע המות לנצח. לפיכך סומכין לומר ואתה קדוש יושב תהלות ישראל אז יתגדל ויתקדש באבוד רשעים רנה (משלי יא, י), והאביד שריד מעיר, והוא סמא"ל ומחנה שלו עזה ועזאל, הם השרידים והפליטים מגזירת עירין, וישראל עושה חיל.
<h4>סימן תקא</h4>
ונוהגין לומר ויתן לך, לפי שנאמר (ישעיה נו, ו, ז) כל שומר שבת מחללו ושמחתים בבית תפלתי וגו', שבמוצאי שבת צריך לומר רננות כמו ויתן לך. לפי שהשבוע נכנס ואומרים פסוקים טובים וברכות ושלומות. ועוד כתיב (שם נה, יב) כי בשמחה תצאו ובשלום תובלון. עד כאן מצאתי (פירוש הסידור לרוקח עמ' תקצ"ד).
<h4>סימן תקב</h4>
ומזכירין אליהו. והטעם שתקנו להזכיר אליהו במוצאי שבת, כתב אבן הירחי, משום דאמרינן בעירובין (מג ב) מובטח להם לישראל שאין אליהו בא לא בערב שבת ולא בערב יום טוב מפני הטורח, וממוצאי שבת והלאה הוא זמן ביאתו. וקשה לו לזה הטעם למה אין מזכירין אליהו גם כן במוצאי יום טוב. ויש לתרץ מפני שדין יום טוב הוא יום אחד ואנו עושים ב' ימים, והואיל ונדחה נדחה. ומיהו אינו נכון זה הטעם, והנכון בעיני כי מה שתקנו להזכיר אליהו במוצאי שבת שהוא על שם דאמרינן בשבת פרק כל כתבי הקודש (קיח ב) אמר רב יודא אמר רב, אלמלי שמרו ישראל שבת ראשונה לא שלטה בהם אומה ולשון, שנאמר (שמות טז, כז) ויהי ביום השביעי יצאו מן העם ללקוט ולא מצאו, וכתיב בתריה (שם יז, כ) ויבא עמלק וילחם עם ישראל ברפידים. ועוד אמרינן התם, אמר רשב"י אלמלי משמרין ישראל שתי שבתות כהלכתן מיד נגאלין, כי כה אמר ה' לסריסים אשר ישמרו את שבתותי (ישעיה נו, ד) וכתיב בתריה והביאותים אל הר קדשי, ועל כן אנו אומרים להקב"ה הרי שמרנו את השבת כמו שצויתנו, מעתה שלח לנו את אליהו הנביא. ועוד דאיתא במדרש שבכל מוצאי שבת נכנס אליהו לגן ויושב תחת עץ החיים וכותב זכותן של ישראל (מספר המנהגים מוצ"ש אות ד' ממנהגי מהר"ש מנוישטט אות צ"ד).
<h4>סימן תקג</h4>
סדר הבדלה יין בשמים נר הבדלה. ויברך בורא פרי הגפן על הכוס של יין שלא יהא פגום. ומצוה מן המובחר שיבדיל על היין, כדאיתא בערבי פסחים (פסחים קיג א) אמר ר' יוחנן ג' מנוחלי עולם הבא, הדר בארץ ישראל, והמגדל בניו לתלמוד תורה, והמבדיל על היין במוצאי שבת, והוא דשייר מקידושא לאבדלתא. ואיתא בפרקי ר' אליעזר פרק כ', אמר ר' צדוק כל מי שאינו מבדיל על היין במוצאי שבת, או שאינו שומע מאחרים שמבדילין אינו רואה סימן ברכה לעולם, אבל המבדיל על היין או שומע מאחרים שמבדילין, הקדוש ברוך הוא קראו קדוש ועושהו סגולתו, שנאמר (שמות יט, ה) והייתם לי סגולה מכל העמים, ואומר (שם ו') ואתם תהיו לי ממלכת כהנים וגוי קדוש, ואומר (ויקרא יא, מד) והייתם קדושים כי קדוש אני, ואומר (שם כו) ואבדיל אתכם מן העמים.
ואין מבדילין על הפת, כן פירשו התוס' פרק אלו דברים (פסחים קג. ד"ה קניה), אבל מבדילין על השכר אם הוא חמר מדינה. והגאונים כתבו אעפ"י שאין מבדילין על הפת, אם חל יום טוב במוצאי שבת מבדילין עליו כיון שמקדשים עליו הקידוש עיקר, ואגב הקידוש מבדילין גם כן עליו. והרא"ש ז"ל (שם סי' י"ז) כתב שיותר טוב לעשות ההבדלה והקידוש שניהם על השכר. ומי שאין לו יין ומצפה שיהיה לו למחר לא יאכל עד למחר שיבדיל, ואם אין לו אלא כוס אחד ואינו מצפה שיהיה לו למחר, יותר מוטב שיאכל קודם שיבדיל ויברך עליו ברכת המזון, ואחר כך יבדיל עליו כסדר ההבדלה, ממה שיבדיל ויברך ברכת המזון בלא כוס, שברכת המזון טעונה כוס. אורח חיים סימן רצ"ו.
<h4>סימן תקד</h4>
וכשמבדילין על הכוס שופכין מן הכוס, פירוש מן היין לארץ, דאיתא בב"ר כל בית דלא אשתפיך ביה יינא במוצאי שבת כמיא לית ביה סימן ברכה. גירסא במרדכי פרק שלשה שאכלו (רמ"א סי' רצ"ו ס"א). ועוד טעם לשפיכה זו, שבשעת שמבדילין כל משמרות החול אשר זזו ממקומן בערב שבת מוכנות לשוב אל מקומן, כמו שכתב הרקנטי פרשת קרח (במדבר טז, א) דסלקא מגיהנם חד טוסירא טעינא בישא דבעא לשלטאה בשעתא דאמרי ישראל ומעשה ידינו כוננהו, ואיהו נפיק מההיא דרגא דאקרי שאול ובעי לאתערבא בזרעא דישראל ולשלטא עלייהו, וישראל עבדי עובדי בהדס וביין ואמרי הבדלה ואיתפריש מנייהו, וכיון דמבדלי על הכוס מאיך ההוא טוסירא ועל לדוכתיה לשאול אתר דקרח וסייעתיה, תמן דכתיב (במדבר טז, לג) וירדו הם וכל אשר להם חיים שאולה, ואינון לא נחתין תמן עד דישראל עבדו הבדל מנהון, הבדלו מתוך העדה הזאת ע"כ.
ומזה הטעם היות הבדלה על היין, כי היין עולה ע', וע' הם השרים החיצוניים מצד ישמעאל ועשו אינהון מריהון דקטיגרון, ואנו שופכים היין להחליש כחם לארץ. גם טעם שפיכת היין על דרך שהרמב"ן (ויקרא טז, ח) מביא משל למי שעשה סעודה למלך, וציוה המלך לתת לפלוני לחמלתו על בעל הסעודה רצה שיהיו כל עבדיו נהנין מן הסעודה שיספרו בשבחו ולא בגנותו. לכן גם בכאן צריך ליתן לעדתו של קרח חלקם, כדכתבתי לעיל (סי' שו) בעניין מים אחרונים.
ונמצא כתוב בספר חסידים (עי' סי' תת"נ) אחר שבירך על מיני שתייה אסור לשפוך הימנה. על כן יש לדקדק לשפוך קודם הברכה. ויש מדקדקים שמתחילין לערות לתוך הכוס כשמתחילין הנה אל ישועתי, ומערה והולך עד שיגיע למעייני הישועה, אזי שופך שיוזל היין על שפת הכוס על הארץ.
<h4>סימן תקה</h4>
ואחר כך מברך על הבשמים, ומברך תחלה על הבשמים ואחר כך על האור, וסימן לדבר בשמים ראש (שמות ל, כג). וכן תמצאם מבואר מסודרים בסדר הזה ביצירת בראשית, כמו שכתב רבינו בחיי בפרשת ויקהל (לה, ב) וז"ל, ברכת היין רמוזה היא בפרשת בראשית במלת הארץ שהוא הגן, והגפן בגן והוא היין המשומר בענביו מששת ימי בראשית. ברכת מיני בשמים רמוזה במלת ורוח אלהים (בראשית א, ב), כי הריח באמצעות הרוח, והוא שאמר שישאף האדם האויר ויכניסו בחוטמו, ועוד ממה שידוע כי הרוחות מניעות הריח. מאורי האש נאמר יהי אור. המבדיל בין קודש לחול, שנאמר ויבדל אלהים בין האור ובין החשך עכ"ל. ומאחר שפסוק ויבדל הוא כנגד המבדיל מרומז בו גם כן כמה הבדלות עושין בשנה, והם כמנין מלת ויבד"ל, כמו שכתב התשב"ץ סי' פ"ד.
והר"ם מרוטנבורק כשהיה מברך על הבשמים היה נוטל ההדס בימינו, וכן משמע בברכות פרק אלו דברים (נג א) דבר שיש לו לברך עליו יטול בימינו (תשב"ץ קטן סי' פ"א).
שאל רבינו יהודא לרבינו אפרים, למה מברכין על ההדס יותר מכל מיני בשמים כגון עשבים המריחים או פירות. והשיב לו איני מברך על הדס שוטה שלכם שלבו יבש ואין בו לחלוחית של ריח, ויש לי זכוכית קטנה של בשמים ועליה אני מברך. והרב רבי ברוך כתב, שמצוה מן המובחר לברך על ההדס, וסמך לדבר תחת הסרפד יעלה הדס (ישעיה נה, יג) וסמיך ליה שומר שבת מחללו. לכן הרוצה לצאת ידי שניהם יהיה לו כלי מיוחד עם בשמים וגם ישים שם עלי הדס.
ועל ריח הפלפלים מצאתי בקובץ ישן בשם מהרא"י דיוצאים בהם כמו בשאר בשמים, ולא כיש שמפקפקים בדבר. כתב הרב רבי שמואל בר גרשם מי שאין לו עצי בשמים ולא עשבי בשמים, שיכול לברך בריח הפירות שריחם מבושם ונודף. והטעם שמריחים הבשמים במוצאי שבת, כדי לעשות נחת רוח לאדם על שהלכה ממנו הנשמה היתירה האבודה במוצאי שבת, שנאמר (שמות לא, יז) שבת וינפש, כיון ששבת וי אבדה נפש (ביצה טז א).
נשאל הרשב"א (ח"ג סי' ר"צ) מפני מה אין מברכין על הבשמים במוצאי יום טוב שחל להיות בתוך השבת כמו שמברכים במוצאי שבת, שהרי יש נשמה יתירה ביום טוב, ועל זה מברכין ביום טוב שחל להיות במוצאי שבת יין קידוש נר הבדלה זמן ואין מברכין על הבשמים. והשיב, נראה לי כי נשמה יתירה שאמרו הוא מפני שימים נפעלים כפי התחלת בריאתם, וכמו שאמרו במסכת תענית פרק בשלשה פרקים (כז ב) תנו רבנן אנשי משמר היו מתפללים על קרבן אחיהם שיתקבל ברצון, אנשי מעמד נכנסים לבית הכנסת ויושבים ארבע תעניות בשבת, בשני ובשלישי וברביעי ובחמישי, בשני על יורדי מים, כלומר מפני שבו נחלקו המים ועלול להיות צער במים. ובשלישי על הולכי מדבריות, כלומר מפני שבו נראית היבשה. וברביעי אסכרה, שלא תיפול בתינוקות מפני שבה נבראו המאורות, דכתיב בהו והיו למאורות למארת כתיב. ובחמישי על עוברות ומניקות, עוברות שלא יפילו, ומניקות שינקו את בניהם, כלומר שבו נבראו העופות והדגים, ולפיכך כשנגמרה מלאכת הבריאה עמד העולם שלימתו ובריאתו בשבת. וכשיצא השבת חוזרת ימות השבת חלילה להיותם נפעלים בתחילתם, ויום הראשון חלוש מכולם, שממנו ההתחלה. וענין זה אמרו שם עוד שביום הראשון לא היו מתענין מפני שהוא יום שלישי ליצירה, כלומר ליצירת האדם, והאדם חלוש בג' ליצירה כתנוקות שהם חלושות בשלישי, כמו שמוזכר בדברי חכמים. ואמרו ריחני משום נשמה יתירה ופירושו כמו שאמרתי, ולפיכך צריך ריחני להשיב את הנפש ולחזקה. אבל במוצאי יום טוב אינו צריך, ומכל מקום כשבא יום טוב במוצאי שבת אין צריך לבשמים, שעונג יום טוב עולה כבשמים לנשמה יתירה ויותר. וכן כתב רבינו בחיי בפרשת וישלח.
ויש מפרשים נשמה יתירה היא המנוחה והעונג שהנפש מוצאה בשבת, כאילו היא נשמה יתירה, וכשנכנס לימי הטורח והענוי כאילו אבדה ממנו נשמה יתירה ונחלש. ולפי פירוש זה בשבת נתוספה בו נשמה יתירה מפני שהוא יום מנוחה, ואפילו ממלאכת אוכל נפש, מה שאין כן ביום טוב. ומכל מקום כשבא יום טוב במוצאי שבת אין צריך לבשמים שעונג יום טוב כבשמים. והר"א בן עזרא (בראשית ב, ג) פירש נשמה יתירה, כי בשבת יתחדש בגופות יתרון כח והנשמה ייתרון השכל, וזהו ויברך אלהים את יום השביעי, ולפי פירוש זה אין חידוש זה ביום טוב, ולפיכך אין מברכין על הבשמים במוצאו. וכדברי ראב"ע כן משמע במדרשו של רבי שמעון בן יוחאי, כדאיתא במסכת ביצה פרק יום טוב (טז א) נשמה יתירה נתן הקדוש ברוך הוא לאדם בערב שבת ובמוצאי שבת נוטלה ממנו. והיינו דאמר ר' שמעון בן לקיש מאי דכתיב שבת וינפש, כיון ששבת וי אבדה נפש, והכי אתמר במסכת תענית פרק בג' פרקים בשנה (כז א). והקשו במדרשו של ר' שמעון בן יוחי עליו השלום (זוהר ח"ב רד, ב), וי לגוף היה צריך לומר שממנו אבדה הנפש, והשיבו שהנפש מושכת אליה הרוח ההוא בערב שבת והיא נעשית דירה לרוח ההוא ודר בה כל יום השבת, והנפש במעלה ורבוי גדול ממה שהיתה. ועל זה שנינו כל נפשותיהם של ישראל מתעטרות בשבת, ועטרה זו היא הרוח ההוא הדר ביניהם, כיון שיצא השבת וי לנפש שאבדה העטרה ההיא וזהו שבת, וכיון שנסתלק וי לנפש שאבדה מה שאבדה ע"כ. עיין עוד מזה בחידושי בפרק ב' דמסכת ביצה.
<h4>סימן תקו</h4>
ומברך על הנר בורא מאורי האש. ומצוה מן המובחר לברך על האבוקה, הכי אמר רבא בפרק ערבי פסחים (פסחים קג ב). וכתב בחדושי אגודה (שם סי' ע"ט) אבוקה להבדלה והוא הדין נר שתי פתילות. וכתב הכלבו (סי' מ"א) מאחר שפסקו ז"ל שנוסח הברכה בורא מאורי האש שהוא לשון רבים, צריך להיות שם אבוקה שנראית בו מאורות.
וקודם שיברך פושט ידו לאור הנר ומסתכל בצפרנים, שנאמר (בראשית א, ד) וירא אלהים את האור והדר ויבדל אלהים. ומה שנהגו להסתכל בצפרנים, דאיתא בפרקי ר' אליעזר (פ"כ) לפי שהם לבנים ובהן נהנה באור הנר בראותם. ותנן נמי בפרק אלו דברים (ברכות נג ב) אין מברכין על הנר עד שיאותו לאורו. ואמרו רז"ל אין מברכין על הנר עד שיכיר בין מלוזמא של טבריא למלוזמא של ציפורי, ומלוזמא של טבריא היתה מצויירת ושל ציפורי היתה חלקה. ועל כן נהגו להסתכל בצפרנים לאור הנר מפני שהן חלקות נגד מלוזמא של ציפורי, ומסתכלים בכף כנגד מלוזמא של טבריא שהיא מצויירת. ובאגדה שיצא אור מבין צפרניו של אדם הראשון. ויש אגדה אחרת (ראה פסחים נד א) על אדם הראשון שכשראה שחשך היום במוצאי שבת אמר, אוי לי שבשבילי שסרחתי עולם חושך בעדי, ונתן הקדוש ברוך הוא בינה בלבו ונטל שני רעפים והקישן זו בזו ויצא מהן אור וברך עליו. ונסתכל בגופו וראה עצמו ערום לבד הצפרנים. ועל זה יש שנהגו להסתכל בצפרנים כשמברכין על האור. ויש שנהגו להסתכל בצפרנים ואומר מפני שהן פרות ורבות, כלומר שיפרו וירבו כצפרנים, כמו שכתב הטור סימן רצ"ח והכלבו סי' מ"א.
ורב עמרם כתב אמר רב נטרונאי בבורא מאורי האש, כך עושין בשני ישיבות מביטים לכפות הידים כדי שיהנה מן הנר. ואמר רב האי ברכת האור חובה על כל מי שמבין בין ב' דברים שאין ניכרים. ונהגו הראשונים להביט בשרטוטי הכפיים עד שיכיר ביניהם מפני שהן מצוירות. ויש אומרים מפני שיש בשרטוטי יד סימן להתברך בו, לכך נוהגים אנו לכוף האצבעות לתוך כף היד כדי לצאת דעת כולם ולראות הצפרנים והשרטוטים ביחד. ובספר תניא (רבתי סדר הבדלה) כתב תחלה מכניס אצבעותיו לתוך ידיו ומחשיך תחתיהן ואחר כך פושטן, והנה אור במקום חושך, ומברך שכבר הוא נאות מן האור.
<h4>סימן תקז</h4>
כתב בספר חסידים (סי' תתנ"ד) במוצאי שבת לא יקח עץ ששמו קי"ן בלשון אשכנז להדליק ולברך עליו, מפני שריחו רע ואז צריך ריח טוב להריח, כמו שכתוב בספר החשבונות עכ"ל.
<h4>סימן תקח</h4>
גרסינן בפרק אלו דברים (ברכות נג ב) אמר רב יודא אמר רב, אין מחזרין על האור כדרך שמחזרין על המצוות, לפי שבברכה זו אינה אלא לזכר בעלמא שנברא האור במוצאי שבת. שאם משום הנאת האור מברך, היה צריך לברך בכל פעם ופעם שנהנה מן האור, וכל שכן שאין מחזרין על הבשמים שאינן אלא להשבת נפש (רא"ש ברכות פ"ח סי' ג').
<h4>סימן תקט</h4>
ואומר המבדיל בין קדש לחול, ושותה מלא לוגמיו ומטעים בני ביתו. ונוהגין לשפוך על השלחן לרחוץ בו העינים כדי לחבב המצוה, וכן משמע במרדכי (יומא סי' תשכג). ואעפ"י שנהגו באשכנז לעמוד בשעת הבדלה, כמו שכתב האגור בסימן ת"ך בשם אגדה, וכן כתבו תשובת מהרי"ל סימן קכ"ד. מכל מקום כתב (הרמ"א בהגהת מרדכי ברכות סי' קמ"ה) במקום אחר שרבו מהר"א ז"ל לא שתה עד שישב, משום דתלמיד חכם לא יאכל ולא ישתה מעומד, וכן נכון לעשות.
<h4>סימן תקי</h4>
נהגו העולם להבדיל בבית אעפ"י ששמעו כל בני הבית הבדלה בבית הכנסת. וכתב הר"ן בסוף פרק ראוהו ב"ד (ר"ה ז: ד"ה אבל) דאפילו אי קיימא לן מצות אינן צריכות כוונה שפיר דמי, משום דהני מילי בסתם, אבל אם מתכוון שלא לצאת בהבדלה שמבדילין בבית הכנסת, לא נפקי והוי ליה כלא הבדילו כלל, וכן כתבו תלמידי הר"ר יונה בסוף פ"ק דברכות (ו: ד"ה ורבינו). ואפילו חזן שבירך בבית הכנסת יכול לברך פעם שנית בביתו, בתוספות בראש השנה פ"ב (לג. ד"ה הא).
<h4>סימן תקיא</h4>
אסור לאכול שום דבר, או אפילו לשתות יין או שאר משקים משתחשך עד שיבדיל, בין בלילה בין למחרתו. ומי שטעה ולא הבדיל בתפלה וטעה גם בכוס, כגון שטעם קודם שהבדיל צריך לחזור ולהתפלל ולהבדיל בתפלה. אף על גב דקיימא לן טעם מבדיל, פירוש שיכול להבדיל על כוס אחר שאכל, מכל מקום כיון שאכל באיסור קרינן ביה טעה וצריך לחזור ולהתפלל, כך מסיק הטור סימן רצ"ט.
<h4>סימן תקיב</h4>
ובמוצאי שבת כשיוצאין מבית הכנסת נוהגין ליקח נרות בידם להאיר להם הדרך אשר ילכו לביתם, ואותן נרות של מצוה הן (מנהגות וורמייזא לר"י קירכום). וכן מצאתי בפסקי אדוני מורי (הגהות מהרש"ל לטור סי' תרע"ד) שכתב וז"ל, מדליקין נר במוצאי שבת מנר בית הכנסת כדי לילך לבית דהוי נמי נר של מצוה, כדאמרינן במדרש (ויק"ר פ"ט, ב. תנחומא תצוה ח') על מה זכה שאול במלוכה, על שהאיר אביו במבואות האפילות בנרות הרבה, כך מצאתי. ואחר כך עיינתי במגלת סתרים דר' ניסים גאון שכתב וז"ל, אמר ר"ל שאול לא זכה למלוכה אלא על ידי זקנו שהיה מדליק נרות רבים. לכך נקרא שמו נר, כתוב אחד אומר (דה"א ח, לג) נר הוליד קיש, וכתוב אחד אומר (שמואל א' ט, א) קיש בן אכיש הוא אביאל וכו', אלא על ידי שהיה מדליק נרות לרבים נקרא נר. ועוד האריך דמבואות היה מדליק אפילו מביתו לבית הספר היה מדליק בהן נרות להאיר לרבים עכ"ל. ומביא דבר זה מן הירושלמי פרק ג' דשבועות (ה"ז), עכ"ל מורי ז"ל. והמדרש הוה הוא בויקרא רבה פרשת צו פ"ט.
וראיתי מדקדקים שמדליקין נרות במקום אופל במוצאי שבת. ומנהג נכון הוא שכשם שמדליקין נרות בכניסתו כך יש לעשות ביציאתו, כמו שכתבו השבלי לקט (סי' ק"ל) והאבודרהם (עמ' קפו) שנהגו לומר פיוטים וזמירות ללוות השבת כדרך שמלוין המלך בכניסתו וביציאתו, כמו כן נכון שכל מה שעושין לכבוד שבת בכניסתו כן יש ללוותו ביציאתו.
<h4>סימן תקיג</h4>
<big>כא.</big> ללוות השבת. דגרסינן בפרק כל כתבי הקודש (שבת קיט ב) אמר רבי אליעזר, לעולם יסדר אדם שלחנו במוצאי שבת אף על פי שאינו צריך אלא כזית כדי ללות את השבת. וכתב בשבלי לקט סי' ל"ה, משל שמלוין את המלך ביציאתו כשם שמלוין אותו בביאתו. ובסידורים מפרש אבר אחד יש באדם ונסכוי שמו ואינו נהנה באכילה אלא במוצאי שבת ע"כ. ונראה לי טעמא דמילתא, כי ידוע שאותו עצם לוז שמיה והוא עצומו ועיקרו ושרשו וממנו נתהוה האדם בעצם הטפה, וכאשר ימות האדם העצם ההוא אינו נימוח ולא נפחת, ואילו יכניסו אותו באש אינו נשרף, ברחיים אינו נטחן, בפטיש אינו מתפוצץ. והוא העצם שיש בו קיום נצחי, וממנו יחיה האדם לעת התחייה, והוא המקבל עונג ועונש אחר מיתת אדם, ועצם הזה שרשו ועקרו מעצם השמים.
ומצאתי לחכם אחד מקובל, כי האדם מיסוד השמים מחצר הכבד ולמעלה, ומשם ולמטה מיסוד הארץ. ומיסוד השמים נשאר עצם אחד שאינו בלה, יש אומרים שהוא עצם התחתון שבשדרה וקראוהו רז"ל (אהלות פ"ג מ"ב) מלא תרווד רקב. איתא בויקרא רבה (פי"ח, א) מהיכן נברא אדם מלוז של שדרה, במים אינו נימוח כו', וזהו שאמר (קהלת יב, ה) וינאץ השקד. וזהו העצם הנשאר עד התחיות, ואז התחייה חל עליו. ומאן דלא כרע במודים נעשה מאותו עצם נחש בריה מקולקלת (ב"ק טז א) ולעולם לא יכניס עם יושבי חלד. ובעת התחייה יתרטב העצם בטל התחייה, ונעשה כשאור בעיסה ויתפשט לכאן ולכאן, וימתחו מתוכו כל האיברים וכל הגידים ועור ובשר, ויתגלגלו עד ארץ ושם יקבלו רוחתם בארץ הטהורה. וכדי לקבוע בלב העם אמונת שכר ועונש ואמונת התחייה, אוכלין מעט במוצאי שבת, להורות כשם שעצם זה אין לו הנאה כי אם אחר כלות שבעת ימי השבוע, כמו כן יקבל עצם הזה תענוג והנאה מתענוגי עולם הבא אחר כלות ימי שנות האדם שהם שבעים שנה.
וכמו כן מצאתי במדרש (זוהר ח"א קל"ז ע"א) תניא אמר ר"ש ההיא גרמא למה אשתאיר יתירא מכל שאר גרמי, משום דאיהו גרמאה דלא סביל טעמא דמזוני דבני נשא כשאר גרמין. ובגיני כך הוא תקיף מכל שאר גרמין, והוא ליהוי עיקרא דגופא, וגופה אתבני מיניה. ובכן כל הזהיר בסעודה זו ומשביע לעצם הזה יזכה שישביע בצחצחות נפשו בתענוגי רב טוב הצפון לצדיקים, ולשבוע שמחות אשר עליהם התפלל המשורר (תהילים טז, יא) תודיענו אורח חיים שובע שמחות את פניך נעימות בימינך נצח.
<h4>סימן תקיד</h4>
<big>כב.</big> עירובי חצירות. איתא בפרק קמא דשבת (עי' ו א) שתקנו חכמים לערב עירובי חצירות. וככה עושין, גובין פת מכל בית ובית ונותנים אותו באחד מבתי החצרים שעתה אנו רואים כאילו כולן דרין באותו הבית (טור סי' שס"ו). וכתב האגור בסימן תרס"א, נשאל גדול הדור מהר"ר יעקב מולין, על מה שיש מנהג בקצת קהילות מאשכנז שעושין עירובי חצירות בפת, ותולין הפת עשוי כמין מצה בבית הכנסת ומניחין אותו שם כל השנה. איך יוצאים בו, הא לא הוי מקום פיתא ולא מקום לינה. והשיב כי הרבה גדולים ערערו על זה, ובסוף מצא בתשובת מהר"ם שישב המנהג, אבל לא נודע להרב הנזכר הטעם עכ"ל, ומהרי"ל (מנהגים, עירובי חצרות ב') לא היה סומך לכתחלה על השיתוף שנעשה על הציבור בערב פסח, אולי נתקלקל ואתי לידי תקלה. והיה רגיל להניח עירוב בכל ערב שבת, וכן היה נוהג מורי הרב ז"ל. ומי שמערב כהאי גונא צריך לזכות הפת על ידי אחר, ולא יזכה לא על ידי בנו הקטן אפילו אינו סומך על שלחנו, ולא על ידי בנו הגדול הסמוך על שלחנו, ולא ע"י אשתו. וכשמזכין בו צריכין להגביה מן הארץ טפח.
ושאלו לפני מהר"י סג"ל (שם ה') מתי שאוכל רפתא דעירוב, והשיב מנהגי להניח עירובי חצירות ושיתוף מבואות בכל ערב שבת וערב שבת. ובליל שבת ובשחריתו אני מניחו ללחם משנה תחת הפת שאני בוצע עליו, וכן היה נוהג מורי הרב ז"ל.
<h4>סימן תקטו</h4>
ומה שנוהגין האידנא לתקן על ידי חבל הקשור לרוחבו של מבוי, דין חבל זו אינו קורה שהרי אין רחבו טפח, ולא מהני אלא מטעם צורת הפתח דמהני למעלה אפילו בגמי, כמו שכתב הכלבו (סי' ל"ג) שאם אין לו קנים עושה בחבלים, וכן כתב הרוקח בסימן קע"ג. לכך יש ליזהר להעמיד תחת החבל קנה מכאן וקנה מכאן, אפילו אינו נוגע בהן אלא ביניהם כמה אמות, ובלבד שיהא גובה הקנים שמכאן ומכאן י' טפחים, ויהיו מכוונים כנגד החבל. וצריך שיהיו הקנים שבצדדים חזקים לקבל דלת כל שהו, כמו שכתב הטור סי' שס"ב.
<h4>סימן תקטז</h4>
פעם אחת נשברה הקורה בשבת, והתרתי לטלטל בתוכה באותה שבת, דעיירות שלנו כחצרות, עכ"ל מהר"י ווייל בדיניו סימן י"ב, וכן כתב הר"ם מרוטנברג בתשובותיו סימן ל"ט. וכן כתב מהרא"י בתרומת הדשן (סי' ע"ג) דדינא הכי הוא בעיר המוקפת חומה. וכתב עוד שאם הכשר המבוי נמצא שבור ואינו יודע אם נשבר מבעוד יום, דשרי משום דמוקמי ליה אחזקתיה והשתא הוא דנשבר.
<h4>סימן תקיז</h4>
הבליטה שלפני הבית, כתב מהר"י מולן סי' ק"ח דאסור לטלטל תחתיה אם לא שיש לה ג' מחיצות שלמות וברביעי פי תקרה, והתקרה רחבה ד', אין אמרינן פי תקרה יורד וסותם.
<h4>סימן תקיח</h4>
כתב ר"י אותם היהודים הדרים בכרכים המוקפים חומות שיש בהם מחיצות גמורות ודלתותיהן נעולות בלילה, דאין צריכין לשכור, אפילו הרבה ישראלים דרים בבית אחד שרי לטלטל בכל העיר. כיון דליכא שני ישראלים בשני בתים שאוסרים זה על זה. ומיהו מה שכתב ר"י ודלתותיהן נעולות בלילה לא נראה לרבינו מאיר, דאפילו אינן נעולות בלילה נמי, מרדכי פ"ח דעירובין (סי' תק"ט).
<h4>סימן תקיט</h4>
נוהגין שהשמש מכריז בערב בהכנסת ראש חודש בקול רם יעלה ויבא. כתב מהרי"ל (מנהגים, ר"ח ג') שיש מקומות שהנערים קורין, כדי שלא יהא השמש צריך להפסיק בין גאולה לתפלה. והרשב"א (ח"א סי' רל"ו) כתב שאין לחוש לזה מאחר שתפלה ערבית רשות. וראיתי כתוב בספר שחיבר אדוני מורי אשר עדיין כמוס באוצר המלך, שדחה תשובת הרשב"א בראיות ברורות, וטעמו ונימוקו עמו, ושקיל וטרי עד דמסיק שיש לנהוג שהשמש העיר יתחיל להתפלל י"ח קודם הציבור, וכשיגיע ליעלה ויבא אז יאמר בקול רם תיבות יעלה ויבא.
<h4>סימן תקכ</h4>
שכח יעלה ויבא מחזירין אותו, ואם נזכר קודם שמסיים ברכת רצה, או אפילו אחר שיסיים כל שאינו מתחיל מודים, אומרו במקום שנזכר. ואם לא נזכר עד לאחר שהתחיל מודים, חוזר לתחלת רצה. סיים חוזר לראש. והא דמחזירין על שכחת הזכרת ראש חודש דוקא שחרית ומוסף ומנחה, אבל שכח ולא הזכיר בערבית אין מחזירין אותו, שאין מקדשין החודש בלילה, לא שנא אם ראש חודש יום אחד או אם ב' ימים. וכשם שיחיד חוזר ש"ץ נמי חוזר אם טעה, חוץ משחרית שאינו חוזר הש"ץ, מפני שתפלת מוסף לפניו, כך מסיק האו"ח סימן תכ"ב. והא דמחזירין דוקא בתפלה, אבל ברכת המזון אין מחזירין אותו. מאי טעמא, תפלה דלא מצי פטר נפשיה מחזירים אותו, ברכת המזון דמצי פטר נפשיה אי בעי אכיל ואי בעי לא אכיל, שאפשר שיאכל פירות או ירקות רק שלא יתענה שאסור להתענות בראש חודש, הלכך לא מהדרינן ליה. מכל מקום כל זמן שלא פתח בהטוב והמטיב לאו חזרה היא, ואומר ברוך שנתן ראשי חדשים לעמו ישראל לזכרון כו'. וכתב הר"ר יוסף שאם נזכר קודם שפתח הטוב והמטיב אומר ברוך שנתן אפילו בלילה, אף על גב דגבי תפלה אין מחזירין אותו על שכהת החודש בלילה, הני מילי להחזירו, אבל להוסיף ברכה אפילו בלילה נמי, כך מסיק המרדכי והטור או"ח סימן קפ"ח.
<h4>סימן תקכא</h4>
מה שאנו קורין הלל בראש חודש, מצאתי בשם הגאונים ז"ל, מניין שאומרים הלל בראשי חדשים, מצינו שרמזו דוד בתהילים (קנ), הללויה הללו אל בקדשו. י"ב פעמים הללו כנגד י"ב חדשים, ומשמע הללו אל בקדשו על קדוש החודש הללויה. ולפיכך אנו כופלין כל הנשמה תהלל יה הללויה על שנה מעוברת שיש בה י"ג חדשים, ועל חודש שני ימים, כן כתב התניא (רבתי סי' ל"ב). וכתב עוד, ומצאתי בשם הר"ר מאיר ז"ל, שמצות ההלל לקרותו מעומד. והטעם מצאתי בשם החב"ר רבי בנימין בר אברהם הרופא ז"ל, על שם הכתוב הללו עבדי ה' שעומדים, כלומר הללו את ה' בעמידה, לפי שהלל עדות שבחו של מקום ונפלאותיו ונסיו שעשה לנו. ומצות עדות בעמידה, שנאמר (דברים יט, יז) ועמדו האנשים, ובעדים הכתוב מדבר. וכן היו קורין אותו בעזרה על שחיטת הפסחים בעמידה, שהרי אין ישיבה בעזרה (יומא כה א). ומה שקורין אותו בלילי פסחים בישיבה, מתוך שחולקים אותו ואין קורין אותו כולו ביחד אין מטריחים אותו לעמוד. ועוד שהרי יושב על שלחנו וכוסו בידו, שמא תטרף דעתו מתוך סעודתו ויפיל הכוס מידו. ובשם הר"ר מאיר ז"ל מצאתי לפי שדרך לילי פסחים דרך הסיבה וחירות, אין מטריחים אותו לעמוד עכ"ל.
<h4>סימן תקכב</h4>
ובענין ברכת ההלל יש פלוגתא דרבוותא. ומסקנת ר"ת (ברכות יד. ד"ה תנא) והרא"ש (שם פ"ב סי' ה') דבין יחיד בין צבור מברכין. וכתב הטור סי' תכ"ב דמברכין לקרוא את הלל, כלומר ואין מברכין לגמור, וכן כתבו התוספות פרק היה קורא (שם) והר"ר יונה (ז: ד"ה ונראה) והרא"ש (שם) והר"ן (שבת יא: ד"ה תנא). וכתב המרדכי פרק במה מדליקין (סי' רפ"ו) בשם ראבי"ה (ח"ג סי' תתע"ט) דהמברך בראש חודש לגמור לא משתבש, דלגמור תרתי משמע, וכן משמע באו"ח סימן תפ"ח. ושבולי הלקט (סי' קע"ד) כתב, מי שטעה ובירך בררש חודש לגמור אין צריך לחזור.
<h4>סימן תקכג</h4>
וקורין אותו בדילוג, דגרסינן במסכת ערכין (י א) אמר רבי יוחנן משום ר"ש בן יהוצדק, שמנה עשר יום בשנה יחיד גומר בהן את ההלל ואלו הן, שמונת ימי חנוכה, ויום טוב ראשון של פסח, ויום טוב של עצרת, ושמונת ימי החג. ובגולה כ"א יום, שמונת ימי חנוכה, וב' ימים טובים של פסח, וב' ימים טובים של עצרת, ותשעה ימי החג. וסימן בבט"ח, שני ימים טובים של פסח, ב' ימים טובים של עצרת, תשעה ימים דסוכות, שמונה ימים דחנוכה. סימן אחר שנים שנים באו אל נח (בראשית ז, ט) שנים שנים, שני ימים טובים של פסח, ושני ימי ימים טובים של עצרת, "באו" תשעה ימי החג, "אל נח" בגימטריא חנוכה. וכן ימים שאין גומרים בו הלל כ"א, וסימנך א"ך טוב, ראשון ניסן, ששה ימי פסח, ב' אייר, א' סיון, ב' תמוז, א' אב, ב' אלול, ב' מרחשון, א' כסליו כשהשנה כסדרה, א' שבט, ב' אדר, זהו כ"א. וימים שגומרין ושאינם גומרין הם ב' פעמים כ"א, וסימנך אהי"ה אשר אהי"ה (שמות ג, יד), שהוא ב' פעמים כ"א, והוא שם גאולת מצרים, כן יגאלו ברחמיו שנית.
<h4>סימן תקכד</h4>
טעם הדילוג, כתב הר"ר דוד אבודרהם (עמ' קצג) וז"ל, הרמב"ם (הל' חנוכה פ"ג ה"ז) כתב, קריאת ההלל בראש חודש היה מנהג ואינה מצוה, ומנהג זה בצבור לפיכך קורין בדילוג ע"כ. ויש מי שכתב משום דהוי יום סליחה כיום כפורים וראש השנה, לכן אין לגמור הלל כדאמר זמן כפרה לכל תולדותם, דמיום שנתלו המאורות נפלה אסכרה בתנוקות שלא יכולו לסבול האויר ונתבטלה בקרבן ראש חדש (הגהות מנהגים ר"ח סי' נ"ה).
<h4>סימן תקכה</h4>
וכיצד מדלגין, תנוקות של בית רבן יודעים ואין צריך לפרש. רק יש לנו לפרש למה נוהגים לכפול כל פסוק מאודך ואילך, והטעם הוא מפני שתחלת פרשת מן המצר עניניה כפולים עד אודך כי עניתני, כנגד עולם הזה וימות המשיח, ולפיכך אנו גומרים אותה בכפילה. ויש אומרים טעם אחר לכפילת פסוקים אלו, מפני שאמרום ישי ודוד ואחיו ושמואל, כדגרסינן בפרק ערבי פסחים (קיט ב) (אבודרהם).
אודך כי עניתני אמר דוד. אבן מאסו הבונים אמר ישי על דוד שהיה צעיר שבאחיו ורועה ולא היה נחשב בעיניהם, ולא עלה בלבם שיהיה הוא מלך. הבונים הבנים כתיב מאת ה' היתה זאת אמרו אחיו שהוא לשון רבים. זה היום עשה ה' אמר שמואל, שהיה מתנבא להם שסופם לגיל ולשמוח שיושיעם הקדוש ברוך הוא מיד אויביהם על ידו. אנא ה' הושיעה נא, אמרו אחיו. אנא ה' הצליחה אמר דוד, שהיה מצליח ומתפלל שיצליח במלכותו. ברוך הבא בשם ה' אמר ישי כשבא דוד מן הצאן. ברכנוכם מבית ה' אמר שמואל כשקרא אותם אל הזבח. אל ה' ויאר לנו אמרו כולם. אסרו חג אמר שמואל שאמר להם שיהיו מקריבים זבח שלמים לשמוח ולזרוק על המזבח. אלי אתה ואודך אמר דוד. הודו לה' אמרו כולם. ומפני כבודם אנו כופלים אותם, להראות שאנו חושבים כל פסוק מהם כפרשה בפני עצמה. ולכך אנו פוסקים אנא ה' הושיעה נא, אנא ה' הצליחה נא לשנים, וכופלים אותם אעפ"י שהוא פסוק אחד, כך כתב אבודרהם.
<h4>סימן תקכו</h4>
כיון שאין גומרין אותו ואין קורין אותו אלא בדילוג אינו חמור לעניין הפסקה כקריאת שמע, אלא אף באמצע שואל מפני הכבוד ומשיב שלום לכל אדם. אבל בעניין אחר אין לו להפסיק, ואם הפסיק ושהה בו אפילו שהה כדי לגמור את כולה אין צריך לחזור לראש. או"ח סימן תכ"ב.
<h4>סימן תקכז</h4>
ויחיד שלא התפלל עם הציבור, טוב לו לכתחלה לחזור אחר ג' שיהיו עמו כדי שיוכל לומר לשנים הודו והם יענו אחריו. וכתב הכלבו בסי' נ"ב בשם הר"ר פרץ, שטוב לאומרו עם הציבור אף קודם התפלה ע"כ. והרר"ם הוא בעל הגהות סמ"ק ותשב"ץ, וכתב כן בהגה בתשב"ץ סי' ר"ח. והרוקח (סי' ר"ל) כתב ראיתי את רבי שלא קרא הלל דראש חודש עם הציבור, וקרא מעצמו מיושב בשעת קריאת התורה.
<h4>סימן תקכח</h4>
בעניין קריאת הפרשה הלכתא כרב דאמר דולג, בפרק הקורא את המגלה עומד (מגילה כב א). פירוש כהן קורא ג' פסוקים, וידבר צו ואמרת, לוי חוזר וקורא ואמרת, וזה פירוש דולג שדולג לאחריו וקורא עד ההין, ישראל עד ונסכה, רביעי עד ונסכו, והטעם שהוצרכו לדלג הוא מפני שפרשה זו אין בה אלא מ' פסוקים, ואם יקראו שנים הראשונים כל אחד ג' פסוקים לא נשארו אלא ב' פסוקים. ואין משיירין בפרשה פחות מג' פסוקים. ואם יקראו פרשה זו בשנים ונשארו עדיין ז' פסוקים לקרות בהן שני אנשים אי אפשר לפי שהם נחלקים לב' פרשיות, פרשת וביום השבת היא משני פסוקים, ופרשת ובראשי חדשיכם היא מחמשה פסוקים. ואם יקרא איש פרשת וביום השבת ופסוק אחד מפרשת ובראשי חדשיכם, אין מתחילין בפרשת פחות מג' פסוקים. ואם יקרא פרשת וביום השבת וג' פסוקים מפרשת ובראשי חדשיכם, לא נשארו אלא ב' פסוקים. ומפני כך צריכים לקרות ג' בפרשת צו, ואעפ"י שאין בה אלא ח' פסוקים, כשדולג האמצעי פסוק אחד הוי ליה ט'. וקורא השלישי ג' פסוקים הנשארים וגם וביום השבת. והרביעי קורא ובראשי חדשיכם. כן כתב הבית יוסף סימן תכ"ג.
והוא הבעיא בגמרא בפרק היה קורא (מגילה כב א) וברי"ף (שם יב ב), ופשטיה רב אומר דולג. ופירשו הרי"ף והגאונים אמצעי דולג כדכתבינן. והקשה עליו הרמב"ן (שם כא ב) דאם כן מה הועילו בתקנתן, והלא אותה חששא דנכנסים במקומה עומדת, שהרואה אותו מתחיל בפסוק שלישי שבפרשה יאמר הראשון לא קרא אלא ב' פסוקים. ואי לא חיישינן לנכנסין בדלא אפשר למה דולג, יקראו השנים בפרשת צו, והשלישי יקרא וביום השבת ופסוק אחד מפרשת ובראשי חדשיכם. דמאי איכא משום דאין מתחילין בפרשה פחות מג' פסוקים, והא ההיא אינה אלא משום הנכנסים, וכיון דאפילו בדילוג איכא לההיא חששא גופא למה ידלוג, נקרא כדרכו ולא ניחוש לנכנסים כיון דלא אפשר. והרשב"א ז"ל (שם) תירץ דמשום הכי פסקינן דדולג בראשי חדשיכם ולא אמרינן שיקראו כדרכן וכדכתבינן, משום דאמצעי דולג דהיינו שני ליכא למיחש אלא לחד נכנסים, דהיינו אותן שיכנסו בתחלת קריאת השני, ואילו היו קורין כדרכן ויקרא השלישי פרשת וביום השבת דהוי תרי פסוקי ופסוק אחד מובראשי חדשיכם איכא למיחש לתרי גווני נכנסים, חד לנכנסים בשעת שהוא מתחיל לקרות אותו פסוק של ובראשי חדשיכם, שהוא סבור שמשם התחיל לקרות, שאם לא כן למה לא סיים בסוף פרשת ביום השבת, ואיכא למיחש לנכנסים בתחילת קריאת הרביעי, דכד חזו ליה מתחיל בפסוק שני סברי דקמא לא קרא אלא פסוק אחד, הלכך דולג עדיף.
והר"ן (מגילה יב: ד"ה הלכתא) כתב דאין צורך לכך, אלא רבנן גזרו דלעולם אין מתחילין בפרשה ואין מסיימין בפרשה פחות מג' פסוקים. והך תקנתא לא מיעקרא לעולם, הלכך אי אפשר שיקראו כדרכן בראשי חדשים, דהיכי ליעבד כדלעיל, שאילו היו קורין כדרכן לא לנכנסים וליוצאים בלבד, אלא אפילו לעומדים שם מתחילה ועד סוף, איכא למיחש לחורבה, שיהיו סבורים לומר שמותר להתחיל בפרשה בפחות מג' פסוקים, וירגילו לעשות כן כשיזדמן להן, ואיכא משום הנכנסים. או אם ישייר בפחות מג' פסוקים ירגילו לעשות כן בכל השנה, ואיכא משום היוצאים. ולפיכך לא רצו חכמים לעקור אחד מב' תקנות אלו לעולם, אפילו אי לא אפשר. שמא תאמר והא אכתי כי אמרינן נמי דולג איכא למימר שהעומדים שם יהיו סבורים שמותר לדלג בעלמא, ויבואו לעשות כן בפסוק ג' שבפרשה ואיכא משום הנכנסים. הא לא קשיא, שאין הדילוג מצוי, ולמה יבאו לדלג, אדרבא מי שהוא בבית הכנסת מתחלה ועד סוף שואל למה הוא דולג כיון דאיכא פסוקי טובא, ומפרשי ליה שלפי שאין מתחילין ואין משיירין בפרשה עושין כך, ומתוך כך לא יבאו לדלג בעלמא בכיוצא כזה, כדי שלא יחשבו הנכנסים שהתחילו בפרשה פחות מג' פסוקים. ועוד שאין הדילוג מצוי, ואינו נעשה אלא מדוחק, וליכא למיחש ביה, אבל אם היו קורין כדרכן העומדים בבית הכנסת אין רואין שנוי כלל, ואינן סבורין דהכא שאני משום דלא אפשר, אלא סבורין כדרכן הן קורין שמותר להתחיל ולסיים פרשה פחות מג' פסוקים עכ"ל.
אך עדיין קשה למה ידלג השני ואינו דולג השלישי בקריאת הלוי שהוא אחרון בפרשה. וכתב בספר תניא (רבתי סי' ל"ג) דאין מתחילין בפרשה פחות מג' פסוקים גזירה משום הנכנסים, שמא יאמרו שהקורא קורא בפחות מג' פסוקים. והכא דלא אפשר לפיכך דולג האמצעי, דמשום יוצאין ליכא למיחש, מאי איכא למיחש משום הנכנסים, מי שנכנס לבית הכנסת ישאל איך היתה זאת הקריאה וישיבוהו כעניין עכ"ל. ולי נראה דאין צורך לכך, דאם דולג האמצעי ליכא למיחש רק להנכנסים, אבל אם היה דולג הג' איכא למיחש להנכנסים ולהיוצאים. להיוצאים בסוף קריאת לוי שמשייר ב' פסוקים, ולהנכנסים בתחלת קריאת שלישי, דכד חזו מתחיל בפסוק ששי סברי דחד מן תרי קמאי לא קרא אלא ב' פסוקים, דהא לא אשתייר להם רק חמשה פסוקים. וכי תימה יתחילו לקרוא למעלה מפרשת צו, או למטה מובראשי חדשיכם, כתב הר"ן (שם ד"ה ליקרו) דלאו קושיא היא, שאין לנו לקרות אלא בסדרו של יום, ופרשת צו סדרו של יום הוא, שהרי מקריבין תמידין בראשי חדשים. ושבת נמי פעמים שהוא בראש חודש, ולפיכך ראויות פרשיות הללו לראשי חדשים, מה שאין כן מה שלמעלה ולמטה מהן.
<h4>סימן תקכט</h4>
ומתפללין תפלת מוסף. ונהגו העולם לחלוץ תפילין קודם תפלת מוסף, מפני שבאותה תפלה אומרים כתר כפי נוסח ספרדית, ואין נכון להיות באותה שעה כתר דתפילין (ב"י סי' כ"ה).
<h4>סימן תקל</h4>
מצוה להרבות בסעודה בראש חודש כמו מועד, דאיתקש בתורה (במדבר י, י) וביום שמחתכם ובמועדיכם ובראשי חדשיכם. ובנביאים (ישעיה סו, כג) והיה מידי חודש בחדשו ומידי שבת בשבתו, וכתיב (מלכים ב' ד, כג) מדוע את הולכת אליו היום לא חדש ולא שבת, וכתיב (הושע ב, יג) והשבתי כל משושה חגה חדשה ושבתה וכל מועדה, וכתיב גבי שאול (שמואל א' כ, כז) גם היום אל הלחם, והשיבו יונתן זבח משפחה לנו, וכתיב ויהי בחדש השני ב' ימים היה ראש חודש. ובכתובים (איכה א, טו) קרא עלי מועד, ודרשינן מינה בפרק כיצד צולין (פסחים עז א) דראש חודש איקרי מועד. ואיתא בפ"ק דמגילה [ברי"ף] (ג א) אבל סעודת פורים וסעודת ראש חודש, אלמא דמצוה היא דחשיב ליה בהדי סעודת פורים. ובפסיקתא (דר"כ פכ"ז) כל מזונותיו של אדם קצובין לו מראש השנה ועד ראש השנה, חוץ ממה שמוציא בימים טובים ושבתות וראשי חדשים כו'.
<h4>סימן תקלא</h4>
גרסינן בפרק אין נערכין (ערכין י ב) ראש חודש אינו אסור בעשיית מלאכה. והא דאמרינן במגלה (כב ב) יום שאין בו ביטול מלאכה לעם, כגון ראש חודש וחולו של מועד, אלמא שאסור בעשיית מלאכה, ההיא לנשים קאמר, שהנשים בטלות בו ממלאכה. והכי נמי איתא בירושלמי (פסחים פ"ד ה"א) הני נשי דנהיגי דלא למיעבד עבידתא בריש ירחא מנהגא. פירוש מנהג הוא ויש להן להתנהג כן, שזה המנהג מצאנו אותו בנביאים, שנאמר (שמואל א' כ, יט) אשר נסתרת שם ביום המעשה, ותרגום יונתן ביומא דחולא, שמשמע שיום ראש חודש שהיו עומדים בו לא היה יום המעשה כל כך כמו שאר הימים שהנשים לא היו עושים בו מעשה. ואמרינן בפרקי ר"א פרק מ"ד, ויאמר להם אהרן פרקו נזמי זהב אשר באזני נשיכם (שמות לב, ב), ושמעו הנשים ולא רצו ליתן נזמיהם לבעליהן, אלא אמרו להם מה אתם רוצים לעשות פסל ומסכה שאין בו כח להציל, ונתן הקדוש ברוך הוא להן שכרן בעולם הזה ובעולם הבא, בעולם הזה שהן משמרות ראשי חדשים יותר מאנשים, ובעולם הבא שהן עתידות להתחדש כראשי חדשים, שנאמר (תהילים קג, ה) תתחדש כנשר נעורייכי, מכאן סמך לנשים שלא לעשות מלאכה בראש חודש.
ובמדרש אמר על שם שנזדרזו הנשים לנדבת המשכן, שנאמר (שמות לה, כא) ויבאו האנשים על הנשים. והוקם באחד בניסן, ולא רצו להביא נזמיהן לעגל, נתן להן שכרן שהן משמרות ראשי חדשים. והרב ר' יהודה בן הרא"ש ז"ל, כתב טעם לדבר, לפי שהמועדים נתקנו נגד האבות. פסח נגד אברהם, דכתיב (בראשית יח, ו) לושי ועשי עגות ופסח היה. שבועות כנגד יצחק, שתקיעת שופר של מתן תורה היה בשופר מאילו של יצחק (פרדר"א פל"א). סוכות כנגד יעקב, דכתיב (שם לג, יז) ולמקנהו עשה סוכות. וי"ב ראשי חדשי השנה שגם הם נקראים מועדים כנגד י"ב שבטים. וכשחטאו בעגל נטלו מהם ונטלו לנשותיהם, לזכר שלא היו באותו חטא.
וכתב הרוקח בסי' רכ"ח כשראש חודש ב' ימים לא יעשו מלאכה בשניהם. וכתב רבינו ירוחם (נתיב י"א ח"א ס"ד ע"א) נראה לי דלאותן שנהגו שלא לעשות מלאכה אין להם לעשות שום מלאכה, כי ראיתי כמה נשים טועות ואומרים אין לנו לטוות אבל נעשה מלאכה אחרת, והיה להן או לאסור כל מלאכה לפי מנהגן או להתיר כל מלאכה עכ"ל. והב"י (שם) כתב שנכון להם שאין לתפור אפילו בגדי כלי בית.
<h4>סימן תקלב</h4>
גרסינן בסנהדרין פרק היו בודקין (מב א) אמר ר' אחא בר חנינא אמר ר' יוסי אמר ר' יוחנן, כל המברך על החדש בזמנו כאילו מקבל פני שכינה, כתיב הכא (שמות יב, ב) החדש הזה, וכתיב התם (שם טו, ב) זה אלי ואנוהו. תנא ר' ישמעאל אלמלא לא זכו ישראל אלא להקביל פני אביהם שבשמים פעם אחת בחודש דים. אמר אביי הלכך מברכים מעומד. ועל ההיא דתנא דבי ר' ישמעאל כו' פירש הכלבו (סי' מ"ג) בשם הר"ר יונה (ברכות כא. ד"ה כאילו) כלומר שהוא נראה ע"י גבורותיו ונפלאותיו. ומהר"ר הירץ כתב, שכוונתו לומר כי הא דר' יצחק (תנחומא בראשית א') לא היה צריך להתחיל התורה כי אם מהחדש הזה לכם, כלומר בה ישיג האדם למנהיגו של עולם, ואין עולם כמנהגו נוהג שהרי שמש בגבעון דום (יהושע י, יב). גם בה ישיג גמול ועונש, לכי ומעטי את עצמך (חולין ס ב), גם ביאת משיח אשר יתמלא פגימה של לבנה ומלכות פרץ וזרח וסוד עטרת תפארת, והמשכיל יבין.
<h4>סימן תקלג</h4>
אמר ר' יוחנן, עד מתי מברכין על החודש עד שתתמלא פגימתו, אבל מכאן ואילך כבר הוא ישן ואינו ראוי לברך על חידושו (סנהדרין מא ב). וכתב הכלבו (סי' מ"ג) הטעם כי החמה כנגד הלבנה בט"ו בחודש, ולכך זיו הלבנה בחזקה עומד על מילואה, כי חמה במערב ולבנה במזרח, רק המקום ביניהם, ולכך מברכין על התוספת ולא על החסרון, כי על הטובה יש לנו לברך. וזהו שאמרו וכמה פירוש מתי תתמלא פגימתה, נהרדעי אמרי עד ט"ז ולא ט"ז בכלל שנעשה כולו שלם. והני ט"ז משעת המולד מונין אותם, ולא מקביעת החודש, כן כתב האורח חיים (טור סי' תכ"ו). וטעמא משום דאמרי עד שתתמלא פגימתה, ואם כן במלוי תליא מילתא, ולאו דוקא ט"ו וט"ז, אלא חצי כ"ט י"ב תשצ"ג, זהו מלאתה, כן כתב בתשובת מהרי"ל (סי' י"ט).
<h4>סימן תקלד</h4>
גרסינן במסכת סופרים (פי"ט ה"י) אין מברכין על הירח אלא במוצאי שבת כשהוא מבושם ובגדיו נאים. וכתב בהגהות מרדכי דאם מברך בחול יש לו ללבוש בגדי שבת, וכן הוא בהג"ה מיימוני (ברכות פ"י אות ס'). מהר"ם כשהיה מקדים לברך בחול פן יעבור הזמן אז לבש הסרבל המכובד שהיה לו (הגהות מנהגים ברכת הלבנה).
<h4>סימן תקלה</h4>
כתב בתרומת הדשן (סי' ל"ה) הרואה לבנה בחידושה בימי החול, ואמר נמתין מלברך על חידושה עד מוצאי שבת, אם ליל מוצאי שבת הבא אינו לילות הרבה בחודש, כגון ז' או ח', שאפילו אם יהא מעונן במוצאי וג' או ד' לילות אחריו עדיין יש זמן לברך עד ט"ו, כהאי גונא יפה להמתין עד מוצאי שבת. אבל אם ליל מוצאי שבת הבא יהא לילות הרבה בחודש שאם יהא מעונן בו וג' או ד' לילות אחריו יעבור זמן הברכה, כהאי גונא אין להמתין עד מוצאי שבת עכ"ל.
<h4>סימן תקלו</h4>
לדעת הר"ר יונה (ברכות כא. ד"ה נהרדעי) אין מברכין ברכת הלבנה עד שיעברו עליה שלשה ימים, לפי שקודם לכן אין אדם נהנה מאורה, והרר"י גיקטליי"א בעל שערי אורה כתב בתשובה שעל פי הקבלה אין לברך על חידוש הלבנה עד שיעברו עליה שבעה ימים (בית יוסף סי' תכ"ו).
<h4>סימן תקלז</h4>
כתוב בהגהות סביב המרדכי (שלטי הגבורים ברכות סי' קפ"ח אות א') מהר"ם שמע בשם רבי משה מפוליי"ו, שאין לעמוד תחת הגג אלא בחצר או ברחוב במקום טהרה בשעת קידוש הלבנה. וכתבו התוס' דלא נודע אצלינו טעם המנהג שאין לעמוד תחת הגג, עכ"ל ההג"ה. ומהר"י ויי"ל שמע ממהר"א כ"ץ הטעם דהואיל והוא כמקבל פני השכינה צריך לצאת מרשות בני אדם, כי היוצא לקראת רבו יוצא נגדו מרשותו ע"כ (הגהות מנהגים). ואני ראיתי מורי הרב ז"ל שהיה יושב בחבורה שמח וטוב לב, והגיע שעת קידוש הלבנה ולא היה רוצה לצאת לחוץ, וציוה לפתוח החלון נגד הלבנה ובירך ברכת הלבנה וקדשה.
<h4>סימן תקלח</h4>
כתב עוד בהגהות סביב המרדכי (ברכות סי' קפ"ח אות א') אין מקדשין אלא עד שתהא זריחתו ניכרת על גבי קרקע, וכן כתב אור זרוע דכהאי גונא הוי לילה לכל דבר ע"כ. וכן כתב האגור (סי' תקצ"א) שאין לקדש החודש אלא בלילה, ומסתברא דשרגא בטיהרא למאי אהני ע"כ.
<h4>סימן תקלט</h4>
כשמקדש הלבנה תולה עיניו כנגדה, ומיישר רגליו ומברך ואומר ברוך י'וצרך, ברוך ע'ושך, ברוך ק'ונך, ברוך ב'וראך, סימן "יעקב" והיא רמז לו. ורוקד ג' פעמים ואומר כשם שאני רוקד כו'. ואומר תפול עליהם אימתה ופחד בגדול זרועך ידמו כאבן, ולמפרע. ואומר כן ג' פעמים, כן כתב הטור (סי' תכ"ו). והרוקח (סי' רכ"ט) כתב דיש לומר בעניין זה, תפול עליהם אימתה ופחד בגדול זרועך ידמו כאבן עד יעבור עמך ה' עד יעבור עם זו קנית. קנית זו עם יעבור עד ה' עמך יעבור, עד כאבן ידמו זרועך בגדול ופחד אימתם עליהם תיפול, וכן היה נוהג מורי הגאון מהר"ש ז"ל.
<h4>סימן תקמ</h4>
ואומר ג' פעמים שלום עליכם. ואם אין עמו ג' בני אדם נותן שלום ג' פעמים לאדם אחד. והר"ם אומר דהמשיב כשואל, וכשמשיב ג' פעמים די, כן בהגהות סביב המרדכי (שלטה"ג שם). וטעם נתינת שלום זה, כתב מהרי"ל בתשובה (החדשות סי' מ"ז) משום שמחה, הואיל וקבלו השכינה. ומהר"ר הירץ כתב ששמע ממרדכי צדיק שקבל מראשונים, אחרי כי קלל ואמר תפול עליהם אימתה ופחד, ראוי לומר לחבירו לא עליך כי אם שלום שלום.
<h4>סימן תקמא</h4>
קבלה מהחסיד מהר"ר יודא מריגינשפורג לומר קול דודי הנה זה בא מדלג על ההרים מקפץ על הגבעות, דומה דודי לצבי או לעופר האילים, הנה זה עומד אחר כתלינו משגיח מן החלונות מציץ מן החרכים עכ"ל.
<h3>דיני פסח</h3>
<h4>סימן תקמב</h4>
שבת שלפני פסח נהגו לקרותו שבת הגדול, טעם לפי שניסן שבו יצאו ישראל ממצרים חל ביום ה' בשבת, כמו שמצינו בסדר עולם (עי' פ"ו), ומקחו של פסח מצרים שהיה בעשור לחודש בשבת שלפני פסח היה. אמרו ישראל מה נעשה האיך נקח הפסח לעיני מצרים הן נזבח ולא יסקלונו. אמר להם הקדוש ברוך הוא, עתה תראו הנס הגדול אשר אעשה לכם. הלכו ולקחו איש פסחו להיות להם למשמרת עד י"ד יום לחודש. כשראו המצרים כך חגרו איש חרבו על יריכו, ויבקשו להשמיד להרוג ולאבד את כל היהודים. והשם יתברך ברחמיו הגין עליהם והחלה את מצרים בתחלואים משונים, ונדונים ביסורים גדולים ולא יכלו להזיק לישראל. ועל שם שנעשו נסים גדולים לישראל בשבת שלפני פסח, נקרא כל שבת שלפני פסח שבת הגדול.
ויש מקשים מאחר שכל לשונם היה לשון ארמי הוה לקרות שבת רבה, כמו צומא רבה, הושענא רבה. ותירץ מורי הרב ז"ל כי לכך קורין אותו שבת הגדול, על שם ההפטרה שקורין בההיא שבת, דכתיב בה הנה אנכי שולח לכם את אליהו הנביא לפני בוא יום ה' הגדול והנורא. ובזה יתורץ גם כן מה שקורין אותו שבת הגדול ולא שבת גדול. אך הקשה מורי ז"ל, הוי להו לקרות שבת וערבה, על שם התחלת ההפטרה, כמו שבת חזון, שבת נחמו. ונראה לי דהא והא מרומז במלת הגדול, ההפטרה והנס. טעם אחר מצאתי בשם שיבולי לקט (סי' ר"ה) לפי שבשבת שלפני פסח מאחרים העם בבית הכנסת לשמוע הלכות הפסח ולספר בנסים ונפלאות שעשה הקדוש ברוך הוא עם אבותינו במצרים, ומפני האיחור הזה שמאחרים בבית הכנסת נראה להם היום גדול, ועל כן הרגילו לקרותו שבת הגדול. והחכם המקובל ההסיד רבינו שלמה מלכו האריך בקריאת שם זה עיין בדרשותיו (ספר המפואר) דף כ"ח.
<h4>סימן תקמג</h4>
כתב הר"ר אשר ז"ל (מלוניל, ספר המנהגות) בהלכות פסח, נהגו כל ישראל לעשות לחם בערב שבת הגדול, הגדול לפי גדלו, והקטן לפי קטנו, וקורין אותו חלת עני, ובלע"ז לחם בתי הכנסת, ומחלקין אותו לעניים, ומיום שזלזלו בו נשתלחה מאירה בתבואה עכ"ל. ושמעתי ממורי ז"ל שהיה דורש כל אחד יאפה חלה אחת או תבשיל אחת מקמח הנטחן לפסח, כי שמא היה שם חשש חמץ ויתלה אותו בההוא שנטל מהם. ואפשר שאותו חלת עני היה גם כן מקמח הנטחן לפסח וזה היה טעמם. וביש מקומות נהגו ליטול העירוב ולחלקם בערב שבת, ואין זה מנהג נכון, כי אותו שבת הוא בלא עירוב, ואנשי המקום ההוא לא ישימו על לבם ויטלטלו בלא עירוב. לכן נכון הוא לבטל המנהג הזה. ובימי מהרי"ל לא היה המנהג הזה, שכתב (מנהגים, אפיית המצות י"ז) נוהגין לעשות מצת השיתוף בכל ערב פסח אף על פי שעדיין הישנה קיימת.
<h4>סימן תקמד</h4>
תניא שואלין בהלכות הפסח קודם הפסח שלשים יום (פסחים ו א). ואמר מהרי"ל (מנהגים, הל' פסח ד') דמשום האי טעמא דחייבין לדרוש בהלכות פסח שלשים יום מקודם, כתב בספר אגודה (פסחים סי' מג) כל מי שממלא את חביות של יין מפורים עד פסח דאז מתחילין השלשים יום, צריך ליזהר למלאות עם כלים השייכים לפסח שאין בהם חמץ, או בכלי ישן מורק ושוטף שלא יהא נדבק בהם שום חמץ ויתערב ביין. ויעשה גם כן ברזות חדשות בחביות שרוצה לשתות יין בפסח, דחיישינן אולי ידבק שום חמץ בישנות, או ישפשף את הישנות לצורך פסח. וכל הני שלשים יום מנקרין ומכבדין הבית וכלי הבית מן החמץ, ומגררין כל מקום שידבק החמץ דהיינו כל שאר כלי הבית. אכן בעריבות ותיבות ואמבטי שלשין בהם עיסה כל השנה, אין מועיל בהם מריקה ושטיפה דאי אפשר שלא ישאר כזית חמץ בשנים או שלשה מקומות, וחייב לבערו לפי פירוש רש"י וכן המסקנא בסמ"ק (מצוה רכב). לפיכך הרוצה לצאת ידי חובתו, צריך ליתן אותה לגוי במתנה גמורה שלא להחזירה. אף על גב דבכל מקום מתנה על מנת להחזיר שמה מתנה בר מקידושי אשה, כדי שלא יאמרו אשה ניקנית בחליפין, שמא גבי חמץ החמירו הערמה, משום דמלתא דקביע הוא, וגזרינן במילתא דקביע דלמא אתי למיסרך. וכהאי גונא אסר ר' יוחנן בירושלמי חמץ שבטלו ונמצא אחר הפסח מפני הרמאין, אף על פי דבשאר דיני הפקר לא החמירו, כגון לפוטרו מן המעשר. ודוגמת זה באיסור שביתות שבת המפקיר בהמתו, אלא משום דגבי חמץ איכא למיחש לרמאות טפי, ואם ירע עינו לתת אותם לגוי, ושמא אינו מאמינו אז יטיחנו בטיט ואז יבטל החמץ שבו. וכן המנהג לעשות לדפי מולייתא ועצי מגלגלין וכל כלי ששימשו בו בעיסה מהאי טעמא דפרישית, וכן כתב באו"ח (טור סי' תמב) דאם שום חמץ נדבק בסדק שאין יכול לחטט אחריו יטיח עליו מעט טיט. וכן הסל ששימשו בו הלחם כל השנה בעין, יטיחנו בטיט גם כן, דאי אפשר לנקר בין השרביטים עכ"ל. וכל דבר שרגילין לתת לגוים כדי שלא יעבור עליו בפסח, כגון שכר שקורין ביר"א, או חלת דבש שקורין לעקו"ך, צריך ליתן במתנה גמורה כדלעיל, ואז אפילו אם מכיר הגוי ההוא ויודע בו שלא יגע בהן כלל אלא ישמרם לו עד לאחר הפסח ויחזור ויתנם לו שרי, כמו שכתב מהרא"י בתרומת הדשן סי' ק"ך.
<h4>סימן תקמה</h4>
כתב בתרומת הדשן (סי' קי"ז) שאם בא לדבק שום דבר בבצק תוך ל' יום, ידבק בבצק שבלילתו רכה מאוד, ויכניס כל הבצק בין הדביקים שלא יבצבץ לחוץ. ואיכא למימר דכהאי גונא שרי הרמב"ם דווקא, דאז אין צורת החמץ עומדת, והמחמיר לטוחו בטיט מבחוץ תבוא עליו ברכה עכ"ל.
<h4>סימן תקמו</h4>
אמר המחבר אכתוב בקוצר דיני הגעלה, קצתם בראיות וקצתם בקבלה.
וזאת לפנים בישראל לתורה ולתעודה, בתחלה מנקים הכלים מבפנים ומבחוץ מן החלודה.
ואם יש בכלים טלאים מדובקים, אזי תחת הטלאים הוא חמץ בחורים ובסדקים.
וע"י הגעלה אינו יוצא, רק בהסרת הטלאים אם אתה רוצה.
ואם יגעול הכלי והטלאי קודם שמדביק אותו, אזי לכלי חרס יש לדמותו.
והגעלה היא מועלת, דכבלעו כך פולטו ומתגעלת.
וכלי שיש שם נקבים, או שפיהו צר או שיש לו קנים קצרים ולא רחבים.
ולשם יש חלודה או טינופת שאי אפשר להסירה, אזי בפסחא היא אסירא.
והירא דבר ה' וחרד לדברו, יגעיל הכלים מחמץ קודם זמן איסורו.
וכתבו כמה גדולים וחכמים, שיש לנהוג להגעיל קודם הפסח ג' ימים.
ואז אין לדקדק אם שהו הכלים מעת לעת או יום אחד, רק אין להגעיל כלי בשר וכלי חלב ביחד.
ומביאין יורה גדולה, ומגעילים אותו תחלה.
ומשליכים לתוכו אבן רותחת או אור בגחלתו, כדי שיזולו מים על שפתו.
וישפכם וימלא אותו כמשפט הראשון, ואז מגעילים בו הכלים כפי תשמישן.
וכלים מכלים שונים, ואותן שתשמישן בצונן יהיו ראשונים.
ואחר כך הכלים שנשתמש עליו רותח כהטעלי"ר שאוכלים עליהן, ואחר כך כלים שמשתמשין בהן בחמין ככלי שני כגון קערות וכפות ודומיהן.
ואחר כך קדירות ויורות ודודים אשר היו ידם במעל זה בראשונה, על כן יהיה יד כל אדם בהם באחרונה.
וגם הידות צריכין להדיח ולהגעילן ולנקותן, כאשר אמרו כל הכלים ידותיהן כמותן.
ואם הוא כלי גדולה שאין יוכל להכניסו בבת אחת, אז יש להכניסו בצד אחת בנחת.
ואז יהפוך אותו ויכניס האחרת, אך זאת תהיה לכם למשמרת.
שלא יכניס הכלי לתוך מי הגעלה פעמיים, וגם לא יגלגלם לסבבם תוך המים.
ויש ליזהר ליקח שתי צבתות, ואין להגעיל כלי בתוך כלי גם לא הרבה כלים ביחד בסלים ובקלתות.
וכשמוציאים הכלים מיד בעוד המים רותחין עליהם, נוהגין לשפוך מים קרים על פניהם.
ויזהר להרתיח היורה ולא ינוח מרתיחתו, אך תמיד יעלה אבעבועות על פני כולו או מקצתו, ואחר כל אלה יגעיל גם אותו.
השפודים והאסכלאות צריכין ליבון עד שיהא הנצוצות נתזין מהם, וגם לא ישהם עד זמן איסורם כי לדין זה לכתחלה כל הכלים דין אחד להם.
הסכינים קתייהו בטינא ופרזלייהו בנורא, וכן מחמירים בעלי נפש הנוהגים כשורה.
אף שאידי ואידי ברותחין ובכלי ראשון היא ההלכה, מכל מקום המחמיר ללבנם תבא עליו ברכה.
כי פעמים יש בהם גומות ואינו מועיל הגעלה, אם לא שישחיזם ופעמים ישכח ויבא לידי תקלה.
והנדן שלהן אין לו תקנה, כי החמץ שם עמוק עמוק מי ימצאנה.
המדוכה ממלאים אותו גחלים, ואם הקש נשרף מבחוץ אזי התבלין שנדוכו בו נאכלים.
הספסלים והשלחנות יהיו קודם לכן מנוקרין, ואחר כך מגעילין ואז הם מותרין.
וההגעלה הוא שהאחד יתפוס האבן או האוד וחבירו שופך עליהם, ואז ההכשר בא על ידי שניהם.
ואותן תיבות ומגדלים, שאוצרים שם מאכלים.
אז הרוצה לילך באורח ישרים, טוב הוא להניח שם סמרטוטים או חתיכת נסרים.
ואין נכון להגעילן ולחטט החמץ מן הסדקין, כי אי אפשר שלא נשאר מאומה בין הדבקין.
ואגני דלישא של עץ שעורכים עליו כל השנה, לאותן כלים אין להם תקנה.
וצריך ליתנם לגוי במתנה, או לטוח בטיט על פני כל המנא.
סל או נפה או בורר או משמרת, אין להם תקנה וצריך ליקח אחרת.
המרדות חימוצן קשָׁה, וצריך לקנות לפסח חדשה.
כלי עץ המצופים בסממנים דינם ככלי חרס, אך נוהגין שלא להשתמש בהם אפילו חדשים, וכן המחופים בבדיל ועופרת.
וכלי כסף המשוקדים, דינם ככלי זכוכית לא נפרדים.
ותנורי בית החורף דינם בכלי חרס, ואינו יוצא מידי דפיו לעולם ובפסחא היא אוסרת.
ועץ שתוחבין בו צלוחית ששותין בו כל מיני מסַך, אין לתחוב עליו צלוחית להדיא בפסח.
וכלים שנשתמשו בו שכר שקורין ביר"א מאד הקילו חכמים, שדי להם בערוי ג' ימים.
והרוצה להגעילו יפה באבן רותח ובמים, אזי יותר טוב הוא כפלים, ויקבל שכר מרוכב שמים.
חסלת דיני הגעלה. השם יצילנו משגיאה ותקלה.
<h4>סימן תקמז</h4>
ביום י"ג בערב מביאים מים למצות, וישאבו המים בין השמשות, פירוש בין שקיעת החמה לצאת הכוכבים, כן מסיק בארחות חיים (מנהגים ע"פ שחל בע"ש). ומי נהר טובים, ואם אין מי נהר יקח מי באר, וילונו כל הלילה. ויכסה המים שלא יעבירם תחת הרקיע אפילו ביום מעונן, דיומא דעיבא כולה שמשא, וק"ו לא בחמה. ובעת הקור ישים למעלה בחדר. ואם עת חום ישים במרתף. ומצוה הוא לומר בפה הני מים למצות, ולא די במחשבה לבד (מהרי"ל מנהגים, לישת המצות ד'). וטוב ונכון הוא שדווקא יהודים ישאבו מי המצות ולא הגוים, וכן כתב הר"ר שמואל מפלייז"א (בפיוטו לשבת הגדול), ואולי טעמא כי דאי אפשר בלתי מים [מן] העיסה היא, כמו שפירשו התוספות סוף מסכת ביצה (לט. ד"ה משום) בההוא דמים ומלח לעיסה, וקרינן בהם ושמרתם את המצות. ואולי על כן נהגו יש קדמונים להיות להם כלי מיוחד למי המצות שהישראלי בעצמו שואבם, אמנם מאן דאפשר ליה משתדל שיהא כולם נשאבים על יד יהודים, דהא אם נאבד האפיקומן סומכין על שאר המצות שאכלו. ואם טורח הוא לו שלא יוכל לשאוב כולן על דרך זקן או חולה, מכל מקום יטריח את עצמו לשאוב מי המצות שצריך לסדר, וכן המרדכי הוא בעצמו שואבן (מהרי"ל שם ו'). וכן ראיתי מאדוני מורי ז"ל.
<h4>סימן תקמח</h4>
שמעתי שר"י הלבן לא היה מניח ללוש בפסח במים שהיו בכלי נחושת, לפי שהנחושת מחמם. ושמעתי שהיה מעשה ואסרו שאר רבנים. כמו כן יש קצת ראיה מפרק אלו טריפות (חולין נה ב) משיכלא שיחומי, ופירש רש"י משם רבו חמימי של נחושת, ע"כ מצאתי (מנהגים ערב פסח סי' ס"ט).
<h4>סימן תקמט</h4>
צריך שלא ליקח כלי שהיה בו דבש או יין או מי פירות, דאפילו למאן דאמר מי פירות אין מחמיצין (פסחים לה א), הני מילי בלא מים, אבל אם מים קודמים ומחמיצין. מצאתי בהלכות פסח להר"ר זעליג נ"ע.
<h4>סימן תקנ</h4>
תקופת ניסן לפעמים שחל בליל שאיבת מי המצות, הורה מהר"י סג"ל (שם ז') אף על גב דיש לומר דאין נפקותא בזה ואין סכנה במים רק לשותה אותן בשעת התקופה, וכן כתב המרדכי (פסחים סי' תקצג) והרוקח (סי' רע"ה) דאין נפקותא במי המצות להשמר מסכנת התקופה, דשומר מצוה לא ידע דבר רע. אכן לא נהיגנן הכי דאין סומכין על הנס. אך יקח יתד ברזל חדש, ויתלה במוט או משיחה אל תוך המים בשעת התקופה כמנהג העולם, ואל ישליכנו שם, דכשיוציאנו צריך להכניס ידו תוך המים ויתחממו. ודווקא יתד חדש או מחט וכהאי גוונא, ולא ברזל אחר שמא ידבק בו מאומה ויבא תוך המים. וכן מסיק נמי במהרא"ק לתת ברזל אל המים כל זמן התקופה ואז אין רשות למזיק. הגה"ה במהרא"ק (קלויזנר פסח ל"ד ע"א) דאין להקפיד על התקופה אלא בנהרות ולא בעיר, אך גזרו עיר אטו נהרות, וכן אם בר מינן מת באותה דירה אין לשפוך את מי המצות, דאין חובה אך הוא לפרסומי מלתא.
<h4>סימן תקנא</h4>
כשחל ארבעה עשר בשבת יש להם להביא מים ללוש בליל י"ג ולא בערב שבת, שמא יקדים קודם הערב שמש או יאחר ויחלל שבת, מרדכי פ"ק דפסחים (סי' תקמ"ג).
<h4>סימן תקנב</h4>
זמן בדיקת חמץ קבעו חכמים בלילה, משום דאז בני אדם מצויין בבתיהם, וגם אור הנר יפה אז לבדיקה. ולאור הנר בעינן, דבדיקה יפה הוא, ואסמכוה אקרא (מהרי"ל מנהגים, בדיקת חמץ ו'). ואם לא בדק בלילה יבדוק ביום גם לאור הנר, ודווקא נר של שעוה כדפירש הרא"ש (פסחים פ"א סי' י"א). ובפתילה אחת כדפירש בספר מצוות קטן (מצוה צח), דאי הוה נעשה כקליעה דינו כאבוקה לאורו (מהרי"ל שם).
ומיד כשגמר הבדיקה צריך שיבטל ויאמר כל חמירא וחמיעא דאיכא ברשותי דלא חמיתי ודלא בערתי לבטל ולהוי כעפרא. כך נמצא הנוסח בשם מהר"ם, וכן הוא באגודה (פסחים סי' ח') ובמהרי"ל. אבל רש"י ורי"ף והרא"ש כתבו נוסח הביטול בפ"ק דפסחים ולא כתבו רק כל חמירא לחוד. וכן רבי יוסף טוב עלם בסדרו, וכן הוא באורח חיים (בטור), וכן כתב מהרא"י בתרומת הדשן סימן קל"ד, דאין צריך לומר וחמיעא. ויש מסיימין כעפרא דארעא וכן הוא בספר אגודה (שם). והר"ר פרץ כתב דבביטול הלילה יאמר כל חמירא דאיכא ברשותי דלא חזיתי ודלא בערתי (טור סי' תל"ד). וכתב מהר"א מפראג (בהגהות הטור) אבל אין לומר דחמיתי ודלא חמיתי, כי שלא לצורך הוא, כי מה מועיל מאחר שחוזר וזוכה בו. ומהר"י ווייל (סי' קצ"ג) כתב דאי אמר הכי אם כן ביטל אפילו מה שמצא, ואם כן אינו שלו וצריך לקיים מצות שריפה בחמץ שלו, מתשובת מהר"ם אור זרוע. ומהאי טעמא נראה לי דלמחר אין לבטל עד לאחר שריפה, ואי בטל קודם אם כן לא הוי שלו.
<h4>סימן תקנג</h4>
כתב הרמב"ם בפ"ג מהלכות חמץ ומצה (ה"ב) החמץ שמניח בליל י"ד כדי שיאכל ממנו למחר עד ד' שעות, אינו מניחו מפוזר ומפורד בכל מקום, אלא מניח בכלי או בזויות ידוע. ומצאתי כתוב בשם מהר"ש (מנהגים ערב פסח סי' ע') דאין צריך להצניע החמץ שרוצין לאכול, שאף אם ימצא אותו הבודק אין קפידא בכך, שהרי אוכלין חמץ אחר הבדיקה ע"כ.
<h4>סימן תקנד</h4>
ואף כשמצא אותם הבודק אין קפידא בכך, מכל מקום עכ"פ צריך להצניעם במקום מיוחד, שלא יוליכנו תנוקות למקום הבדוק ודרכה לפרר. נהי דלא חישינן לגרירת חולדה אלא בפניו, מכל מקום אמרו חכמים יניחנו בצינעא, ועלינו לקיים דבריהם. ונכון להיות אליו מקום מיוחד לאכול שם להשמר מכל מכשול (מהרי"ל שם ט').
<h4>סימן תקנה</h4>
וחמץ שמצא בבדיקה ישמור עד למחר לבערו, ולא יבער בלילה כאחד מן הגאונים במרדכי (פסחים סי' תקמ"א), משום שצריך לבטלו שנית למחר בשעת הביעור. ומהאי טעמא אמר מהר"י סג"ל (מהרי"ל בדיקת חמץ ח') דנראה לו טעמא דמניח פירורי חמץ לפני הבודק ביש ארצות, וראייה קצת מדפריך בגמרא (פסחים ז א) בפשיטות ונבטלם בשית, דזמן ביעור הוא, אלמא קים ליה דיש ודאי ביעור. ומהאי טעמא נראה לשרוף הכלי לכל הפחות, כדי לזכור ביעור אם לא מצא שום חמץ בבדיקה. ואמר מהר"י סג"ל המניח חמץ לפני בודק, יניח דווקא נוקשה שלא יפרר, ובמקום משומר בפני תינוקות ועכברים.
<h4>סימן תקנו</h4>
כתב מהרא"י בתרומת הדשן סי' קל"ג וז"ל, שאלה הרבה בני אדם נוהגים לטאטא ולכבד כל חדרי ביתם ב' או ג' פעמים קודם י"ד, ובאור י"ד מניחים לו ג' או ד' פתיתין במקצת חדרים, וכשבודקין ומוצאים אלו הפתיתים שהניחו להם בני ביתם מפסיקין שוב לבדוק, שפיר דמי או לא. תשובה. יראה דמילתא דפשיטא הוא דלא יאות אינון עבדין, דבגמרא פ"ק דפסחים כתוב בהדיא דאם כבדו וטאטאו הבית קודם לכן אפילו הכי צריך לחזור ולבדוק, אלמא דבכיבוד לחודא לא מהני. ואף על גב דמסיק התם משום שלא לחלק בין בדיקה לבדיקה, מכל מקום כתב נמי התם טעם אחר, דכיבוד לחוד לא סגי משום דלמא משתכח בגומא, ואם כן במה יצאו החדרים מחובת הבדיקה. ואף כי אין להקל במצוה זו דאחמור בה רבנן טובא, וצריך לבדוק בדיקה גמורה לחורין ולסדקין בכל חדרי הבית שמכניסים בהם חמץ עכ"ל. וכן הוא דעת מהר"ש ומהר"י מולי"ן, וכן הוא במרדכי פ"ק דפסחים (סי' תקל"ו).
<h4>סימן תקנז</h4>
בי"ד שחל בשבת, בודקין את החמץ בלילה שלאחר יום ה' שהוא תחלת ליל ו', ומבטל לאחר בדיקה. וחמץ שנמצא בשעת בדיקה שורפים אותו למחר בששי באיזה שעה שירצה ואפילו לאחר שש. ואין מבטלין באותה שעה בשעת שריפה, כי עדיין צריך לאכול חמץ ב' סעודות בשבת, בליל שבת ובסעודת שבת שחרית. והנשאר מן החמץ אחר סעודת שחרית יבערנו ויתננו לכלבים או לגוים קודם התחלת ו' שעות, ואז יבטלנו פעם אחרת, עכ"ל סמ"ק (מצוה צח הגהת הר"פ ד'). ורש"י הנהיג כשחל י"ד להיות בשבת לשרוף החמץ ביום ו' בי"ג קודם חצות, גזירה שמא ישהה בשנה האחרת לאחר חצות (מרדכי סי' תקמ"ג), וכן הוא באו"ח (סי' תמ"ד).
<h4>סימן תקנח</h4>
כתב הכלבו (סי' מ"ח) בשם רבינו האי, מנהגא דחזי לנא דאין מבשלין דייסא ולא כל דבר שמבשלים שצריך הדחה בי"ד שחל להיות בשבת, וכן אין עושין פת צנומה בקערה מכיון שצריך להדיחו, וכן כתב בשבולי לקט (סי' ר"ו) בשם הגאונים. ויש פרושים אנשי מעשה כשחל ערב פסח בשבת מבשלים כל התבשילין בכלי יום טוב דפיסחא ליזהר ממכשול. וכשיבא ערב פסח בערב שבת, נוהגין מקצת בני אדם שלא לתקן וורומזי"ל תוך החמין. וכן אין לפרר מצה בריי"ב אייז"ן, ואומר שאסור לשבר המצה קודם הסדר. ונראה לי הטעם דחיישינן דילמא אתי למיכל מיניה כיון שמתעסק בו, כדחייש ר"י בפ"ק דפסחים (י ב) שלא יבדוק לאחר זמן איסורו, דלמא אתי למיכל מיניה, עכ"ל מהר"י ווייל (סי' קצ"ג).
<h4>סימן תקנט</h4>
כתב מהר"י קארו בשולחן ערוך סימן תמ"ד (ס"ד) וז"ל, אחר שאכל בשבת זה סעודת שחרית, ינער המפה שאכלו בה, ויקנח הקערות באצבעו ויטמנם מן העין עם שאר כלי חמץ. ואם נשאר פת יכול ליתנם לגוי על מנת שלא לצאת בו לרשות הרבים דרך הערמה ודבר מועט. ומה שכתב על מנת שלא לצאת בו, לאו דוקא אלא הוא הדין בסתמא נמי מותר, רק אין נותנים לו על מנת לצאת כי כן הוא הסכמת הפוסקים. והרב לישנא דהג"ה מיימוני נקט, שכתבה בפ"ג דהלכות חמץ ומצה (אות ג') וז"ל, הרגיל לתת פת הנשאר לגויים, ראוי לתת על מנת שלא יוציא דרך הערמה ודבר מועט, וכן רגילין יראי הנפש, אבל לתת על מנת לצאת בו אסור כדלעיל בפ"ו בהלכות שבת. ומוכח מתוכו דלאו דוקא על מנת שלא לצאת מותר, אלא הוא הדין סתמא נמי, דאי סתם אסור הוי דברים דסתרי אהדדי, שהרי לבסוף כתב אבל לתת על מנת לצאת בו אסור, משמע דדוקא במפרש הוא אסור אבל בסתמא מותר. אלא על כרחך לומר שמה שכתבה ראוי לתת על מנת שלא יוציא לאו דוקא שצריך לפרש ולומר להגוי שלא יוציא, אלא נותנים לו בסתמא על מנת זה שלא יהא נראה שנותן לו על מנת להוציא, ואחר כך אם נטל הגוי והוציא אין נזקקין לו. אבל לתת לו על מנת לצאת, רצה לומר אבל לתת לו בענין שהוא נראה כנותן לו על מנת לצאת אסור. כמו שכתבו התוספות והרא"ש והר"ן בריש שבת אמתניתין דפשט עני את ידו לפנים ונתן לתוך ידו של בעה"ב, או שנטל מתוכה והוציא, עני חייב ובעה"ב פטור, דאפילו אם העני גוי איסורא דרבנן מיהא איכא, כיון שנראה שנותן על מנת להוציא.
ואף שהדברים הללו מיוסדים על אדני הג"ה זו לא קיימא לן הכי, דבעל הג"ה זו סובר דאין חילוק שבת זו משאר שבתות השנה, שכמו שבשאר שבתות השנה אסור ליתן לגוי מזונות על מנת להוציא, כמו כן אסור ליתן לו חמץ הנשאר בשבת זו, כמו שכתב בסופו כדלעיל בפ"ו מהלכות שבת, משמע שסובר שדינם שוה. ודעת האור זרוע אינו כן, כמו שכתב המרדכי פ"ק דשבת (סי' רנ"ב) וז"ל, כתב באור זרוע (ח"ב סי' נ"ג) כשי"ד בניסן חל להיות בשבת, יש מפרשים שאסור ליתן לגוי מותר החמץ שיוליכנו לחוץ. ויש מפרשים דלהשים לפניו והוא יקח מותר. ונראה לדידן דלית לן רשות הרבים דאורייתא מותר ליתן להם אפילו ביד, ואפילו ידוע שיוליך חוץ. וכבר היה מעשה ברעגינשבורג ששלח עירון שחלה אחר מאכל יהודי, ושלחו לו על פי רופאי העיר עכ"ל. ואף על גב דהתוס' והרא"ש והטור סברי דאפילו לדידן דלית לן רשות הרבים דאורייתא אסור ליתן להם ביד אם ידוע שיוציאנו. יש לחלק ולומר דהיינו דוקא בשאר שבתות השנה, דהיכא דלית ביה משום מצוה, ולא משום דרכי שלום, ובהא אפילו האור זרוע מודה דאסור, כמו שכתב בהגהות מיימוני בפ"ו דהלכות שבת בשם אור זרוע, דהיכא דאיכא משום דרכי שלום או בגוי אלם מותר לתת לו או לשלוח לו ע"י גוי אחר לדידן דלית לן רשות הרבים עכ"ל. ונראה שזהו מה שכתבתי בסמוך דאיתא במרדכי בשם אור זרוע. ועל כן לא שרי לדידן דלית לן רשות רבים דאורייתא אלא במקום מצוה, כגון לבער את החמץ מהבית או מפני דרכי שלום, כההיא דעירון ששלח אחר מאכל יהודי. אבל היכא דליכא מצוה ולא דרכי שלום מודה אור זרוע דאפילו לדידן נמי אסור, אף על גב דלית לן רשות הרבים מכל מקום איכא למיחש למראית עין. והיכא דאיכא מצוה או דרכי שלום, בהא ליכא מאן דפליג על אור זרוע, והכי קיימא לן, וכן פסק מהר"י קארו ז"ל גופו בשו"ע בסי' שכ"ה (ס"ב) וז"ל, היכא דאיכא משום דרכי שלום או בגוי אלם מותר לתת לו או לשלח ע"י גוי. וכתב מהרמ"א ז"ל בהג"ה, והוא הדין לצורך מצוה, כגון להוציא חמץ מביתו בפסח, והיינו ממש דעת אור זרוע. ומה שכתב מהר"י קארו בסימן תמ"ד אינו עיקר.
דיני ערב פסח שחל בשבת
<h4>סימן תקס</h4>
הבכורים מתענים בערב פסח משום הנס שניצולו במצרים. וכתבו ראבי"ה (סי' תקכה) וסמ"ק אפילו בכור לאם. וכתב באגדה (שמו"ר פי"ח, ג) אפילו בכורה אשה, וראיה ממדרש דבת פרעה אהנה לה זכות משה רבינו ע"ה, אלמא דהם גם היו באותו הנס. ואולי שאר פוסקים חשבינהו בגדול הבית דלא צריך כדפירש ראבי"ה. וכשחל ערב פסח בשבת יקדימו להתענות ביום ה' שלפניו כרוקח (סי' ק"ע), וכן כתב מהרא"י בתרומת הדשן (סי' קכ"ו) וכן כתב מהרי"ל (ע"פ ח'). ואמר שאין רשאי לסעוד הלילה טרם בדיקת החמץ, ואם כן מתי שחל כן יש בכורים שצריך לבדוק הרבה חורים ועליות בבירה גדולה ומצטערים מפני התענית, דצריכין לבדוק החמץ גם כן באותה לילה. ואמר מהר"י דקצת דעתו נוטה שיאכל בין השמשות, הואיל דאשכחן ראב"ן דגם בתענית דימים נוראים היה לעולם, אכל אחר שיצאו מבית הכנסת דחשבא להו צערא בעלמא, ותענית זה קל מאד דהא ר' יחיאל מתיר לו מיני תרגימא. ועדיף ליה לאכול בין השמשות דעדיין לא התחיל זמן בדיקת חמץ, ממה שיאכל אחר חשיכה ועובר תקנתא דרבנן. אמנם סיים דבריו ואמר לא סמיכנא אנפשיה, אך אי מצטער ליה ממציא אחד הבודק בשבילו או יטעום טעימא בעלמא דלא שייך בה אמשוכי.
<h4>סימן תקסא</h4>
אמר מהר"ש (מנהגי מהר"ש אות כ') מה דאין מתענין גדולי הבית, דדי לנו במה שמתענים גם בכור לאמן. ואמר דנוהגים האב או האם להתענות בשביל בן קטן הבכור. ואם האב גם הוא עצמו בכור, מאחר דהוא מתענה לעצמו אינה צריכה האם להתענות בעד הקטן, דתענית האב עולה גם לבנו הקטן (מהרי"ל ע"פ אות ו').
<h4>סימן תקסב</h4>
כתב הרוקח (סי' ר"ע) איסטניס שהוא מעונג יתענה כרב ששת דיתיב כולא מעלי פיסחא בתענית פרק ערבי פסחים (קח א). ואמרינן התם בירושלמי (פסחים פ"י ה"א) רבי לא הוי אכול לא חמץ ולא מצה, לא מפני שהוא בכור אלא רבי איסטניס הוי, ואי אכיל ביומא לא הוי אכיל בלילה עכ"ל.
<h4>סימן תקסג</h4>
כתב הטור או"ח סימן תס"ח, העושה מלאכה בערבי שבתות ויום טוב מן המנחה ולמעלה אינו רואה סימן ברכה לעולם. ובערב פסח מחצות ולמעלה אסור ומשמתינן ליה. וקודם חצות תלוי במנהג, מקום שנהגו איסור אסור, ובמקום שלא נהגו מותר. וכתב אבי העזרי (פסחים סי' תצ"ה) דוקא שעושה מלאכה להשתכר, אבל מתקן הוא כליו לשבת ויום טוב. וכן מי שכותב ספרים לעצמו דרך לימודו מותר, כך היא הנוסחא האמתית. ויש נוסחאות שכתב בהן וכתב אבי העזרי כו' מיד קודם ובערב פסח, ומשום דלא קאי שריותא דאבי העזרי רק אשאר ערבי שבתות וימים טובים ולא אערבי פסחים, ואינו כן דאין חילוק בין ערבי פסחים לשאר ערבי שבתות וימים טובים, רק דערבי שבתות וימים טובים מן המנחה ולמעלה הוא דאסור סמוך למנחה לא, ובערב פסח מחצות, והתם נמי סימן ברכה הוא דלא חזי, הא שמותי לא משמתינן ליה, הכא נמי משמתינן ליה, אבל לענין שריותא אין חילוק, שכמו שבשאר ערבי שבתות וימים טובים מותר לתקן כליו לשבת ויום טוב, וכן לכתוב ספרים לעצמו דרך לימודו, כמו כן בערב פסח שרי, וכן מהר"ם לא מיחה לכתוב בערב פסח אחר חצות, וכן הורה מהר"י קארו.
<h4>סימן תקסד</h4>
איכא למידק מסוף דבריו של אבי העזרי, שכתב אבל מתקן הוא כליו לשבת ויום טוב, משמע אפילו אם אינו עושה להשתכר, אם אינו עושה לצורך שבת אסור. והכי דייק הטור או"ח בסימן רנ"א, וכן המרדכי (פסחים סי' תר"ז) וז"ל, ואפילו בחנם אין לישראל לספר לחבירו מחצות ואילך. ואין לחלק בין בחנם בין בשכר כיון שהם מלאכות עכ"ל.
<h4>סימן תקסה</h4>
וקודם חצות מקום שנהגו לעשות עושין שלא לעשות אין עושין. ולדידן מקום שנהגו שלא לעשות דוקא מלאכות גמורות, אבל שאר מלאכות אפילו מנהגא ליכא (רמ"א סי' תס"ח ס"ג). ואף במקום שנהגו שלא לעשות מלאכה התירו קודם שש משום כבוד הרגל שלשה מלאכות, והן לספר ולכבס ולתפור, כן הוא דעת הרא"ש. והעושים אחר חצות מלקין ומנדין אותו וכן הוא במהרא"ק, אכן לרחוץ אחר חצות מותר (מהרי"ל ע"פ אות י"ג).
<h4>סימן תקסו</h4>
כתב המרדכי (שם סי' תר"ז) משמע דאסור לעשות מלאכה אפילו ע"י גוי כמו מלאכה דחול המועד. ויש לתמוה על המנהג שנהגו לתפור ע"י גויים בגדים חדשים בביתו של ישראל כל יום י"ד ע"כ. וכן משמע בהגה מהרי"ל (הל' יום טוב א') שכתבה וז"ל, אמר מהר"ש אמרו רז"ל כל העושה מלאכה בערב שבת ובערב יום טוב אינו רואה סימן ברכה לעולם, אך ערב פסח יש לו דין אחר, שאסור לספר וגם לא ליטול צפרנים ודינו ככל דין חול המועד. וממה שכתב ודינו ככל דין חול המועד, משמע דאפילו ע"י גוי אסור. והרוקח כתב בסימן ש"י דע"י גוים מותר לעשות מלאכה אפילו בביתו, דלא שייך אמירה לגוי שבות כי אם גבי שבת ויום טוב וחול המועד וכן נוהגים. ונראה לי דהוא הדין לספר וליטול צפרנים ע"י גוי שרי, דלא מסתבר לחלק בין מלאכות אלו לשאר מלאכות. וכן משמע מדברי המרדכי שהבאתי לעיל סימן תקס"ה, שכתב ואפילו בחגם אין לישראל לספר חבירו, ואין לחלק בין בחנם בין בשכר כו', משמע דאי הוי שרי לעשות מלאכה בחנם לא הוי מחלקים בין לספר ובין שאר מלאכות, אם כן בנדון זה דשרי נמי לא מחלקין וק"ל. וכן משמע דכתב דוקא ישראל אין לספר לחבירו. אכן מהרי"ו בדרשותיו (סי' קצ"ג) אוסר אף ע"י גוי, וכן משמע מדברי מהרמ"א ביו"ד סימן שצ"ט (ס"ב). אבל לפי הדין נראה דהמיקל בשעת הדחק לא הפסיד.
<h3>תיקון המצות</h3>
<h4>סימן תקסז</h4>
כתב רב אלפס (פסחים כז ב) שצריך לשמור החטים שיוצא בהן ידי מצות מצה משעת קצירה שלא יבא עליהם מים. והרא"ש (שם פ"ב סי' כ"ו) כתב שאין צריך אלא משעת טחינה וז"ל, נוהגים באשכנז וצרפת לשומרו משעת טחינה, לפי שמאז מקרבין אותו למים שנותנים ברחיים של מים, וכן כתב בשאלתות (שאילתא ע"ו) תשובה לגאון ליקח קמח מן השוק, בשעת הדחק יוצאין בה דלא מחזקינן איסורא, אבל לכתחלה בעינן שימור, לשון טורים (סי' תנ"ג).
<h4>סימן תקסח</h4>
ירושלמי (פסחים פ"ג ה"א) רבי יעקב הוי מפקיד לטחוני דלא למיתן קופיא אילן על אילן דלא לירתחן ולחמצן. פירוש שלא ישימו קופות של קמח זו על גב זו שמא ירתיחו ובשעת לישה יחממו המים ויהיו נוחים להחמיץ. יש מוכיחין מכאן שצריך לטחון החטים יום או יומים קודם לישה, ואם טחן בערב פסח דהיינו י"ד יהא אסור ללוש ממנה מצה בו ביום, לפי שהקמח בשעת טחינה רותח ומתחמם את המים והעיסה נוחה להחמיץ, וקרוב הדבר לבוא לידי איסור חמץ. וכן צריך ליזהר שלא להניח שקים מלאים קמח זו על גב זו, הכי איתא בסדר עולם, שבלי לקט (סי' ר"י).
<h4>סימן תקסט</h4>
נהגו לנקר הרחיים, משום דזימנין טחנו בה תבואה לתותה לסולת. וקמח ראשון שנטחן אחר הניקור שומרין עד אחר הרגל, תשובת מהרי"ל (סי' נ"ח, מספר המנהגים ע"פ אות ע"א).
<h4>סימן תקע</h4>
כתב הרוקח סימן רע"ב, מנהג כשטוחנין הולך ישראל עם הטוחן לשמור, כדמשמע בפרק א' דשחיטת חולין (ז א) דההוא גברא דרי חיטי לפיסחא ע"כ. ואנשי מעשה רגילים לילך בעצמם לרחיים לראות טחינת קמחיהם, וראייה למנהגם מהא דאיתא בירושלמי פרק אלו עוברים (פסחים פ"ג ה"א) בר פפא אזיל לגבי טחונה כו'. ומשמע התם שהאמוראים בעצמם היו הולכים לבית הרחיים.
<h4>סימן תקעא</h4>
שקים שנותנים בהם קמח כל השנה, אם רוצה ליתן בהם קמח ומכבסין אותם יפה, צריכים להתיר קודם הכיבוס כל התפירות שבהם, או אם הם מטולאים, תרומת הדשן סימן קי"ו.
<h4>סימן תקעב</h4>
וכשמוליכין השקים שיש בהן קמח למצות מן הריחיים, אסור להניחן על גבי הסוס או על החמור להוליך, כן כתב תרומת הדשן סימן קי"ח.
<h4>סימן תקעג</h4>
אין לשין יחד יותר משיעור חלה שהם מ"ג ביצים כמניין חלה. וכיצד יעשה מדה לשיעור חלה, ימלא כלי מלא מים ויערה ממנו מים לכלי אחר, ואחר כך יתן בו מ"ג בצים לכלי הריקן, ויחזיר לתוכו המים שיערה ממנו והמים שיותירו זהו המדה. ויש מגדולי אשכנז שאומר בתנור גדול ורבים בני בית עדיף למילש עיסות גדולות, ומהר"ם החמיר, ועינינו רואות דזמנין בתנור גדול שוהין טפי מבקטנים, ומאן דאפשר ליה טוב להחמיר (מהרי"ל אפית המצות ד'). וכתב האגור (סי' תשס"ה) וז"ל, ואני המחבר ראיתי נוהגים בעלי נפש מאשכנז ללוש כדי שיעור חלה לבד אפילו בתנורים גדולים ע"כ. אכן עיסת המצות נוהגים באשכנז ובצרפת לעשותן מעשרון זכר ללחמי תודה, שהיוצא מבית האסורים מביא תודה. ותודה היה בה ג' מינין של מצה, חלות רקיקין ורבוכה, וכל מין היה בה ג' עשרונים ושליש, ומכל מין היו עושין י' חלות, הרי שהגיע לכל ג' חלות עשרון אחד, ועל כן עושין שלשתן מעשרון. ועוד לחם עוני אקרי, ועני מייתי עשירית האיפה.
<h4>סימן תקעד</h4>
ולכתחלה עושין המצות דק, דקאמר עושין סריקין (פסחים לז א) כמו רקיקין כו'. ופירש רש"י ובלבד שיהיו דקין ומקולשין דאינן ממהרין להחמיץ, אבל לא מצוירין ועבין כמין גלוסקאות דממהרין להחמיץ עכ"ל. וגם לא יהיו רחבים יותר מדאי, דהוי כמו אשישה וכתיב (דברים טז, ג) לחם עוני (מהר"י ווייל סי' קצ"ג). ועושין בהם סימן לידע איזה ראשונה ואיזה שנייה ואיזה שלישי, כדרך שהיו עושין בקופות שתורמין בהן הלשכה, שהיו כותבין אב"ג לידע איזה נתרמה ראשונה שממנה לוקחין תחלה, הכי נמי עושין מצוה ראשונה באותה שנעשית ראשונה (טור סי' תע"ה). וכתב מהר"י ווייל (שם) דהמצה שנייה יעשה גדולה יותר מהאחרות, משום שצריך לאכול ממנה כל אחד שני כזית, אחד בשעת המוציא ואחד לאפיקומן.
<h4>סימן תקעה</h4>
ולא יגדוש המדה, ולא ידחוק הקמח במדה, דאם כן לא ילוש יפה (מהרי"ל אפית המצות ט"ו). ומי שאפה בליל יום טוב הג' מצות כדי לחבב המצוה, ימדוד הקמח מב' הלילות בערב יום טוב, ואם שכח אזי יקח באומד הדעת, ולא ירבה על עשרון (טור סי' תנ"ו).
<h4>סימן תקעו</h4>
ואין להתחיל ללוש את המצות עד אחר חצות, משום דבאות במקום פסח ואינו נשחט אלא בשבע ומחצה. ואם בני ביתו רב שצריך לאפות הרבה ולהקדים, מכל מקום יזהר לאפות השלשה מצות אחר חצי היום. ואף על פי ששנינו (תוספתא פסחים פ"ב הכ"א) יוצאין במצה ישנה, היינו דיעבד אבל לכתחלה אין לעשות (מהרי"ל שם ז').
<h4>סימן תקעז</h4>
וצריך לומר לשם מצת מצוה, הן בעשית המצות של מצוה, הן בשאיבת מימן, הן במדידות קמח, הן בנותן מים תוך הקמח, כי המים והקמח נחשבים כאחד. וראייה דהתם (שבת קמה ב) מסופק באחד הנותן מים ואחד הנותן קמח ללוש מצת עירוב אם עולה העירוב לשניהם (מהרי"ל שם ו').
<h4>סימן תקעח</h4>
ואין לטלטל לא הקמח ולא המים ולא המצות מגולה תחת הרקיע במקום זריחת השמש, וביומא דעיבא תחת כל הרקיע. וכן יזהר במקום הלישה וירחיק הלישה מן התנור. וטוב שאין להניח הספל שלשין בו על כר של צמר מפני שמחמם הספל, וטוב להניחו על כר של עור. ואין ללוש בכלי שיש בו בקעים וגומות דאי אפשר לקנחו מן הבצק. מהר"י ווייל (סי' קצ"ג).
<h4>סימן תקעט</h4>
וראוי להקדים לבטל פרורין של עיסה הנופלין מתחת ידו קודם שיוכלו לבא לידי חימוץ, שפעמים יש בהם פירורין דחשיבי, שבולי לקט (סי' רי"א). ומה שאמר שפעמים יש בהם פירורי דחשיבי, משום דקיימא לן דבעלמא אמרינן פירורין הפקר, פירוש מאליהן בלא ביטול, לזה כתב שפעמים יש בהם פירורין דחשיבי. ומהר"ר זלמן רונקיל ז"ל חילק, הא דאמרינן בעלמא פירורין הפקר היינו פירורי פת, אך פירורי בצק מאחר דעדיין ראוים לידבק יחד חשיבי ולא בטילי. ובמהרי"ל (שם סי' ח') כתב דשאני הכא דחיישינן שמא לאחר האפייה מכבדים הבית ויקבצו יחד וראויה להיחשב. ורבים שוגים בזה שאומרים סתמא פירורין הפקר דמשמע פירורין מסתמא הם הפקר. וזה טעות גמור הוא כדכתבינן, אך יאמר טרם שילוש, כל הפירורין שיפלו מהבצק הזה יהיו בטלים והפקר, כן הוא ברוקח סימן רע"ג, ובמהרי"ל, וכן משמע באורח חיים.
<h4>סימן תקפ</h4>
ויזהרו לאחר שנאפו המצות לכבד בית האופה, ומה שנמצא לשם ישרף, דחמץ בפסח אסור בהנאה ואפילו לבהמת הפקר. ואין נכון שממהרין כל כך שלא לכבד הבית, ועוד ח"ו דלא אתי לידי מאכל בשום צד, כגון שיפול מידו דבר וידבוק בו פירורי הבצק ולאו אדעתיה, וכה"ג כתבו מהרי"ל (שם) ומהר"י ווייל (שם).
<h4>סימן תקפא</h4>
האשה לא תגביה ידה מן הפת להתעסק בעסק אחר עד שתגמור כל הפת, דלכתחלה צריך שלא יניחהו בלא עסק אפילו רגע אחד. וכל זמן שמתעסקין בו אפילו כל היום אינו מחמיץ. ואם הניחוהו בלא עסק שיעור מיל הוי חמץ, והוא רביעי שעה וחלק ב' מן השעה (טור סי' תנ"ט). וכתב בהגה"ה מיימוני (פ"ה אות ס') בשם רא"ם (יראים סי' נ"ב), שיעור זה הוא בבית שאין בו אש, אבל אם יש בו אש או יתרון חמימות משאר דברים, לפי יתרון החמימות ממהר להחמיץ, וצריך לתת לב לפי העניין עכ"ל. ואם יתעסק בו בידים נתחמם תחת ידים, אם יניחוהו בלא עסק יחמיץ מיד, עיין בתשובת הרא"ש כלל י"ד (סי' ד'). ומהרא"י כתב בתרומת הדשן סימן קכ"ג, דשהיות מצטרפות. לכן יזהר כל אדם למהר בעשייתם לרדותם לתנור תכף לעשייתן, דדילמא שהיות מצטרפות כדעת מהרא"י. אף שדעת האגור (סי' תשע"ג) בשם מהר"י מולי"ן (מהרי"ל החדשות סי' נ"א) אינו כן, מי יכניס עצמו בספק איסור כרת. ומכל שכן אם יהיה במקום חם שממהר להחמיץ, שאין להתעצל במלאכה. וראיתי אדוני מורי הגאון מהר"ש ז"ל שהיה עומד בעצמו ובכבודו ומזרז את העם העוסקים בעשיית המצות שלא ינוחו בלא עסק אפילו רגע אחד.
ומה שרגילים העולם לשפשף עם ידיהם על גבי המצות אחר שתיקנם קודם אפייתן, ואומרים לא יהיו מונחים פנויין, אין בו ממש, דאין זה מתעסק, אדרבה מחמת השיפשוף יתחממו יותר ויתחמצו. וכן אותן המניחין על המצות מדקר אחד או מגלגל אחד, אין בזה תועלת והמצה תעלה ותחמיץ בלי מונע. ויותר נכון אם ירא שלא תבא לידי חימוץ, ישבר אותה ויחזור ויקטפנה ויגלגל אותה פעם אחרת, וכן הוא במהרי"ל (שם סי' י"א) בשם הרוקח (סי' רע"ט) ואגודה (פסחים סי' מ"ד).
<h4>סימן תקפב</h4>
והכלים שמתקנים בו המצות, והסכין שחותכין בו העיסה, יגררם תמיד בשעת עשייה שלא ידבק מאומה מן הבצק. ולאחר עשייה ידיחם וינגבם היטב. וביום טוב מותר להדיחן ע"י גוי, ואם אין גוי יטילם לצונן או יתנם לתנור שיאפה הבצק שעליה. ואגן שלשו בו, אם אין גוי אף ישראל מדיחו, דלא הוי כמתקן לחול, דהא חזיא לאנוחי בה מידי, כן הורו מהר"ש ומהרי"ל (אפיית המצות כ'). ואותן מים שרחצו בהם הכלים ישפכם במקום מדרון, כדי שלא יתקבצו במקום אחד ויחמיץ.
<h4>סימן תקפג</h4>
כתב בהלכות גדולות מצה שלשה גוי חרש שוטה וקטן לא נפיק ביה ידי חובתו, פירוש במצה המשומרת. ועבד ושפחה דלא טבילי אסירי למילש מצה ביום ראשון, אבל שאר יומי שרי, והכי חזינן לרב כהן צדק ז"ל. מיהו טוב ונכון הוא שישראלים בני דעת יתעסקו אפילו בשאר כל המצות, דהא אם נאבד אפיקומן סומכין על מה שאכלו בסעודה. ומצוה לכל אדם שיעסוק בעצמו במצוות, וכן נהג האשיר"י היה משתדל בהן ועומד על עשייתן, ומזרז העוסקים בהן והיה מסייע בעריכתן, דאמרינן במכילתא (דר"י פי"ג) משארותם צרורות בשמלותם (שמות יב, לד), וכי לא היו להם עבדים ושפחות, אלא שהיו מחבבים את המצוה. ועוד דמצה מתקרי לחם עוני, ודרכו של עני הוא מסיק ואשתו אופה (טור סי' ת"ס).
ובמהרי"ל (שם סי' י"ד) כתב עוד, שיבטל בעצמו הפירורים בכל פעם ופעם טרם יחמצו. ולפי טעם זה היה די בעומד על גבם אף אם אינו מסייע. ולפי טעמים הראשונים נכון שיסייע כל אחד בעצמו, וכלל לא יעשו המצות אך בני מצווה ולא הקטנים. והא דגוי חרש שוטה וקטן, כתב מהרי"ל אם גדול עומד על גבן שפיר דמי. מיהו אמר דנראה לו דגוי אפילו ישראל עומד על גבו אסור, דגוי אדעתיה דנפשיה קעביד, כדאמרינן לענין גיטין כו'.
ומצאתי לו עזר מתשובת הגאונים שכתבו, ששאלתם אם יש רשות לישראל להשתמש בגויים בין נשים בין אנשים בפסח או בחטה של פסח או לא. כך ראינו שאסור להשתמש בפסח לעניין תבשילין ולעניין חטה של פסח, אפילו בחול קודם הפסח אסור כו', ואפילו נשים של ישראל שלא למדו ענייני הפסח שהן מישראל אין מאמינין להן לעניין אפייה ולישה בפסח, משום שצונו המקום להשמר בפסח בכמה מקומות שהוא רבוי דקרא, ושמרתם את המצות (שמות יב, יז), וכתיב את חג המצות תשמור (שם כג, טו), והרבה פסוקים תמצא לענין זה. ומעשים בכל יום שתלמידי חכמים ורוב הרבנים מנקים את החטה בידיהם, ומוליכים אותו אל הרחיים הם בעצמן, ועומדים על הרקידה ועל אפייה ועל לישתה, משום שהרבה דברים יעלו על לב הנשים שהן מותרין, או שמא שוכחות ועושות דבר שלא כהוגן, ואינן יודעות שכר מצוה והפסד עבירה, ואם יהא אדם עומד עליהן יותר נזהרות. כל שכן שלא ידעו הגויים ולא ישגיחו על ישראל, ויותר הם שמחים אם נתחייב כרת או שום דבר. אם הביא מים מן הבור שמביאין הגויים לישראל עד פתח הבית והולכים, כגון זה מותר, אבל עיסה צריכה להשמר שמא עיסת חמץ נתנה לתוכה כדי להכשילן, ואין גוי נוגע בה, ואין משתמשין בהן כלל. ע"כ.
<h3>דיני חלה</h3>
<h4>סימן תקפד</h4>
כתב רש"י בהלכות פסח (האורה ח"ב ל"ט, מחז"ו סי' ל"ה), הרוצה להפריש חלה מן העיסה מברך אשר קדשנו במצוותיו וציונו להפריש תרומה, ומפריש ממנה לכל הפחות כזית. ולא יאמר להפריש חלה דלא ברכה היא. ופירושו חלה היא עוגה וחררה ואין בו שום הפרשה כלל, וחלה תרימו תרומה כתיב (במדבר טו, יט). והכי קאמר חלה אחת מן העוגות תרימו לשם תרומה. ומיהו תרומה נקראת ותרומה שמה ואין לשנות. ועושים אותה כזית שהפריש דק ומרחיבו כעין חררה מדקרי ליה קרא חלה, ואחר כך משליכו לאור ושורפו באש. ונראה מתוך דבריו דיעשה כן כל השנה, לעשות אותו כזית שהפריש עוגה קטנה לא בפסח בלבד, לא כמו שראיתי רוב העולם נוהגין בשאר ימות השנה, שורפין החלה כמות שהיא בלי שום תיקון, ובפסח עושין אותה כעין עוגה, ומאי שנא פסח משאר ימות השנה בעניין זה. ובבית מהר"ש היו שורפין את החלות גם בפסח בלי שום תיקון. והנכון לעשות כרש"י גם בשאר ימות השנה.
<h4>סימן תקפה</h4>
כתב עוד (מחז"ו שם סי' ל"ו) בשם רבו רבינו יעקב בר יקר, המפריש חלה ביום טוב האיך יעשה. מפריש עוגה קטנה בלא ברכה, ויאפה אותם עם שאר עוגות, ואחר אפייה יצטרף הכל בכלי אחד העוגות והתרומה, ונראין כאילו הן מחוברות ביחד, והסל מצרפן לחלה. ומברך עליה ומצניעו עד חולו של מועד כמו שהיא אפויה וישרפנו בחולו של מועד, וכן כתב הר"ר שמואל מפלייז"א, וכן הוא באו"ח. אבל לקרא לה שם קודם שתאפה לא, לפי שמשקרא לה שם אסור לאפותה שלא לצורך אכילה, וגם אין שורפין קדשים ביום טוב. ואם שכח וקרא לה שם חלה ובירך קודם אפייה, תטיל לצונן, שלא תחמיץ עד אחר יום טוב, ושורפה.
<h4>סימן תקפו</h4>
בפרק אלו עוברין (פסחים מו א) ר' אליעזר אומר לא תקרא לה שם עד שתאפה. רי"ף (שם יד ב) והגאונים (שערי תשובה סי' קס"א) ור"י (תוס' שם) פירשו דווקא בחלת ארץ ישראל, אבל בחלת חוץ לארץ אין צריך, אך יוכל לקרות שם דחזי לכהן קטן או לכהן גדול שטבל לקריו ולא נהגו כן. אך כר' אליעזר דאמר לא תקרא לה שם, אגודה (פסחים סי' מ"ד). וכן היה מהרי"ל דורש ברבים שלא ליתנו לשום כהן (מהרי"ל חלה אות ו'). וז"ל האגור (סי' תשס"ג) לשון מורי אבי מהר"ר יודא לנד"א בתשובה, ועל עניין החלה בלילי פסחים, ודאי מנהגא דידן ודרבנן קשישי שהיו בדורינו כדמסיק רבי כר"א פרק אלו עוברין, וכן נהגו ר' יעקב בר יקר ורש"י, וכן דעת הרמב"ן, ואיננו מחלק בין חלת חו"ל לחלת ארץ ישראל, ור"י שחלק לעצמו חילק. וגם מהר"ם כתב שאותו המנהג טוב ונכון הוא כדי להסתלק מן הספק. וכדאי הם אלו שלשה אבירי ישראל לסמוך עליהם שלא ליתנם לשום כהן.
<h4>סימן תקפז</h4>
כתב רש"י ז"ל (האורה ח"ב ל"ט, מחז"ו סי' ל"ו) ובשאר ימים טובים שאינן של פסח, שאין לחוש בהם משום חימוץ, יברך עליה מיד ביום טוב, ומפרישה ומניח אותה כמו שהיא עיסה עד לאחר יום טוב, ואחר כך שורפה בימות החול, וכן הוא באו"ח. ומהרי"ל (חלה אות ז') דרש מתי שאופין ביום טוב נכון לעשות עם החלה כדפרישית לעיל, ע"י צירוף להפרישה אחר אפייה. דמה שנוהגין להפריש עיסה ולהחזיקה כך בלי אפייה עד אחר יום טוב לאו הגון היא, משום דאז נדבק העיסה במקום הנחתה ואתי לזלזולי בחלה.
<h4>סימן תקפח</h4>
ואם נאפת העיסה, ושכח ולא הפריש ממנה חלה, בין ביום טוב בין בחול, יבצע מן העוגה לאחר אפייה ויברך עליה כאילו היה מפריש מן העיסה. וכן נמצא בתשובת הגאונים ז"ל, ובאלו שלשה מצות הצריכים להיות שלימות, אם שכח ליקח מהן חלה עד שנאפו השלשה מצות, כגון ליל ראשון או שנייה, כיצד יעשה. טוב כשיבצע מצה השנייה לאפיקומן, אז יניח השני מצות שלימות ושבורות בכלי לצרפם ויכסם, ויקח פרוסה קטנה מן הבצוע ומברך, וישמור אותם לחול המועד ושורפה. ואפילו אם שכח ואכל קצת יפריש על המותר, דחלת חוץ לארץ אוכל והולך ואחר כך מפריש, כדאיתא בהדיא בבכורות פרק עד כמה (כז א).
<h4>סימן תקפט</h4>
בתשובת הגאונים ז"ל אם ספיקא לו לאדם מן הפרשת חלה אם הפרישה אם לאו, מפריש אותה בלא ברכה. שבולי לקט (סי' רי"ב).
<h4>סימן תקצ</h4>
ואם לקח ממקצת העיסות וממקצת לא לקח ונתערבו, צריך ליקח חלה מכל אחד ואחד, או ילוש עיסה אחרת ויקח ממנה גם כן על אותן שנתערבו. ואם מכיר מצה אחת שחייבת בחלה נוטל ממנה על האחרות (רמ"א סי' תנ"ז ס"א).
<h4>סימן תקצא</h4>
כתב מהרי"ל (חלה אות א') נכון לעשות לה מדורה בפני עצמה במקום שאין מבשלין שם, או בתנור שאופין בו המצות טרם הורדו תוכו המצות, שאז ידועה לו שלא תבא לידי הנאת ישראל טרם כלייה איסורא. וכן איתא בפ"ק דביצה (ד ב) היכא דמקלי קלי איסורא, דלא מקרי הנאה בתר הכי.
<h4>סימן תקצב</h4>
תנור שאופין בו חמץ, צריך ליזהר כשיסיקוהו כדי לאפות בו מצה שילכו הגחלים על פני כולו, ואין די לו בלהבה, דכמו שבולע ע"י הגחלים כך פולט ע"י הגחלים, ושיהו ניצוצות נתזין ממנו. הלכך אם הסיקוהו כמה פעמים קודם הפסח אינו מספיק, אלא אם כן כיון להתירו לצורך פסח, כי שמא לא הלכו גחלים על פני כולו, כל זמן שלא כיון לכך. ויש נוהגין להטיל בו קרקע חדש כדי שלא יצטרכו היסק, ומנהג יפה הוא.
<h4>סימן תקצג</h4>
מהר"ש הקפיד על מי שהוציא המצות קודם שנאפו ויחזירם לגמור אפייתם, אולי יתחמצו טרם החזירם (מהרי"ל אפיית המצות אות כ"ח).
<h4>סימן תקצד</h4>
מצה שנכפלה, אם הוא בערב פסח פורסין מקום הדיבוק והשאר מותר, ובפסח המצה כולה אסורה. כן הורה מהר"ש ומהרא"י בתרומות הדשן סימן קכ"ז. ודווקא שנדבק הכפל לגמרי, אז אין האור שולט בנתיים ונתחמץ, אבל אם אינו מדובק לגמרי דאז האור שולט לית לן בה. וכן חטה הנמצאת במצה בערב פסח התיר הסמ"ק (מצוה רכב) המצה כולה בנטילת מקום החטה, אבל בפסח הצריך מהרי"ל (שם אות ל"ב) שריפה לאותה מצה, והצריך מדורה לעצמה. ואם נמצאת בעיסה היה אוסר מהר"ש ומהרי"ל כל העיסה, וכן נוהגין.
<h4>סימן תקצה</h4>
יאמר אדם לחבירו האופה עמו, אם הוחלפו מצות שלנו ביחד יהא חילוף ומתנה גמורה, דחיישינן שמא ישכח אכילת אפיקומן או נאבד, ואז סומכין על מצת שאכל ובלא דיליה לא נפיק. וראב"ן כתב דצד גזל יש בו, מההיא דנתחלפו לו כליו בבית המרחץ (ב"ב מו א). ואם כן הוי מצה גזולה אם לא מחל לו חבירו, ולא יצא דמצוה הבא בעבירה הוא. וקיימא כר"מ דדריש מצתכם (פסחים לח א). ואף ע"י חליפין בהאי גונא מתקרי גזל בירושלמי דאמר ר' יוחנן מי שנתחלפו לו כליו בבית המרחץ אסור ללובשן. וכן הוא בחזקת הבתים (ב"ב שם) נתחלפו לו כליו בבית האבל בבית המשתה לא ישתמש בהן (מהרי"ל שם אות ט"ז).
<h4>סימן תקצו</h4>
כתב הר"ר משולם בשם רבינו אליעזר הגדול, שיש ליזהר כשאופין המצות שלא יתנם בכלי שיש בו קמח, שאם ידבק הקמח במצה ואחר כך ישהה במרק המצה והקמח שעליה יבא לידי חימוץ ואיסור גדול, עכ"ל מרדכי (פסחים סי' תקצ"ו).
<h4>סימן תקצז</h4>
כשחל ערב פסח בשבת, יש בזה דעות שונות באפייה. רש"י ור' מתתיה ור' יודא כהן סוברים דאין לאפות כלל בערב שבת. חדא דאיתקש לפסח, ועוד דחביבה מצוה בשעתה. ורב האי גאון כתב מנהג אבותינו לבער חמץ בערב שבת ולאפות מצה, וגדר גדרו קדמונינו שלא לאפות מצה בערב שבת שלא יבא לידי איסור, ובמוצאי שבת אופין מצה כתקנה. ואנו אין לנו אלא מנהג אבותינו לאפות מערב שבת ולא לטרוח ביום טוב ולאחר אכילת מצה, אלא זריזין מקדימין למצוה, ע"כ (אגור סי' תשס"ח). וכן כתב החבר ר' צדקיה בר ר' אברהם הרופא בספר שבולי לקט (סי' ריג) שחבר בשם בעל דברות (העיטור קכ"ב ע"א) ובשם בעל יראים (סי' שא - שב). וסיים וכן כתב מורי יעלה ז"ל, וכן הרא"ש ז"ל היה אופה הכל מערב שבת. וכן מהרי"ל היה אומר שטוב יותר לאפות מערב יום טוב, כי כמה קלקולים שיארעו ביום טוב כמו כבוי שלא לצורך וכהאי גונא.
<h4>סימן תקצח</h4>
כתב הטור סימן תנ"ח, ואני ראיתי בברצלוני מהמדקדקים שהיו אופין כל מה שצריכין למועד מקודם המועד, שאם יתערב עמו משהו מחמץ שיתבטל קודם איסורו. וכן היה נוהג מורי הגאון מהר"ש ז"ל, ומהר"ש מאושטריי"ך (דרשות מהר"ש אות ש"צ) כתב על זה דחומרא יתירה הוא.
<h4>סימן תקצט</h4>
נשאלתי אותם האופין בלילי יום טוב משום חבובי מצוה בשעתה, אם יש לאפות מצות ספיקות, שמנהג בארצות הללו לאפות עוד ג' מצות, שמא יארע תקלה באחת שתבא לידי חימוץ, או תשבר או תאבד אחת מהנה, ויהיה אז לו אחרת מוכנת, וקוראין אותן ג' מצות מצות ספיקות, ואם מותר לאפותן גם בלילי יום טוב, מהא דאיתא בפ"ב דביצה (יז א) ר"ש בן אלעזר אומר, ממלאה אשה כל התנור פת מפני שהפת נאפית יפה מפני שהתנור מלא, ופסק רבא הלכה כרשב"א. והשבתי דאין לאפותן, דהא פירש רש"י בזמן שהתנור מלא, שהתנורים קטנים היו ומדביקים פת בדפנות, ומתוך שהוא מלא מתמעט חללו ואין מקום לחמימותו להתפשט והפת נאפית יפה. ומשמע שהכל תלוי באם מדבקים הפת בדפנותיו אם לאו, הלכך תנורים דידן אפילו קטן שבקטנים חשוב גדול לגבי תנורים דידהו, שהיו מדבקים הפת בדפנות והיה חומו יותר כשהוא מלא.
וכן נראה מדברי הרוקח שכתב סי' רצ"ז וז"ל, ראיתי הלכה למעשה לאדוני מורי הריב"ק וכל רבני מגנצא, אסרו לאפות בתנור ביום טוב יתר מכדי צרכו, דאע"ג דפסיק רבא הלכה כרשב"א ממלא אשה את התנור מפני שהפת יפה בזמן שהתנור מלא, היינו תנוריהם הקטנים ולא בגדולים שלנו. אבל לפי הסברא היה יכול לאפות בתנור בפעם אחת הרבה, אך כל רבותינו אוסרים. וכן כתב הטור סימן תק"ז סתמא, אבל בתנורים שלנו אין לאפות יותר ממה שצריך לו, משמע בין גדולים בין קטנים. ואפילו לדעת המרדכי (סי' תרע"ה) שכתב אהא דאמר רבא הלכה כרשב"א לא שנא קטן לא שנא פורני תנור גדול אפשר דבהאי גונא מודה דדווקא אם תלוש עיסה גדולה מותרת למלאה כל התנור דחד טירחא היא בלישה, אף על גב דכל פת ופת צריכה אפייה ורדייה, מכל מקום בלישה חד טירחא היא. אבל ללוש עוד עיסה אחרת כדי למלאות התנור, בהא אף רשב"א מודה לרבנן דאין לאפות.
וכן משמע בדברי רש"י, שפירש בדברי ת"ק אהא דאמר ממלא אשה כל הקדירה בשר אף על פי שאין צריכה אלא לחתיכה אחת. ממלא נחתום חביות של מים אף על פי שאין צריך אלא לקיתון אחד, אבל לאפות אינו אופה אלא מה שצריך לו. ופירש רש"י ממלא אשה קדרה כו', דבחד טירחא הוא סגי. וכן הנחתום לגבי מלוי, אבל לאפות כל ככר וככר צריך אפייה ורדייה לעצמו. ולישה לא הזכיר, משמע דבחד עיסה קמיירו. וללוש שתי עיסות אפילו רשב"א מודה, אף כי יש לדחות דלרבותא דת"ק פירש הכי, דאף אם אינו אלא עיסה אחת ובחד טירחא הוא הלישה, אפילו הכי אין לאפות, דכל ככר וככר צריך אפייה ורדייה, מכל מקום נשמע מינה דבחד טירחא יש להקל טפי. ואם כן הסברא נותנת לחלק בשתי עיסות, דאם לא כן הוי פלוגתא רחוקה, דת"ק סבר דאפילו עיסה אחת דחד טירחא הוא בלישה אין לאפות יותר מכדי צרכו, ורשב"א סבר אפילו ללוש ב' עיסות מותר. ועוד דיותר היה לנו להשמיע כחו דרשב"א, דבכל דוכתא כח דהיתרא עדיפא. בלאו הכי דעת המרדכי בטל ברוב עניין וברוב מניין.
אבל אם דעתו אם יצטרכו הספיקות הרי טוב, ואם לאו אזי יאכלם על שלחנו, כי נוח לו לאכול פת חמין. אם רבים בני הבית שצריכים אלו ג' מצות בודאי שרי, אבל אם אין צריכין אין לאפות יותר ממה שצריך לו. וכל זה מספיקא, אבל אם נתחמץ אחת או נאבדה, נכון לאפות אחרת משום אסמכתא דעשרון בצירוף חביבה מצוה בשעתה. וכן מצאתי במהרי"ל (סדר ההגדה אות ה') וז"ל, אמר מהר"י סג"ל שנראה בעיניו וכן שמע ממהר"ש, שאם נשבר אחד מהמצות שאין חוזרין ואופין שנית, דבלאו הכי צריכים לשבור אחת מהמצות לאפיקומן וישם השבורה לשם, ואיסור גדול הוא לטרוח ביום טוב חנם ולהכין מצה אחרת. אך אם נאבדה אחת מהמצות נכון לאפות מצה אחרת, משום אסמכתא ג' מעשרון אחד. ועוד דזמנין דליכא שימור גמור לשאר מצות ליטול אחת תחת הנאבדה, ובעינן שימור לשם מצות, וזמנין נעשית ע"י גויות או קטנים. ואם הקילו חכמים לענין אפיקומן שהוא זכר בעלמא, לא ניקל לעניין מצה דאורייתא. אבל לענין נשברה כדפרישית לעיל, ואפילו היא השלישית משום הקדמת סימן אב"ג לא יאפה אחרת, וכן דנתי לפני מהר"ש ונענה לי ראש ע"כ.
<h4>סימן תר</h4>
כל אדם אסור לאכול פת סמוך למנחה, ואסיקנא ריש פרק ערבי פסחים (פסחים קז ב) סמוך למנחה קטנה קאמר. וכתב הרא"ש (שם פ"ט סי' י"ט) סמוך למנחה קטנה מט' שעות ולמעלה, דמנחה גופא מט' שעות ומחצה ולמעלה, וסמיך לה מט' שעות. אך פירות ובשר בלא מצה שרי, כדי שיהא תואב בערב למצה. לפיכך יזהר בערב פסח ויאכל מיד בשחר מאכלים קלים. ונוהגים במאכלי חלב שהחלב מיישן, וכדי שיישן ביום וינעור בלילה לספר ביציאת מצרים, ושינערו גם התינוקות ושישאלו מה נשתנה, וכל זה לא יאכל ולא ישתה אלא מעט, ולא ימלא כריסו מהם. ויין מעט לא ישתה דמסעיד סעיד, אבל טובא מגריר גריר (פסחים שם).
וקודם שעה עשירית מותר לאכול מצה עשירה, אבל מצה הראוייה לאכול בלילה אסורה כל יום י"ד. ומשום הכי יש נוהגין כשחל ערב פסח בשבת לעשות סעודה שלישית במצה עשירה. ובמדינות אלו לא נהגו כלל במצה עשירה, יקיים סעודה ג' בפירות, וכדאי הוא הרשב"ם שפירש מיני תרגימא בשר או פירות לסמוך עליו בשעת הדחק.
<h4>סימן תרא</h4>
איתא בירושלמי (פסחים פ"י ה"א) האוכל מצה בערב פסח כאילו בועל ארוסתו בבית חמיו, והבא על ארוסתו בבית חמיו לוקה מכת מרדות, הרי"ף (שם טז א) והרא"ש (פ"י סי' א'). והא דאיתא בירושלמי כאילו בעל ארוסתו, פירוש דגם היא צריכה ז' ברכות. ומצאתי כתוב (מהרי"ל סדר הגדה אות ג') דאלו הן, ברכות היין, וקידוש. ושהחיינו, וברכת ירק שלפני האגדה, וברכת כוס שני גאל ישראל, וברכת המוציא, ואכילת מצה. הרי לך ז' ברכות לפני אכילת מצה ע"כ. וקשה הרי לפי חשבון הזה הם שמנה, דברכת כוס ב' וגאל ישראל תרי ברכות נינהו, ועוד ברכת על נטילת ידים למה תגרע משאר ברכות. לכך נראה כמו דחשבינהו מהר"י ווייל (סי' קצ"ג), בורא פרי הגפן א', קידוש ב', שהחיינו לא קחשבי דאומרו אפילו בשוק, וברכה דטיבול א' לא קחשיב דחיובא לדרדקי, ואשר גאלנו ג', בורא פרי הגפן ד', על נטילת ידים ה', המוציא ו', אכילת מצה ז'.
<h4>סימן תרב</h4>
כתב בתרומת הדשן (סי' קכ"ו) דקטן שלא הגיע לכלל דעת כל כך שיודע ומבין מה שמספרים לו מנסים ונפלאות ביציאת מצרים, שרי להאכילו מצה בערב פסח. אמנם אם הגיע הקטן שיוכל להבין כדלעיל, נראה דאין להאכילו מצה.
<h4>סימן תרג</h4>
כתב רבינו ירוחם (נתיב ה' ח"ד מ"ד ע"ב) יש שנהגו שלא לאכול חזרת קודם פסח, וכן היה נוהג הרשב"א. לא שהיה אסור אלא שלא לשנות מנהג קדמונים עכ"ל.
<h4>סימן תרד</h4>
כתב הכלבו (סי' מ"ט) וז"ל, כתב הר"ר אשר ז"ל (המנהגות כ"ח ע"ב), יש אנשים שנהגו למעט אכילתן ביום א' של פסח כדי שיאכלו מצה לתיאבון בליל ב' ע"כ. וכן כתב בדרשות אבן שועיב (פרשת צו, ובדרוש לשבת הגדול) שכן היה נוהג הרמב"ן ז"ל. ומכאן נהגו אנשי מעשה שגם אין לאכול חזרת ביום א' של פסח כמו שנהגו בערב פסח.
הביטו וראו ותפקחו עיניכם. כי נעים כי תשמרו בבטניכם. סדר ליל פסח והגדתם לבניכם. אסדרם כשלחן ערוך לפניכם.
<h4>סימן תרה</h4>
בערב מדליקין שתי נרות, ומברך ברוך אתה ה' אלוקינו מלך העולם אשר קדשנו במצוותיו וציונו להדליק נר של יום טוב, ומתפלל מנחת חול. קדיש שלם, ברכו, ומעריב ליל שמורים עד ופרוס, ואומר וידבר משה. וכן בג' רגלים בתפלה אומר אתה בחרתנו ותתן לנו ה' אלהינו באהבה מועדים לשמחה. בשבת אומרים שבתות למנוחה ומועדים לשמחה חגים וזמנים לששון, את יום השבת הזה ואת יום חג המצות, זמן חרותינו מקרא קודש, ולא יאמר באהבה. ויעלה ויבא, והשיאנו, וחותם מקדש ישראל והזמנים. פירוש ע"י ישראל קידש המועדים, שבית דין קובעים אותם. ואם שבת אין אומרים מעריב (היינו פיוטים) שמא יטה את הנר, וכן בכל יום טוב שחל בשבת. ואומר בתפלה ובקידוש את יום השבת הזה באהבה ואת יום חג המצות הזה.
ושמעתי דדווקא בשבת יש לומר באהבה, לפי שקבלו את השבת באהבה וברצון, אבל שאר המועדות שקבלו בהר סיני לא קבלו באהבה, שכפה עליהם הר כגיגית (שבת פח א), אבל שבת במרה נצטוו (סנהדרין נו ב). וא"ת הרי פסח גם כן במצרים נצטוו ולא בהר סיני. י"ל דמכל מקום נתחדשו הקרבנות בסיני, כעניין שכתוב בפרשת אמור (ויקרא כג, כו) ובחמשה עשר יום לחודש חג המצות וגו' ביום הראשון מקרא קודש יהיה לכם כל מלאכת עבודה לא תעשו והקרבתם אשה לה' וגו', לכן אין לומר באהבה מקרא קודש. וגם משום לא פלוג ברגלים. וא"ת למה אנו אומרים באהבה מועדים לשמחה, מאחר דלא קבלו מאהבה לא לימרו גם התם. י"ל דהכי פירושא, ותתן לנו ה' אלהינו באהבה מועדים לשמחה, לוו עלי ואני פורע (ביצה טו ב), אף על פי שאנו אוכלין ושותין נקבל עליו שכר, היינו באהבה מועדים לשמחה, ושייך שפיר באהבה, מה שאין כן במקרא קודש שהוא עול מצוה באיסור מלאכה ולא קבלו באהבה רק בשבת, קאי אשבת.
<h4>סימן תרו</h4>
כתב בעל העיטור על שם רבינו נסים, שכשחל בשבת אין אומרים ברכה מעין שבע, שנתקנה בשביל המאחרים בבית הכנסת שלא יזיקום המזיקין, והאידנא אין צריך דליל שמורים היא. ונוהגים באשכנז שאין שליח ציבור מקדש בבית הכנסת, לפי שאין עני בישראל שאין לו ארבע כוסות, ואם כן כל אדם מקדש בביתו.
<h3>ליל הסדר</h3>
<h4>סימן תרז</h4>
ראוי שנדע למה צוו אותנו חז"ל לשתות ד' כוסות בליל פסח. וכבר קדמונים אחזו שער וכתבו על זאת טעמים ונמוקם עמם. ורובם יסובבנהו יבוננהו יצרנו על מאמר רז"ל (פסחים צט ב) ד' כוסות כנגד ד' לשונות גאולה האמורות במצרים, והוצאתי, והצלתי, וגאלתי, ולקחתי. עד שקם חכם אחד דבר אותנו קשות, וקם בחמתו לפלוג על כל יושבי הארץ, עד שיאמר על הקדמונים אין גם אחד מהם אשר דבר דבר המתיישב על הלב, ועיקר יסודו וסודו בנוי על מה שהקשה לפי כולי עלמא ד' כוסות בפסוק הזה מאן דכר שמיה, ואמר אם כן למה להשקות עמו ד' כוסות ולא ד' לחם לאכול לשובע נפשו או דוגמת זה. ואענה ואומר כי עוד לאלוה מילין, בד' כוסות אילין, כי כל קוץ וקוץ יש לו טעמים תילי תילין, והנה יש לפרש טעמם על ד' דרכים.
הדרך הראשון, הוא על דרך הפשט והסברא הוא, שבא הכוס ראשון להודות לה' על אשר בחר בנו להיות לו לעם סגולה. והבחירה הזאת היתה בימי אברהם אבינו במצות המילה, כמו שכתוב (בראשית יז, ז) והקמותי את בריתי ביני ובינך ובין זרעך אחריך לדורותם לברית עולם להיות לך לאלהים ולזרעך אחריך. ונתתי לך ולזרעך אחריך את ארץ מגוריך את כל ארץ כנען לאחוזת עולם והייתי להם לאלהים. ולהיות זה החסד הראשון שקבלנו ממנו יתברך, והקודם במעלה וסבה ליתר הטובות כולם, ולכן תקנו עליו הכוס הראשון, ותהיה הברכה אשר בחר בנו מכל עם, שהיה זו התחלתו בימי אברהם. ומזה נמשך שרוממנו מכל לשונות האדמה, ונמשך מזה גם כן שקדשנו במצותיו ונתן לנו חקים ותורות אמת, לא עשה כן לכל גוי (תהילים קמז, כ), עד שמזה נמשך שנתן לנו באהבה רבה מועדים לשמחה חגים וזמנים לששון. כי מאהבת ה' נתן לנו מועדים וחגים לשמוח כאשר כתבתי לעיל, ולהתעדן בהם, שמכללם חג המצות הזה שהוא יום טוב מקרא קודש זמן חירותינו. ולפי שהדברים האלה שזכר מהמועדים באו על דרך ההמשך מאותה בחירה ראשונה שעליה נתקנה הברכה. לכן חזר ואמר כי בנו בחרת ואותנו קדשת מכל העמים, וחותם מקדש ישראל והזמנים. הרי לך מבואר ממטבע הברכה שהכוס ראשון בא לשבח את השם על אותה בחירה ראשונה שבחר בנו בימי אברהם אבינו.
הכוס השני בא להודות לשי"ת על גאולת מצרים, אחרי שבחר בנו פדה וגאל אותנו מידי אדונים קשים. ולכן היה מטבע כוס הברכה הזה אשר גאלנו וגאל את אבותינו ממצרים, והגיענו הלילה הזה לאכול בו מצה ומרור. ובזמן שבית המקדש קיים היו אומרים לאכול בו פסח מצה ומרור ותו לא, והיו חותמין מיד ברוך אתה ה' גאל ישראל. אמנם חכמי הגלות הוסיפו בברכה כן ה' אלהינו יגיענו למועדים ולרגלים אחרים וכו'.
והכוס השלישי בא להודות לה' אשר שמרנו והצילנו בגלות הזה בתוך צרינו ואויבנו, והוא שומר אותנו ומציל אותנו מכמה זאבים, ונתן לנו לחם לאכול ובגד ללבוש. וכנגד זה בא ברכת המזון שנודה ונשבח לשמו על אשר לא חסר לנו מזון, ועל הארץ ושאר הטובות שקבלנו. ומיד נתפלל על גלותינו, רחם ה' אלהינו עלינו ועל ירושלים עירך ועל ציון משכן כבודך ועל הבית הגדול כו'. ובעוד שאנחנו בגלות הוא רועינו זונינו פרנסינו כו'. ולכן נתפלל לפניו שירויח לנו מכל צרותינו, ואל יצריכנו לידי מתנת בשר ודם, שכל זה הוא לצורך הגלות. וכן אמן חיינו תבנה עיר ציון וגו'. שהענין כולו מורה שבא הכוס השלישי הזה כנגד זמן הגלות, ולכן אמרו שאם ירצה לשתות בין כוס שני לשלישי ישתה, לפי שהיו שניהם נבדלים בהוראתם. השני הוא כנגד גאולת מצרים, השלישי הוא כנגד גלותינו זה וחורבן בית המקדש.
אמנם הכוס הד' כנגד הגאולה העתידה, ולכן אין ראוי שישתה בין כוס שלישי לרביעי, לפי שהם מדובקים זה בזה השלישי והרביעי, הגלות הזה עם הגאולה העתידה. ולכן תקנו לומר על הכוס הרביעי הזה שפוך חמתך על הגויים וברכת השיר, שאז יושר השיר בארץ יהודה (ישעיה כו, א). ונאמר בו יהללוך ה' אלהינו על כל מעשיך, לפי שבגאולה העתידה יהפוך אל העמים שפה ברורה לקרוא כולם בשם ה' (צפניה ג, ט). ולפי שההלול והשבח ההוא לא יפסק ולא יחדל, לכן היתה החתימה ומעולם ועד עולם אתה אל, ומלך מהולל בתשבחות. ואולי מפני זה אמרו האומרים שאין לברך על הגפן ועל פרי הגפן כי אם על הכוס הרביעי הזה, לפי שבזמן התשועה אז תתברך הגפן, ועל תנובת ארץ ישראל, ותהיה ארץ חמדה טובה ורחבה במקום שבחורבן העם היתה שממה כמהפכת זרים. ולכן נאמר בברכה הזאת רחם על עמך ועל עירך, לפי שהיא מתייחסת לגאולה. וכבר יעדו הנביאים שבזמן התשועה וקיבוץ גליות ירבו התבואות והגפן תתן פריה (זכריה ח, יב) וכל עצי השדה ימחאו כף (ישעיה נה, יב). אמר יחזקאל (לו, ח) ואתם הרי ישראל ענפיכם תתנו ועריכם תשאו לעמי ישראל כי קרבו לבא כי הנני אליכם ופניתי אליכם ועבדתם ונזרעתם. והושע הנביא אמר (ב, כג) והיה ביום ההוא אענה נאם ה', אענה את השמים והם יענו את הארץ והארץ תענה את הדגן ואת התירוש ואת היצהר והם יענו את יזרעאל. וזכריה הנביא אמר (ח, יא) ועתה לא כימים הראשונים אני לשארית העם הזה נאם ה' צבאות, כי זרע השלום הגפן תתן פריה והארץ תתן את יבולה והשמים יתנו טלם, והנחלתי שארית העם הזה את כל אלה, והיה כאשר הייתם קללה בגוים בית יהודה ובית ישראל כן אושיע אתכם, והייתם ברכה, אל תיראו תחזקנה ידיכם.
הדרך השני, הוא דרך מדרש רז"ל חכמי האמת, אשר הם אמת ודבריהם אמת. והוא אומרם ז"ל בפרק ערבי פסחים (צט ב) ארבע כוסות כנגד ארבע לשונות גאולה, והוצאתי, והצלתי, וגאלתי, ולקחתי. ובאור הדבר כך הוא, שיש כאן ד' ענינים גדולים של גאולה שעל כל אחד לעצמו יש להרבות שבח והודאה אל השם יתברך. הראשון הוא והוצאתי אתכם מתחת סבלות מצרים, שבתחלה לרוב סבל העבודה הקשה היה מספיק לנו אם יקל מעלינו עול העבודה אפילו נשאר תחת ידו וממשלתו, ובזה יהיה לנו גאולה אחת של והוצאתי, זהו שאמר והוצאתי אתכם מתחת סבלות מצרים, והיא הבטחה שיהיו נפטרים מן השעבוד והם תחת רשותם. וכן מצינו שעמדו כן ששה חדשים, וכמו שאמרו רז"ל בראש השנה (לא א), בטלה העבודה מאבותינו במצרים. והוא יתברך הוציאנו הוציאנו מתחת יד שיהיו נפטרים מתחת רשותם לגמרי. זהו שאמר והצלתי אתכם מעבודתם, והיא הגאולה שיצאו מתחת רשותם ושלא יהיו תחת ממשלתם למס עובד כלל, אך יהיו בני חורין גמורים. ואילו הוציאנו מתחת ידו וממשלתו ולא דכאם והממם בשבטים גדולים דיינו, והוא יתברך הממם בשפטים גדולים, זהו שאמר וגאלתי אתכם בזרוע נטויה ובשפטים גדולים.
וזהו רמז לקריעת ים סוף, שאז נחשבו גאולים, כי העבד היוצא מתחת יד האדון הקשה אשר מרר את חייו בכמה מיני שעבודין, והוצרך לשלח מארצו לעשותו בן חורין על כרחו, עוד העבד ירא ומתפחד פן ירדוף אדוניו אחריו, ואין הגאולה שלימה אצל העבד עד שיתברר במיתת האדון. וזה שלא תמצא לשון גאולה ביציאת מצרים רק אחר אבדן המצרים, שנאמר (שמות יז, כז) וינער ה' את מצרים בתוך הים, וסמיך ליה (שם לא) ויושע ה' ביום ההוא את ישראל, כי אז נחשבו גאולים ונושעים, ואז היתה התשועה שלימה. ומה שהזכיר בזרוע נטויה, על שם שכתב בקריעת ים סוף וירא ישראל את היד הגדולה, ועליה הזכיר הנביא (ישעיה נא, ט) עורי עורי לבשי עוז זרוע ה'. והזכיר בשפטים גדולים על שם שנדונו בים בכמה דינין, וכמו שדרשו רז"ל (מכילתא בשלח ב') סוס ורכבו רמה בים, הסוס קשור ברוכב והרוכב בסוס, ושניהם עולים למרום ויורדים לתהום ואינם נפרדים זה מזה. וכענין שכתוב (שמות טו, ה) ירדו במצולות כמו אבן יאכלמו כקש צללו כעופרת.
ואילו עשה כל זה ולא הגיע לנו יתרון רק לגופות לבד דיינו. והוא יתעלה לקחנו לו לעם סגולה, והותיר לנו שריד לנפש בתתו לנו תורתו הנכבדת. זהו שכתוב ולקחתי אתכם לי לעם, וזאת ההבטחה במתן תורה שכתוב בו (דברים כז, ט) היום הזה נהייתה לעם. וכנגד אלו ד' ענינים שאירעו לאבותינו בצאתם ממצרים הנמשלים לגפן, כענין שכתוב (תהילים פ, ט) גפן ממצרים תסיע, תקנו לשבח להש"י בפרי הגפן בד' כוסות אלו.
והנה על כוס הראשון שהוא כנגד גאולה ראשונה שהיו נפטרים מהשעבוד, תקנו לומר בקידוש ותתן לנו ה' אלהינו באהבה מועדים לשמחה את חג המצות הזה, שעל חג המצות נצטוו בעודם במצרים, כענין שכתוב בפרשת בא (שמות יב, יד) והיה היום הזה לכם לזכרון וחגותם אותו חג לה' וגו', שבעת ימים מצות תאכלו וגו'. ונמשך אחר זה שכשצונו על חג המצות, אותו עת וזמן היה זמן חירותינו שנעשו בני חורין משעבוד מצרים.
ועל הכוס השני באנו להודות לשי"ת שהוציאנו ממצרים, שיצאנו מרשותם כענין שכתוב והוצאתי וגו'. ולכן היה מטבע כוס הברכה הזה אשר גאלנו וגאל את אבותינו ממצרים.
ועל הענין השלישי שהוא קריעת ים סוף, כענין שכתוב וגאלתי אתכם בזרוע נטויה, תקנו להודות להש"י בכוס ברכת המזון, כמו שסמכו המשורר ע"ה (תהילים קלו, יג) לגוזר ים סוף לגזרים, וסמיך ליה נותן לחם לכל בשר, וכאמרם ז"ל (פסחים קיח א) קשה מזונותיו של אדם כקריעת ים סוף.
ועל הרביעית שהוא מתן תורה, תקנו לומר הלל והודו לה' כי טוב כי לעולם חסדו, דמיירי בנתינת התורה. כדאיתא במדרש (תהילים שם) כי לעולם חסדו, זו התורה שנתן להם לישראל שנקראת חסד, שנאמר (משלי לא, כו) ותורת חסד על לשונה, וכן הוא אומר חסדי ה' כי לא תמנו (איכה ג, כב). ואומרים עליו הלל הגדול, והם כ"ו הודו כנגד כ"ו דורות שחלפו קודם שנתן התורה לישראל כמבואר בערבי פסחים (שם).
עוד נאמר כי ידוע שתשועת הצדיקים נמשל לכוס, כענין שכתוב (תהילים כג, ה) ראשי כוסי רויה, וכתיב (שם טז, ה) ה' מנת כוסי, וכתיב (שם קטז, יג) כוס ישועות אשא. ופורענות של רשעים נמשל גם כן לכוס, הוא שכתוב (ירמיה כה, טו) קח את כוס היין החמה, וכתיב (שם נא, ז) כוס זהב בבל ביד ה', וכתיב (תהילים יא, ו) רוח זלעפות מנת כוסם, וכתיב (שם עה, ט) כי כוס ביד ה' ויין חמר מלא מסך. וביציאת מצרים היה כוס ישועות לישראל וכוס התרעלה לפרעה ומצרים, כדאיתא בתנחומא (מכילתא דר"י פט"ז) מוציא אסירים בכושרות (תהילים סח, ז), ר' נתן אמר בכושרות, אלו בוכים ואלו משוררים והיינו בכושרות בכי ושירות. מצרים בוכים דכתיב (במדבר לג, ד) ומצרים מקברים, וישראל משוררים דכתיב קול רנה וישועה באהלי צדיקים (תהילים קיח, טז). וכנגד שהיו לישראל ד' כוסות של ישועה, ולמצרים כוסות לפורענות, תקנו לשבח להש"י בארבע כוסות אלו.
הדרך השלישי, הוא הדרך ישכון אור המסילה העולה בית אל, והוא הדרך האמת על פי הקבלה. וטרם אכניס לפני ולפנים אביא הצעה קטנה ככף איש, וממנה החכם אשר עיניו בראשו יבין וישכיל תוכן הענין באר היטב. והוא מה שאמר המגיד ויוציאנו ה' ממצרים, לא ע"י מלאך, ולא ע"י שרף, ולא ע"י שליח, אלא הקדוש ברוך הוא בכבודו ובעצמו כו'. ועברתי בארץ מצרים אני ולא מלאך, והכיתי כל בכור אני ולא שרף, ובכל אלהי מצרים אעשה שפטים אני ה'. אני הוא ולא השליח, אני ה', אני הוא ולא אחר.
והנה אעיר הספיקות אשר נפלו בזה המאמר. ראשונה מה שאמר ולא ע"י שליח, ולמה לא אמר גם כן ולא ע"י אחר, כאשר אמר לבסוף אני הוא ולא אחר. השניה, מה שאמר אני הוא ולא אחר, מאחר שפרט ולא ע"י מלאך ולא ע"י שרף ולא ע"י שליח, מאן הוא האחר. השלישית, וכי שייך לומר כלפי השם יתברך ולא אחר. הרביעית, מה שאמר אלא הקדוש ברוך הוא, למה בחר בהאי לישנא, הוי ליה לומר אלא ה' בעצמו, או אלהים בעצמו וכדומה לזה. ובצירוף לזה קשה למה מעולם כותבים שם זה ראשי תיבות הקדוש ברוך הוא. החמישית, למה מונה ד' ענינים לא פחות ולא יותר, מה ראה על ככה.
ונראה לי דהכי כוונתו, ולא ע"י מלאך ולא ע"י שרף ולא ע"י שליח, רצה לומר לא ע"י ג' אלו שלוחים, אלא הקדוש ברוך הוא, רצה לומר השם יתברך בעצמו בעיקר מדותיו, והם הג' מדות אשר כולם ישתלשלו מהם, והם אדי"ד ידו"ד אדנ"י, והם בגימטריא הקדוש ברוך הוא. לכן כותבים אותו בראשי תיבות, וכאילו אמר לא ע"י ג' אלו שלוחים אלא הוא בעצמו בג' מדותיו. ומאחר שכולם רמוזות בשם של ד' כמבואר למקובלים, אמר בכבודו ובעצמו. בכבודו הוא הכבוד אשר שם אדני רומז עליה, ובעצמו הוא שם העצם ידו"ד, והנה הוא השם בכתיבתו ובקריאתו, כאילו אמר הוא בג' מדותיו הרמוזות בשם הנקרא אדני והנכתב ידו"ד. ואחר זה נחית למדרגה אחרת לגלות קצת ברמז, ואמר ועברתי בארץ מצרים אני ולא מלאך. אמר אני כנגד כתר חכמה אשר י' של שם רמוז עליהם. ואמר ולא מלאך, כי השני מדות אלו נקראים רוח הראשונה רוח סתם, כמבואר בשערי אורה שער ה'. והשנייה רוח אלהים, כמבואר במערכת שער השמות. והמלאך הוא גם כן רוח, על דרך הכתוב (תהילים קד, ד) עושה מלאכיו רוחות. אומר אני ברוח שלי ולא מלאך, והבן זה. אני ולא שרף, אמר כנגד מדה החמישית אשר היא מדת דינו, ורמוזה בה' של השם כי היא החמישית, ונקראה אש אוכלה כמבואר בשערי אורה שער ו'. לכך אני במדת דיני שהוא אש אוכלה ולא שרף. ואחר זה אמר אני כנגד הששית והיא תפארת, אשר ו' של השם רומזת אליה, והוא אספקלריא המאירה. ולא השליח אשר אנכי שולח לנביאים באספקלריא שאינה מאירה, אני ה' אני הוא ולא אחר. אמר זה כנגד ה' אחרונה שבשם והיא העטר"ה ונקראת שד"י. לכן אמר אני הוא ולא אחר, אשר שמו כשם רבו והוא מטטרו"ן שר הפנים (סנהדרין לח ב), כי מטטרו"ן בגימטריא שד"י, ובו היה טעה אלישע בן אבויה כמבואר בחגיגה פרק אין דורשין (יג ב), ולכן היה נקרא אחר, והמשכיל יבין.
ואחר אשר עיניך תחזינה מישרים, מזה תבין כוונת חז"ל בארבע כוסות. והוא על דרך כוס ישועות אשא ובשם ה' אקרא (תהילים קטז, יג). "ישועות" בגימטריא "זה הוא ארבע כוסות", כלומר כוס של ארבע כוסות אשא ובשם ה' אקרא. כלומר לרמז בהם שם אדני, אשר הוא בעצמו בארבע אותיותיו עשה שפטים במצרים, וזהו ובשם ה' אקרא. והנה כוס ראשון של קידוש כנגד אות יו"ד שהוא קודש, וכן הוא אומר (תהילים קלד, ב) שאו ידיכם קודש. כוס שני שאומר עליו ההגדה והוא סיפור הנסים, כנגד אות הה"א שמשם נמשכים הנסים והמכות. כוס שלישי של ברכת המזון כנגד אות וי"ו שנקרא שמים, ממה שכתוב (מלכים א' ח, לב) ואתה תשמע השמים. ומשם בא המזון ממה שכתוב (שמות ט, יח) הנני ממטיר לכם לחם מן השמים. כוס רביעי שאומר עליו שפוך חמתך, כנגד ה"א אחרונה שהוא מדת הדין, וזה מבואר לכל משכיל.
הדרך הרביעי, הוא על דרך השכל. והוא כי תכלית יציאת מצרים וירושת הארץ היה כדי שנלך בדרכי ה' ולדבקה בו, כמו שכתוב בירמיה (יא, ו) הדבר הזה אשר היה אל ירמיה מאת ה' לאמר, שמעו את דברי הברית הזאת ודברתם אל איש יהודה ואל יושבי ירושלים ואמרת אליהם, כה אמר ה' אלהי ישראל ארור האיש אשר לא ישמע את דברי הברית הזאת אשר צויתי את אבותיכם ביום הוציאי אותם מארץ מצרים מכור הברזל לאמר שמעו בקולי ועשיתם אותם ככל אשר אני מצוה אתכם והייתם לי לעם ואנכי אהיה לכם לאלהים, למען אקים את השבועה אשר נשבעתי לאבותיכם לתת להם את ארץ זבת חלב ודבש כיום הזה, ואען ואומר אמן ה'.
הרי בהדיא שהוכיח אותם במה שזכו שיצאו מארץ מצרים הוא בזכות שיבטלו יצר הרע ויעבדו את ה'. ולכן צוה השם יתברך ביציאתם, שבעת ימים שאור לא ימצא בבתיכם (שמות יב, יט), כי החמץ והשאור הוא השטן הוא יצר הרע, והוא אשר קראוהו חכמים ז"ל (ברכות יז א) שאור שבעיסה. ולכן צוה יתעלה שבכל הקרבנות לא יקריבו כל שאור וכל דבש, לפי שהשאור רמז ליצר הרע להדבש, ומתיקת החיים הבהמיים כרוך עמו. ולכן אמר כי כל אוכל מחמצת ונכרתה הנפש ההיא, לפי שהחמץ והיצר הרע הוא מכרית ומשחית הנפש ממחצבה. ולכך אמר שבעת ימים שאור לא ימצא בבתיכם, רמז לבטל השאור הוא היצר הרע בשבעה כחותיו. ולכן צוה בלילה ההוא לאכול פסח מצה ומרור, רמז שעשה ה' שפטים במצרים ובאלהיהם. וזהו צליית הפסח, והוא כדי לבטל היצר הרע בז' כוחותיו. ועל זה רמז אכילתו על מצות שהוא בלי חמץ ושאור, ואכילתו על מרורים, לרמז באם ח"ו יתחמץ לבבינו ויתגבר היצר הרע ועונות גברו, אזי מרורים נאכל שהוא לענה ורוש, וימררו את חיינו בחורבן בית אלהינו. ולכן אותו לילה שהוא פסח הוא ט' באב.
ולכן התקינו ד' כוסות, שאם נלך בדרך ה' כאשר צונו אזי ישקה אותנו ד' כוסות של ישועה, כדכתיב ד' פעמים כוס אצל ישועה, הוא שנאמר ראשי כוסי רויה (תהילים כג, ה), וכתיב ה' מנת חלקי וכוסי (שם טז, ה), וכתיב כוס ישועות אשא (שם קטז, יג), וכתיב למען תינקו ושבעתם משוד תנחומיו (ישעיה סו, יא), והכוונה בו כוס של תנחומין. ואם יתגבר היצר הרע יבא ח"ו עלינו ארבע כוסות של פורענות, והם הד' גליות. וכנגדם נמצא ד' פעמים כוס, הוא שכתוב (ירמיה כה, טו) קח את כוס יין החימה, וכתיב (שם נא, ז) כוס זהב בבל ביד ה', וכתיב (תהילים יא, ו) ורוח זלעפות מנת כוסם, וכתיב (שם עה, ט) כי כוס ביד ה' ויין חמר מלך מסך. ומצאתי כעין זה במדרש רבה (ב"ר פ"ח, ה) אמר ריב"ל מהיכן קבעו חכמים ארבע כוסות בליל פסח, כנגד ארבע כוסות של כוס התרעלה שהקב"ה משקה לאומות עולם, הרי הוא דכתיב כי כוס ביד ה', כה אמר ה' קח את כוס יין החימה מידי, כוס זהב בבל ביד ה', ימטר על רשעים פחים אש וגפרית רוח זלעפות מנת כוסם. וכנגדן משקה הקדוש ברוך הוא לישראל ארבע כוסות של ישועה לעתיד לבא, שנאמר ה' מנת חלקי וכוסי, דשנת בשמן ראשי כוסי רויה, כוס ישועות אשא. כוס ישועה אין כתיב כאן אלא ישועות, שתי ישועות אחד לימות המשיח ואחד לימות גוג ומגוג ע"כ.
<h4>סימן תרח</h4>
כשבאין מבית הכנסת יהא שלחנו ערוך, ועליו קערה ובה שלש מצות סדורין אב"ג זו על גב זו. ואמר מהר"ש יען כי הקדוש ברוך הוא הוציאנו ממצרים, והיוצא מבית האסורים צריך להביא תודה, ויש בה ארבע מינין, חלות רקיקין רבוכה, וג' מינין של מצה, כנגדן הויין הג' מצות. ואמר מהר"י סג"ל מצה עליונה מוציא, ושנייה לאפיקומן ולאכילת מצה, שלישית לכריכה, ואם הוחלף לא עיכב. הואם נשברה אחת יקחנה לאמצעית כדלעיל (סי' תקצט).
<h4>סימן תרט</h4>
ושני תבשילין אחד צלי ואחד מבושל. הצלי זכר לפסח והמבושל זכר לחגיגה. ומנהגינו לעשות צלי מזרוע הבהמה זכר לזרוע נטויה. ואין צולין אותו בשפוד רק על גחלים, והטעם לפי שהוא זכר לפסח, ופסח לא היה נצלה אלא בשפוד של רימון, לפי שאין בו מוח, שאם יצלהו בשפוד של עץ אחר שמא לחות העץ יבשלהו ויהיה מבושל ואסור. וגם לא בשפוד של ברזל, שמא חמימות הברזל יצלהו ולא יהיה צלי אש רק צלי ברזל. ואין צולין אותו רק על הגחלים, שאם נחזור אחר שפוד של רימון יהיה טורח גדול. והמבושל עושין מביצה זכר לאבילות בית המקדש. ויש אומרים מפני שהיא קלה לבשל, ומהר"י מולי"ן (מהרי"ל סדר ההגדה ו') כתב דתרגומו ביעא, דבעא רחמנא עלן ופרקינן. ובארחות חיים (הל' ליל פסח אות י"ב) כתוב בעא רחמנא למפרק יתנא בדרעא מרוממא. ויצלה אותה מבעוד יום, כיון דלא נהגו לאכלה בלילה הראשון, אם כן הוי שלא לצורך יום טוב, מהר"י וויי"ל (סי' קצ"ג).
<h4>סימן תרי</h4>
יש אומרים כשפסח חל להיות במוצאי שבת שאין ליקח אלא תבשיל אחד זכר לפסח, אבל לא השני שכנגד החגיגה, לפי שאז לא היתה חגיגה באה עם הפסח שאיננה דוחה את השבת. והרבינו פרץ כתב וז"ל, אמנם משטת רבינו יחיאל בר יוסף מפרי"ש משמע דאין לחוש בזה כלל, כיון דאינו אלא זכר, ואדרבה המדקדק בזה נראה כעושה אותן קדשים ממש, ונכון לעשות שני תבשילין בכל ענין גם כשחל י"ד להיות בשבת ע"כ. וכן כתב בעל העיטור (קל"ג ע"ב) וכן המרדכי (סי' תרי"א) וכן כתוב בתוספות בפרק ערבי פסחים דף קי"ד (ע"ב ד"ה זכר). וכתבו עוד, דגם יש לחוש שמא לא עשו בשאר פסהים ואין שום חשש אם אנו עושים, אף על גב דלא צריך דליכא למיחש שמא יבנה בית המקדש ויאמרו אשתקד עשינו זכר לחגיגה בשבת, והשתא נמי נקריבה בשבת, דהקרבה מסורה לזריזין, וכשיבנה משה ואהרן יהיה עמנו וליכא למטעי, אך הבא להניח מלעשות שני תבשילין אין מזהירין אותו עכ"ל.
<h4>סימן תריא</h4>
ושני מיני ירקות מין ירק כרפס שקורין איפ"ך. והטעם משום דכרפס למפרע ס' פר"ך, ר"ל ששים רבוא עבדו במצרים בפרך. וחסא שקורין לטוג"א וטעמא משום דחס רחמנא עלן ופרקינן. גמרא פרק כל שעה (פסחים לט א) איפ"ך לטיבול ראשון וחסא לטיבול שני.
<h4>סימן תריב</h4>
ויעשה חרוסת, והוא מדברי סופרים זכר לטיט. כתב הר"י ולסמוכי פירוש לעשותו עב זכר לטיט שהיה עב, וצריך לקיוה. והר"ף כתב ובירושלמי (פסחים פ"י ה"ג) קאמר איתא דעבדא לה רכה זכר לדם. ואומר הר"ר יחיאל דהא והא איתא בשעת עשייה עב, וכך הוא מביאו על השלחן ובשעת טיבול מקלשין אותו ביין ועושין אותו רך ע"כ. וכיצד עושה אותה, בתפוחים זכר לתחת התפוח עוררתיך (שה"ש ח, ה), ותמרים זכר לדמתה לתמר (שם ז, ח). אגוזים זכר אל גנת אגוז ירדתי (שם ו, יא). ובענבים זכר לגפנים סמדר נתנו ריח (שם ב, יג). וברימונים נגד כפלח הרימון רקתך (שם ד, ג). ועליו יהיו מונחים קידה וקנמון וזנגביל, לפי שאי אפשר לדוכן היטב שלא יהיו בהן חוטין וקשין, וזהו זכר לטיט, מרדכי (פסחים סי' תריא) בשם רוקח (סי' רפ"ג). וכשחל פסח בשבת יהא נזהר כל אדם לקלש החרוסת מבעוד יום דהוי כמו לישה, אבל אם קלש מעט קודם שבת יכול להוסיף עליו בשבת.
<h4>סימן תריג</h4>
אמר מהר"י מולי"ן (מהרי"ל סדר ההגדה י') הג' מצות והתבשילין וירקות וחרוסת כולן יהיו מונחין בקערה. לאפוקי מאותן אשר מניחים מקצתן על גבי השלחן חוץ לקערה, דאיך תחשב אז עקירת הקערה במקום עקירת השלחן אם נשארו דברים שם, והאיך ישאל התינוק. ומטעם זה נמי אין לשום שום מצה יותר על השלחן עד אחר הסדר כשסועדים. ויניח את המצות כסדר זו על גב זו אב"ג. ויכרוך את המצות במפה, לכסות חרפת הפת שמקדימין היין לפניו לקידוש. וכשמתחיל עבדים היינו אז יגלה אותם מלמעלה מעט, לקיים לחם עוני שעונין עליו דברים. עוד אמר (שם י"א) שנראה בעיניו נכון להניח ירק האיפ"ך בקערה שיהא סמוך אליו יותר מן המצות, דאי המצות סמוכים לו היה מעביר על המצוות וק"ל.
<h4>סימן תריד</h4>
ולא יאכל קודם שתחשך, אף על גב דבשאר שבתות וימים טובים יכולין להוסיף מחול על הקודש, פסח שאני דזמן אכילת מצה אינה אלא בלילה. וכתב בתרומת הדשן (סי' קל"ז) ואף על גב דקודם שיסיים ההגדה ויגיע לאכול מצה ומרור יהיה לילה ממש, מכל מקום כוס של קידוש שהוא אחד מד' כוסות, וגם אכילת שאר ירקות ויתר שנוי דעבדינן כדי שישאלו התינוקות, וכל שכן ההגדה עצמה, בעי נמי דלהוי בשעה שראוי לאכול מצה ומרור, דכל הני אמצות מצה ומרור שייכי וגמרי. ודרשינן והגדת לבנך כו', בעבור זה לא אמרתי אלא בשעה שיש מצה ומרור מונחים לפניך. רצה לומר בשעה שראוי לאכול מצה ומרור, דהא מבעוד יום נמי היה יכול להניח לפניו. ואם כן על כרחך אין לומר קודם הלילה ממש.
<h4>סימן תרטו</h4>
ושוטפין הכוסות, ומוזגים הכוסות לכל אחד רביעית הלוג, דהיינו ביצה ומחצה. ובירושלמי (שקלים פ"ג ה"ב) מצוה לחזור אחר יין אדום. ונראה לי שאם הלבן יותר טוב ממנו שהוא קודם. ויין מבושל כתב רב האי גאון שאין יוצאין בו, וכן הוא בהלכות גדולות. ובירושלמי (שם) יש שיוצאין במבושל ובקונדיטון, כן הסכים מהר"ר שלום (מהר"ש מנוישטט סי' מ"ה). במקום שאין היין מצוי, כתב מהרי"ל (מאכלות אסורות בפסח י') דנוטלין לד' כוסות מי דבש שקורין מי"ד, ויש אוסרים. ונראה דלעניין ד' כוסות יש לסמוך אמאן דאמר דמקדשין בשאר משקין אם הוא חמר מדינה, כמבואר בטור או"ח סי' רע"ב.
<h4>סימן תרטז</h4>
כתב הרשב"א (ח"א סי' רל"ח) מי שאינו שותה יין כל השנה כולה מפני שמזיקו או שונאו, שאלת מהו שיעשה הסדר על הפת. תשובה. מסתברא שכל שיש לו יין צריך לדחוק עצמו ולעשות עצמו כר' יודא בר אילעי, דלא הוי שתי חמרא ושתי ד' כוסות, ואמר חוגרני צדעי מפסחא ועד עצרת. וכרבי יונה דגרסינן בירושלמי (פסחים פ"י ה"א) ר' יונה שתה ד' כוסות בלילא דפסחא וחויק רישא עד עצרתא. והא דר' יודא בר אילעי איתא בנדרים פרק הנודר מן המבושל (מט ב).
<h4>סימן תריז</h4>
ולעניין נטילה יש מי שאומר שאין ליטול כלל קודם הקידוש, ויש מי שאמר שמי שרגיל ליטול קודם הקידוש בשאר ימות השנה יטול גם עתה. ומורי הגאון מהרש"ל ז"ל כתב בסדר שלו (שו"ת מהרש"ל סי' פ"ח) וז"ל, כל אחד צריך לשפשף אחר שהסיך כדי שיהא מחויב ליטול ידיו קודם שיקדש, דאם לא כן הוי כנוטל ידיו לפירות שהוא מגסי הרוח (חולין קו א), ובהיסך רגליו בלא שפשוף אף נטילה לא בעי, בפרט מאחר שהידים נקיות הן, שהרי בא מבית הכנסת. ולקדש קידוש בלא נטילה גם כן אינו מן הראוי, כדי שלא לשנות מכל הקידושים שבשנה שנוטלים ידיהם מקודם, אף שקצת היה ראוי ליטול ידיו אחר הקידוש בכל השנה כל שכן האידנא, שהרי בלאו הכי צריך אחר כך נטילה לאכילה. ועוד אם תשנה תוציא לעז על כל הנטילות בשנה שבאו קודם הקידוש שלא באו כהלכה. וכשיטול ידיו לא יברך על נטילת ידים אלא אשר יצר, שהרי אין מברכין על נטילת ידים אלא לאכילה או לתפילה, כאשר כתב האשירי והטור אחריו (סי' תע"ג). ומה שכתב הטור הרוצה לצאת ידי כולם שיסך רגליו וישפשף כו', לא הורה נכונה, והגאון מהרא"י בסדר השלחן שלו השיגו מדברי עצמו כאשר כתבתי עכ"ל.
<h4>סימן תריח</h4>
ויקדש בורא פרי הגפן, ובשבת ויכלו, במוצאי שבת יקנה"ז. ואין מברכין על הבשמים מכמה טעמים, ומסקנת התוס' במסכת ביצה (לג: ד"ה כי) דשמחת יום טוב משיב הנפש. וכתב מהרי"ו בדרשותיו (סי' קצ"ג) וז"ל, יש נוהגין לעמוד בשעת הבדלה וכן בכל ימות השנה נוהגין לעמוד. נראה לי הטעם משום דכתיב גבי הבדלה לכם, שנאמר (ויקרא כ, כה) אשר הבדלתי לכם עכ"ל. ולא נהירא לי, דאף בשאר ימות השנה היה מן הראוי להבדיל מיושב כדעת המרדכי (ברכות סי' קמ"ה) רק שנהגו כך, וחלקו דהאידנא אין נזהרין לשתות, ואין רגילין בקביעות ישיבה והסיבה, כמו שכתב מהר"י מול"ן ז"ל בתשובה (סי' קכ"ד). אבל האידנא שקבעו עצמן לאכילה בקביעות ישיבה והסיבה, בודאי אין לעשות כי אם מיושב. גם לעשות הקידוש וברכת בורא פרי הגפן מיושב והבדלה מעומד, אינו נכון לחלק הבדלה משאר ברכת פרי הגפן, שאם כן תוציא לעז על כל ברכת פרי הגפן שבשעת הבדלה שהם מעומד שלא כהלכה, אלא יש לעשות או כולם מעומד כמו בשאר ימות השנה, ובמוצאי שבת שחל בו יום טוב יש לעשותם כולן מיושב, ולא מקצתן מיושב ומקצתן מעומד, וכן לא ראיתי רבנן קשישי דעבדי הכי.
<h4>סימן תריט</h4>
ואינו מברך שעשה ניסים. יש מפרשים לפי שעתיד לאומרו בלפיכך, את כל הניסים האלו כו'. ויש מפרשים משום דסומכין על מה שאומרים אשר גאלנו. ומהר"י מולי"ן (סדר ההגדה י"ח) דחה דעות הללו, וכתב משום דמצוה הכתובה בתורה היא, ואין מברכין שעשה נסים אלא אמצוה דרבנן, כגון חנוכה ופורים, דתיקנו הברכה משום הנס, אבל מצות ופסח דאורייתא גם אם לא הנס. ובשם רב עמרם ז"ל מצאתי וז"ל, לא לטעי אינש למימר שעשה נסים, דיום ישועה הוא ועדיף מנסים ע"כ.
<h4>סימן תרכ</h4>
ושותין בהיסבת שמאל רוב רביעית. ואם היה כוס גדול שיש בו ב' רביעיות, שותין בו ב' או יותר לפי הרביעיות ויוצאין. ואחר ששתה מלא לוגמיו אפילו מכלי קטן שאינו מחזיק רביעית, משקה לבניו ולבני ביתו הקטנים. והרמב"ן כתב שצריך לשתות רוב מכל כוס אפילו מחזיק כמה רביעית, וכ"כ מורינו הר"ר שם טוב, עכ"ל ארחות חיים. וכן לכל ד' כוסות דין אחד להם לברך בורא פרי הגפן ולשיעור ולהיסב לכתחלה, ובדיעבד כתב האגודה בפרק ערבי פסחים (סי' צ"ב) וז"ל, ונראה דעתה בזמן הזה לא יחזור וישתה אם שכח ושתה בלא הסיבה, כי כדאי הוא ראבי"ה (ח"א סי' תקכ"ה) לסמוך עליו, שכתב שעתה אין להסב דאין דרך שרים עתה לעשות כן, וכן הוא דעת מורי ז"ל בסדר שלו.
ולי נראה אם לא שתה כוס ג' או ד' בהסיבה אין צריך לחזור ולשתות בהסיבה, דיש בו חשש שנראה כמוסיף על הכוסות, אבל בשני כוסות ראשונות יחזור וישתה בלא ברכה. וכן יש למידקי קצת מתוך לשון התוס' פרק ערבי פסחים (קח. ד"ה כולהו) וז"ל, וכל ד' כוסות צריכין הסיבה בשעת שתייה. וצ"ע אם שכח ולא היסב אם יחזור וישתה, וכן אם בכוס ג' לא היסב אם יכול לחזור ולשתות בהסיבה אף על גב דבין ג' לד' לא ישתה ע"כ. ומדקדקי בלשונם וכתבו בתחלה אם יחזור וישתה, ולא כתב אם יכול לחזור, ואם בכוס ג' לא היסב כתבו אם יכול לחזור. משמע דהכי פירושו צ"ע אם שכח ולא היסב אם יחזור וישתה, פירוש אם מחויב לחזור, אבל רצה לחזור בלא ברכה ודאי יכול לחזור. ואם בכוס ג' לא היסב צ"ע אם רצה לחזור אפילו בלא ברכה אם יכול לחזור. ומדקמספקי בה התוס' ממילא בזמן הזה כדאי הוא הראבי"ה לסמוך עליו ואין צריך לחזור בכוס ג'. והוא הדין בהא דכתבו הפוסקים דאשה חשובה צריכה היסבה, והמרדכי (תוספות ערבי פסחים סי' תרי"א) כתב דהאידנא כל הנשים שלנו הוויין חשובות וצריכין הסיבה, אנו לא נהיגין הכי דסמכינן אראבי"ה.
<h4>סימן תרכא</h4>
ברכה אחרונה דכוסות איתא בה פלוגתא דרבוותא. ואמר מהר"ש דנראה לו לנהוג כהרא"ש (פ"י סי' ט"ז) דפסק דאין לברך ברכה אחרונה על שום כוס עד אחר כוס רביעי. והממעט בברכות לא הפסיד, וטוב יותר מלברך ברכה, לבטלה, וכן דרש מהר"י סג"ל ברבים לנהוג כדברי הרא"ש, וכן הוא מסקנת הטור (סי' תפא), וכן כתב הר"ר יונה, וכן נוהגין.
<h4>סימן תרכב</h4>
הא דלא מברכין על ד' כוסות אשר קדשנו במצוותיו וצונו לשתות ד' כוסות, אעפ"י שיש להם סמך מן התורה. לפי שהן מופסקים. ועוד דהאיך יברך על הכוסות וצונו לשתות ד' כוסות בלילה הזה, והלא שנים מהם דשל קידוש ודשל ברכת המזון מחוייבים בשאר יום טוב נמי (מהרי"ל סדר ההגדה י"ח).
<h4>סימן תרכג</h4>
אחר ששתה כוס ראשון, אפילו אם ירצה לשתות כמה פעמים הרשות בידו. וכתב אבי העזרי (ראבי"ה סי' תקכה) רק שיכון על לבו שלא יצטרך לברך פעם ב', שלא יהא כמוסיף על הכוסות. וכן כתב מהר"ם ששאלוהו אם יכולין לברך על שנוי היין הטוב והמטיב בלילי פסח, והשיב שיכולין לברך שאינו נראה כמוסיף אלא אם כן יברך בורא פרי הגפן כמו שמברך על ארבע כוסות.
<h4>סימן תרכד</h4>
ונוטלין ידיו לטיבול ראשון. ואין לברך על ההיא נטילה, דאינה רק חומרא בעלמא משום סרך תרומה, ולדידן האידנא לא שייך. ומה שכתוב בסדורים ברכת על נטילת ידים בנטילה זו, היינו לפי המנהג שבימים קדמונים שהיו אוכלין תרומה דבעי נטילה, כך הוא דעת התוספות בפרק ערבי פסחים דף קט"ו (ד"ה כל) ודעת מהר"ם ומהר"י מול"ן. וזה לאותן דלא היו נוטלין קודם קידוש, אבל מי שנהג כדעת מור"י ז"ל דשפשף ונטל קודם הקידוש, אם כן ממילא לטיבול לא בעי נטילה, דלא עדיף ההיא טיבול מאכילה ממש, שהרי בכל השנה לא הוי קידוש הפסק ואוכלין ע"י נטילה דמקודם קידוש, כל שכן טיבול.
<h4>סימן תרכה</h4>
ויקח איפך או פיטרזי"ל אבל מרור לא, דאחר שמילא כריסו ממרור בטיבול ראשון יברך על אכילת מרור בתמיה. וטובלו במי מלח, ויברך בורא פרי האדמה, ואין צריך הסיבה. וברכה אחרונה לר"י חייב לברך ולרשב"ם אין צריך וכן הסכים הרא"ש. ומורי ז"ל הכריע ליקח פחות מכזית כדי להוציא נפשו מפלוגתא (מהרי"ל שם).
<h4>סימן תרכו</h4>
ויבצע מצה אמצעית לשנים, דאם יבצע הראשונה יהיה המוציא על השנייה, ואסור משום דאין מעבירין על המצוות, אבל עתה יהיה המוציא על הראשונה, ואין מצוה בשבירת מצה לשנים. והא דלא מבצעים השלישית ויברך ברכת המוציא על הראשונה ואכילת מצה על השנייה, דצריך לברך אכילת מצה על הפרוסה כדרכו של עני, ואי היה בוצע השלישית היה מברך אכילת מצה על השלימה דאין מעבירין על המצוות. וק"ל נ"ל (ספר המנהגים ליל הסדר).
<h4>סימן תרכז</h4>
וישים החציה בין השלימות, וחציה ישים תחת המפה לאפיקומן, זכר למשארות צרורות בשמלותם על שכמם (שמות יב, לד). וכתב מורי ז"ל (שו"ת מהרש"ל סי' פ"ח) שראוי לכורכה בתוך המטפחת וליתנה בין הכרים ולא להצניע בלבד. ומהרי"ל (סדר הגדה כ"א) כתב ליקח חלק הגדול לאפיקומן, וכן כתב מור"י ז"ל (שם).
<h4>סימן תרכח</h4>
והא דפורסים אפיקומן סמוך להתחלת הא לחמא עניא, לפי אותו פירוש דדרכו של עני בפרוסה (מהרי"ל שם).
<h4>סימן תרכט</h4>
ויגביה הקערה ויתחיל הא לחמא. וכתב גדול בדורו מהר"י מול"ן ז"ל (שו"ת מהרי"ל סי' נ"ח) כשמתחיל הא לחמא מגביה הקערה וגם אוחז המצה בידו, ועם הגבהתן מסלקן מן השולחן לגמרי עד שמגיע לעבדים היינו לפרעה, כדברי בעל הסמ"ק (מצוה רכב) שעונין עליו דברים. ולכן תהיה מגולה קצת בשעת ההגדה, דאי הוה מכוסה הוי כמאן דליתא דמי, כדאשכחן בפריסת מפה בשבת לטעם שלא יראה הפת בושתו. אך כשנוטל הכוס בידו כשמגיע ללפיכך נכון לכסותו מהאי טעמא שלא יראה הפת בושתו, וכן מנהג נקיי הדעת ע"כ.
<h4>סימן תרל</h4>
ואין לשבש ולומר כהא לחמא או הא כלחמא, כי לשון הפסוק (שמות טז, לב) הוא למען יראו את הלחם אשר האכלתי אתכם וגו'. ועל כן נכון לומר כנוסח הקדמוני הא לחמא עניא. ונקרא לחם עוני לפי שעונין עליו דברים כגון קריאת ההגדה והלל. דבר אחר מה דרכו של עני בפרוסה אף כאן בפרוסה. דבר אחר מה עני הוא מסיק את התנור ואשתו אופה לפי שאין לו עבדים ושפחות, אף כאן הוא מסיק ואשתו אופה כדי למהר עשיית מצה שלא תחמץ (פסחים קטז א). דבר אחר לפי שאין לשין אותה אלא כשיעור קרבן עני דהיינו עשירית האיפה הבאה בדלי דלות (שבלי הלקט סי' רי"ח).
<h4>סימן תרלא</h4>
כל דצריך ייתי ויפסח. נמצא כתוב בשם רבי ישעיה דלא גרסינן ליה לפי שאין לנו פסח עתה. ויש כותבין דיש לאומרו, ומפרשים כמו ויפסע, כלומר יעבור עלי ויסעוד אצלי. ויש מפרשים שיש לאומרו לפי שהוא מתוקן על סדר הפסוקים, ועוד שלחובה עלינו לעשות דבר זכר לפסח שהרי אנו עושים שני תבשילין אחד זכר לפסח ואחד זכר לחגיגה, ועוד שאנו אוכלים אפיקומן זכר לפסח, לפיכך ראוי והגון לאומרו. ויש מפרשים כל דצריך כלומר כל מאן דצריך צרכי פסח כגון כרפס חרוסת ומרור וד' כוסות ייתי ויפסח, כלומר יקח ממני צרכי פסח. ויש מפרשים ייתי ויפסח, רצה לומר יחוג עמנו.
<h4>סימן תרלב</h4>
יש אומרים שבשעת ההגבהה ההיא צריך להסיר השני תבשילין, שלא יהא נראה כמגביה קדשים, וכן כתב הר"ר יוסף טוב עלם בפיוטו. וכתבו תוספות בפרק ערבי פסחים והרשב"ם (קטו ב) דאין צריך, דדוקא כשאמר פסח שהיו אבותינו אוכלין, בהא קאמר שלא להגביה, כדי שלא יהא נראה כאילו הקדיש בהמתו מחיים לכך. אבל במה שמגביה הקערה אינו נראה בזה כאילו הקדיש בהמתו, הלכך אין צריך להסירו. ועוד לחד טעמא דלעיל הרי צריך לומר כל דצריך ייתי ויפסח והיאך יסירנו.
<h4>סימן תרלג</h4>
ומה דלא מברכין על ההגדה, לפי שאינו אלא סיפור דברים. ויש מפרשים לפי שזאת המצוה היא מצוה שאין לה שיעור וקצבה, שאפילו בדיבור בעלמא בסיפור יציאת מצרים יוצאין, אלא כל המרבה הרי זה משובח.
<h4>סימן תרלה</h4>
נמצא כתוב בנימוקי רבינו שמחה, אם יש שם קטן השואל אז אינו אומר כל ההגדה, וראייה בגמרא (פסחים קטו ב) דאמר התם פטרתנו מלומר מה נשתנה (מהרי"ל שם כ"ד). ומתחיל מיד עבדים היינו ומחזיר הקערה לפניו קודם שיתחיל עבדים היינו, לקיים פירוש לחם עוני שעונין עליו דברים, ולכן יהיה אז המצות מגולות.
<h4>סימן תרלו</h4>
חכם מה הוא אומר, מה העדות והחקים והמשפטים אשר צוה ה' אלהינו אתכם. פסוק זה כתוב בפרשת ואתחנן (דברים ו, כ) וכתיב בתריה ואמרת לבנך עבדים היינו וגו', ויתן ה' אותות ומופתים וגו', ואותנו הוציא משם למען הביא אותנו וגו', ויצונו ה' לעשות את כל החקים וגו'. מצאתי בשם רבינו קלונימוס ז"ל, זו היא השאלה של בן חכם למה אנו אוכלים החגיגה קודם הפסח, והלא הפסח עיקר הנס, והיה לנו לאוכלו תחלה. אף אתה אמור לו כהלכות הפסח, שלפיכך אנו אוכלין החגיגה תחלה לפי שאין מפטירין אחר הפסח אפיקומן, בגמר אכילה כשנפטרין מתוך סעודתן אנו אוכלין הפסח כדי שיהיה טעם הפסח בפיו. ולאחר שיאכל הפסח אין מפטירין אפיקומן כלומר אפיק"ו מינ"י מזו"ן לקינוח סעודה, שלא להפקיע טעם הפסח מפיו. וזהו שאנו אוכלין מצה באחרונה זכר לפסח מקדש. ואמרינן התם כשם שאין מפטירין אחר הפסח אפיקומן כך אין מפטירין אחר מצה אפיקומן (פסחים קיט ב). וכן מצאתי בשם ר' ישעיה ז"ל.
<h4>סימן תרלז</h4>
כתוב במקצת ספרים אשר צוה ה' אלהינו אותנו, וטעות הוא כי כן הוא לשון הכתוב אשר צוה ה' אלהינו אתכם. ומה שאמר אתכם ולא אותנו, פי' ר' צדקיה בר בנימין ז"ל, שאין בזה מוציא עצמו מן הכלל כיון שאמר אלהינו, אלא לפי שאין שוחטין פסח על הקטן אמר אתכם (שבלי הלקט סי' רי"ח).
<h4>סימן תרלח</h4>
כשאומרים אין מפטירין אחר הפסח אפיקומן, כתב ה"ר יחיאל בספר תניא מנהגנו לאחוז חצי המצה הטמונה במפה שהיא אפיקומן ולהראותה לכל בני המסיבה כלומר שהיה זכר לפסח.
<h4>סימן תרלט</h4>
כשאומר דם ואש ותמרות עשן, צריך להטיף מן הכוס לחוץ. וכן בעשר מכות ובדצ"ך עד"ש באח"ב, סך הכל ט"ו, כנגד חרבו של מלאך המות שיש לו ט"ז פנים. רוקח.
<h4>סימן תרמ</h4>
גרסינן בפרק ערבי פסחים (קטז ב) אמר רבא מצה צריך להגביה. פירוש כשאמר מצה זו שאנו אוכלין צריך להגביה המצה כדי להראותה לכל בני המסיבה. ומצאתי כתוב שצריך ליטול בידו הפרוסה, כי הוא לחם עני שמברכין עליה אכילת מצה. מרור צריך להגביה. בשר אין צריך להגביהו שלא יאמרו בשר זה לפסח הוא ונראה כאוכל קדשים בחוץ. וכתב מהר"י מולן (סדר ההגדה אות כ"ו) אעפ"י שאין מגביהין הבשר, מכל מקום צריך להניח מגולה דהוי זכר לפסח.
<h4>סימן תרמא</h4>
ומגביה הכוס, ויכסה המצות שלא יראה הפת בושתו, ומתחיל בקול רם לפיכך, ובו ט' מיני שבח כנגד ט' תיבות בקדוש קדוש קדוש עד כבודו. רוקח.
<h4>סימן תרמב</h4>
בעניין ברכת הלל, איכא פלוגתא דרבוותא. ריצב"א היה מברך עליו ב' פעמים, אחת קודם אכילה ואחת אחר אכילה, וכן היה נוהג הר"ם מרוטנבורג, וכן כתב רב האי ורב צמח ורב עמרם. אבל הרי"ץ גיאת ואבי העזרי כתב שאין לברך עליו כלל, לפי שחולקים אותו לשנים לפני הסעודה ולאחריה, ואם כן היאך יברכו כיון שפוסקים באמצע, וכן היה נוהג הרא"ש, וכתב הטור (סי' תע"ג) וכן ראוי לעשות בכל דבר שיש ספק בברכתו שאין לברך דברכות אינן מעכבות. וכן מהר"ש ומהרי"ל לא היו מברכין, וכן היה נוהג מור"י ז"ל.
<h4>סימן תרמג</h4>
ומברך ברוך אתה ה' אלהינו מלך העולם אשר גאלנו. וצריך לומר ונאכל שם מן הזבחים ומן הפסחים, דצריך להקדים זבח דהיינו חגיגה קודם הפסח שהוא נאכל על השובע. וכשחל פסח במוצאי שבת אומר מן הפסחים ומן הזבחים מהר"ש (מהרי"ל סדר ההגדה ל') ומהר"י ווייל (סי' קצ"ג) דאין חגיגה קריבה בשבת. ואין לומר שירה חדשה שהוא אומר על הגאולה שלעתיד, והיא נאמרה בלשון זכר לפי מה שדרשו רז"ל באגדת חזית (שהש"ר א, ג), לפי שכשיצאו ישראל ממצרים ירשו כנקבה הזאת שנוטלת עישור נכסים. כך ירשו ישראל ז' אומות שהן עישור שבעים אומות, לפיכך אמרו שירה בלשון נקבה אז ישיר משה את השירה הזאת. אבל לעתיד שיהיו יורשים הכל כזכר יאמרו שיר בלשון זכר, שנאמר (תהילים צו, א) שירו לה' שיר חדש. והפייט יסד בזולת אי פתרוס, שירות אלה בלשון שירה מיוסדים, כי תשועתם כיולדה לבא צרות ומספד תוקף שיר אחרון כזכרים לא יולדים, שירו לה' שיר חדש תהלתו בקהל חסידים. ואם תתמה על שאמר שיר חדש דמשמע לעתיד, ואנו צריכין לחתום בגאולת מצרים דאמרינן קריאת שמע והלל גאל ישראל, דמשמע לשעבר, בתפלה גואל ישראל על העתיד, ואין כאן מעין החתימה סמוך לחתימה. אין זה תימא דשם גאולה אחת היא משמע להבא ומשמע לשעבר. וחותם ברוך אתה ה' גואל ישראל, על שם גאולת מצרים כמו שכתבנו, וכן כתב בספר תניא (הלכות ליל פסח).
<h4>סימן תרמד</h4>
ונוטל ידיו נטילה גמורה בברכת על נטילת ידים לברכת המוציא. ונטילה זו צורך הסעודה היא, משום דבסיפור ההגדה והלל הסיחו דעתם מנטילה ראשונה, ולא ידבר שיחה בטילה עד הברכה. ארחות חיים (מהרי"ל סדר ההגדה ל"א).
<h4>סימן תרמה</h4>
זה לשון האגור (סי' תת"ח) ואני המחבר אכתוב מנהג של מורי אבי ז"ל, שהיה לוקח ג' המצות, כלומר הפרוסה באמצע, ומברך על שלשתן המוציא כדי לקיים לחם משנה בב' שלימות, וגם לקיים מה דרכו של עני בפרוסה (פסחים קטו ב). ואחר כך הניח השלישית והחזיק בידו הראשונה והשנייה הפרוסה, ומברך על שתיהן יחד על אכילת מצה, ובוצע משתיהן יחד כזית מכל אחת, ובזה יוצא כל הדעות והספקות ע"כ. וכן היה נוהג מהר"ש ומהר"י מול"ן, וכן הוא בספר תניא, וכן היה נוהג מורי ז"ל. ויאכל משניהם יחד כזית מכל אחת, ואם אינו יכול לאכול כשני זתים ביחד, יאכל בשל המוציא תחלה ואחר כך של אכילת מצה (טור סי' תע"ה). ויאכל בהסיבת שמאל. וכתב מהרא"י (תרומת הדשן) בכתביו סימן קנ"ב שכזית ראשון של המוציא אין צריך הסיבה.
<h4>סימן תרמו</h4>
ויקח כזית מרור וישקעהו כולו בחרוסת, ולא ישהנו בתוכו שלא יתבטל טעם מרירתו. ומטעם זה כתב הר"ר יונה שצריך לנער החרוסת מעליו שלא יתבטל טעמו, ויברך על אכילת מרור, ויאכלנו בלא הסיבה, ולא יברך עליו בורא פרי האדמה. ופירש רשב"ם (פסחים קיד: ד"ה פשיטא) לפי שנפטר בברכת בורא פרי האדמה שבירך על הירקות בטיבול ראשון. ויש אומרים לפי שברכת המוציא פוטרתו, שהיא כדברים הבאים בתוך הסעודה מחמת הסעודה, אחר שהיא באה לצורך מצוה ואינו רשאי לאכול סעודתו בלתי יאכל מרור אחר המצה. ומטעם זה נמי אין מברכין על החרוסת, וכן השיב מהר"ש למהר"ר אנשיל (מהרי"ל סדר ההגדה ל"ה). ויש מפרשים מפני שהיא טפילה למרור, ותנן כל שהוא עיקר ועמו טפילה מברך על העיקר ופוטר את הטפילה (ברכות לה ב), והטעם זה עיקר, דאילו לטעם ראשון נהי דמחמת שהוא דבר הבא בתוך הסעודה מפטר מברכת פרי העץ, מברכת אכילת חרוסת מי מפטר, שהרי מצוה מדברי סופרים היא, והוי ליה לברך על אכילת חרוסת כמו על אכילת מרור. ולטעם האחרון ניחא והוא באורח חיים (טור שם) ובספר אבודרהם (עמ' כא).
<h4>סימן תרמז</h4>
מצוה לחזר אחר חזרת אפילו לקנותו בדמים יקרים. סמ"ק (סי' ר"כ, הובא בב"י סי' תע"ג).
<h4>סימן תרמח</h4>
ואחר כך יבצע מצה שלישית לכריכה. וכתב אבי העזרי (סי' תקכ"ה) שאין לטובלו בחרוסת, דשני טיבולים מצינו בזמן הזה, דרגילין למיעבד כהלל, ג' לא מצינו. ור' שמעיה בשם רש"י כתב, דצריך לטובלו בחרוסת, וכן כתב הרא"ש ז"ל (פ"י סי' ל') וטובלו בחרוסת, שכך היה הלל עושה, אוכל פסח מצה ומרור וטבל בחרוסת. וז"ל סמ"ג (הובא במרדכי תוספת ע"פ סי' תרי"א) רבינו יחיאל היה טובל הכריכה בחרוסת, דמאחר דהיה זכר להלל עבדינן כהלל דכרך פסח מצה בחרוסת, דאם לא כן היכן אכל חרוסת דידיה. וכן היה נוהג מהר"ש ומהר"י מול"ן (סדר ההגדה ל"ו), וכן כתב אבן הירחי. ומצאתי כתוב דכדי שלא להוסיף על הטיבולים, יטבול בראשונה שני זתים ויניח אחת לכריכה.
<h4>סימן תרמט</h4>
ואחר כך אוכלין ושותין כל צרכן. ומנהג לאכול ביצים טרם כל דבר, וכתב המהרי"ל (סדר ההגדה ו') טעמא דתרגום דביצה ביעא, דבעא רחמנא עלן ופרקינן. ומהר"ם כתב הטעם משום שליל ט' באב נקבע בליל פסח, ועוד זכר לחורבן שהיו מקריבין קרבן פסח.
<h4>סימן תרנ</h4>
ואחר גמר הסעודה אוכלין אפיקומן. ואמר מהר"י סג"ל דצריך לאכול כשיעור ב' זתים, דהיינו כביצת תרנגולת, דחביב הוא משאר המצוות דשיעורם בכזית שהיא חצי ביצה ונאכלת על השובע וגם כדי שביעה. ואם לא יוכל לאכול כולי האי, מכל מקום לא יפחות מכזית ובעי הסיבה (מהרי"ל סדר ההגדה ל"ח). ויהא זהיר לאוכלו קודם חצות (טור סי' תע"ז).
<h4>סימן תרנא</h4>
אם שכח ולא אכל אפיקומן ולא זכר עד שנטל ידיו, או שאמר הב לן ונברך, אוכל אפיקומן בלא ברכת המוציא. ואם לא נזכר עד שבירך ברכת המזון, אם נזכר קודם שבירך בורא פרי הגפן יטול ידיו ויברך המוציא ויאכל האפיקומן, ויחזור ויברך ברכת המזון, ויברך בורא פרי הגפן וישתה הכוס. ואם לא נזכר עד אחר שבירך בורא פרי הגפן לא יאכל אפיקומן, ויסמוך על מצה שאכל בתוך הסעודה שכולן שמורות הן משעת לישה, כך היא הסכמת הפוסקים האחרונים.
<h4>סימן תרנב</h4>
כתב הרוקח (סי' רפ"ג) שאם נאכל האפיקומן בתוך הסעודה, יקח מצה אחרת ויאכל באחרונה, כי מצות שלנו בחזקת שימור הן.
<h4>סימן תרנג</h4>
וכתב עוד אל יהא לו אכילת אפיקומן למשא ולטורח, דאמרינן בנזיר (כג א) אכלו לשם אכילה גסה, עליו נאמר (הושע יד, ד) ופושעים יכשלו בם.
<h4>סימן תרנד</h4>
ואחר כך ירחץ המברך את ידיו ואינו מברך, ומוזג כוס שלישי לברכת המזון. ומצוה לחזר אחר זימון, וכן להודו כדי שיאמר לשנים הודו והם עונים אחריו. והא דנוהגים הבעלי בתים לברך ברכת המזון בעצמן בב' לילי פסח, כדי שיברך הוא על כל ד' כוסות, אבל אין קפידא אם יברך אחר, אגודה (פסחים סי' צ"ז). ובשם מהר"ש (מנהגי מהר"ש סי' שמ"ה) מפני שנראה גדול הבית ממה שעשה הסדר עכ"ל (ספר מנהגים ליל הסדר אות ט'). ויש מי שכתב (שם) משום דגרסינן פרק אלו נאמרים (סוטה לח ב) אמר ריב"ל אין נותנים כוס של ברכה לברך אלא לטוב עין, שנאמר (משלי כב, ט) טוב עין יברך, אל תקרי יבורך אלא יברך, ועכשיו נראה בעל הבית טוב עין במה שמחלק לכל בני הבית ונוהג עצמו דרך חירות. וכן אמר בתחלת אגדה כל דכפין ייתי וייכול שבזה נראה טוב עין. גם נראה דאומר כל דכפין כו' כדי להראות עצמו בחירות, כי זה חירות ושמחה, ואם כן לו נאה לברך ולהודות, כי גלות מצרים היה ע"י רע עין, כי ר"ע עי"ן גימטריא ארבע מאות שנה, כמבואר בבחיי פרשת לך לך (בראשית טו, יג) ע"כ. ומהר"ם אומר שיכול ליתן לברך ברכת המזון בלילי פסח למי שירצה כמו שאר לילות של ימות השנה. תשב"ץ (סי' צ"ט).
<h4>סימן תרנה</h4>
ומוזגין כוס רביעי ואומר עליו שפוך חמתך על הגויים. והטעם מפני שד' כוסות אלו הם כנגד ד' כוסות של פורענות שעתיד הקדוש ברוך הוא להשקות את האומות כמו שכתבתי לעיל, ואנו אומרים על כוס רביעי לפני הקדוש ברוך הוא, בזה הכוס אנו משלימין המצוה, מעתה עשה מה שהבטחתנו לשפוך אותן ד' כוסות של פורעניות על העכו"ם (אבודרהם עמ' רלה). ומנהגינו לפתוח הדלת, כדי לזכור שהוא ליל שמורים, ובזכות אמונה זו יבא משיח וישפוך חמתו על הגוים. ועוד להראות אמונתינו בביאת משיח, כאילו אנו מצפים ומקוים מחכים על ביאתו, אף כי יתמהמה, ובזכות זה יחיש ה' את גאולתינו וישפוך חמתו על הגויים.
<h4>סימן תרנו</h4>
וגומרין הלל, ואין חותמין ביהללוך רק אחר ישתבח, וחותמין בחי העולמים, כי למה לחתום תרי זימני (ספר מנהגים ליל הסדר ד"ה ולא). ואין לומר רננו צדיקים וגו', כי אינו מן המזמור של הלל הגדול, והוא תחלת המזמור של הודו לה' בכנור (מהר"י ווייל סי' קצ"ג).
<h4>סימן תרנז</h4>
מורי מהר"ש ז"ל היה מברך בורא פרי הגפן מיד אחר חי העולמים. וכתב שהרי כל הפוסקים כתבו מיד אהר נשמת מברך. ומהר"ם היה שותה כוס הד' לאחר שיאמר כי לו נאה כדי שלא יהא צמא קודם שישכב, וכן הוא בסידורים (תשב"ץ קטן צ"ט).
<h4>סימן תרנח</h4>
ואחר כוס רביעי מברך ברכה אחרונה מעין שלש, ואין שותין עוד רק מים. ובחדושי מהר"י ויי"ל (סי' קצ"ג) אוסר אפפי"ל טרנ"ק.
<h4>סימן תרנט</h4>
מהר"י מול"ן בסיום אז רוב נסים לא היה אומר ויהי בחצי הלילה. וכן בסיום אומץ גבורותיך אין אומר ואמרתם זבח פסח. אכן טרם פתיחתן אומרים, ואז קאי עליהם אז רוב נסים ואומץ גבורותיך (מהרי"ל סדר ההגדה מ"ו). ומצאתי בסדורים ישנים שאז רוב ניסים אומרים בלילה ראשונה, ואומץ גבורותיך בליל שנייה.
<h4>סימן תרס</h4>
וחייב אדם לעסוק בהלכות פסח וביציאת מצרים, ולספר בנסים ובנפלאות שעשה הקדוש ברוך הוא לאבותינו עד שתחטפנו שינה, אורח חיים (טור סי' תפ"א). ואין קורא קריאת שמע על מטתו כי אם פרשה ראשונה שמע ישראל, כי ליל שמורים הוא מן המזיקים, לכן אין לנעול דלתי הבית, אור זרוע. ואשרי מי שכוונתו לשם שמים.
<h4>סימן תרסא</h4>
הנה אסדר הסדר בדרך קצרה, יהא שלחנו ערוך ועליו קערה. ובה ג' מצות סדורין, זכר להיוצא מבית האסורין. ומסמנים אותה כמו קופת הלשכה, עליונה למוציא ושנייה לאפיקומן ושלישית לכריכה. ואם נשברה אחת מהנה, אזי להאמצעית תקחנה. ויהיו שני תבשילין אחת מבושל ואחת צלויה, והן ביצה וזרוע נטויה. ואף בשבת יהיה זה דבר נחוץ, ואדרבא המדקדק נראה כמקדיש קדשים בחוץ. ושני מיני ירקות חסא וחזרת, ואם אינם יקח אחרת. ומי מלח וחרוסת, ושוטפין ומוזגין הכוסות. ויין אדום בדמים יקרים קנהו, ואם הלבן משובח אז לא תביט אל מראהו. וישפשף ויטול בלא ברכה, כי כל השנה עשה ככה. ויקדש פרי הגפן ואשר בחר בנו, ויברך ברכת שהחיינו. ובשבת ויכלו תהיה ההתחלה, ובמוצאי שבת נר והבדלה. ואינו מברך על הבשמים, גם לא שעשה נסים מפורסמים. וישתה בהיסבת שמאל כפי יכולת, ולפחות כביצת תרנגולת. וכולם שוים לשיעור ולהיסבה ולברכה ראשונה, ואחרון אחרון חביב בברכה אחרונה. ומי שלא נטל קודם הקידוש צריך רחיצה, ומי שנטל קודם אין הקידוש הפסק וחציצה. ויקח איפך פחות מכזית, ויטבול במי מלח להנצל משמור ושית. ויברך הבורא והקונה, ולא יברך ברכה אחרונה. ויקח מצה שנייה ויבצענה, וחלק הגדול יטמין מי ימצאנה. גם יכרוך אותה במטפחת, כדי דצרורות בשמלותם לא יהא נשכחת. וחציה השנייה ישוב למקומה, ויגביה הקערה ויתחיל בקלא רמא. הא לחמא עניא די אכלו אבהתנא בארעא דמצרים, השתא הכא לשנה הבאה בירושלם. ואין צריך להסיר לא הביצה ולא הבשר. ומוזגין כוס שני כדי שישאול התינוק על אחת מהנה, ואם אין שואל לעצמו מה נשתנה. ואומר עד עבדים היינו בניגון מלה במלה, ואז יחזיר הקערה לפניו כבתחלה. ומשיתחיל עבדים יהיו המצות נגלים ולא נסתרים, לקיים לחם עוני שעונין עליו דברים. ובמצה זו צריך להגביה להראותם, ומרור זה דינו כמותם. ובפסח זו אף על פי שאסור להגביה הזרוע, יהא צופה בה ורואה. ואז המצות במפה יכסה, וכוס ישועות ישא. ומתחיל לפיכך אנחנו חייבים להודות לאל, עד ברוך אתה ה' גאל ישראל. וישתה כוס בחדוה ודיצה, ויטול ידיו ויברך על הרחיצה. ויתפוס הג' מצות כולם, ויברך למלך עולם. המוציא לחם ומזון, ומיד יברך על אכילת מצה בחיפזון. ויאכל שני זתים דהיינו כביצת תרנגולת, ואם הוא מבלתי יכולת. או זקן או חולה, יאכל כזית של המוציא תחלה. ואחר כך יאכל של אכילת מצה בהיסבה, דרך חדוה ודיצה. ויקח מרור ובחרוסת ישקענה, וינער החרוסת ממנה. שלא יתבטל טעם מרירות, ואז יברך על אכילת מרור במהירות. ואז יקח המצה הרבוצה תחת, לכרוך עמה מרור וחרוסת באגודה אחת. ויאכלם ביחד בלא ברכה, דבזמן שבית המקדש קיים עשה הלל ככה. ואחר כך אוכלין הסעודה, וזאת לפנים ביהודא. ליקח מצה הטמונה, ולאכול ממנה כזית באחרונה. ואם הם שבעים מרזון, ירחץ המברך ברכת המזון. ומוזג כוס אחרון, ואז בשיר ירון. שפוך חמתך על עובדי פסילים, וינתנו אויבינו בפלילים. ויפתחו דלתות ואשנבים, לזכור בימות משיח לשער בת רבים. ויגמור הלל והלל הגדול עד הודו לאל השמים, וחותם רק בישתבח כי אין לחתום פעמיים. ואז יהיה הכוס מסובב בברכות, ומתחיל בשירות ותשבחות. אז רוב נסים הכתוב לפניך, ובליל שנייה אומץ גבורתיך. וכל המרבה לספר הרי זה משובח ומהודר, צדקתו עומדת לעד וישועתו לדור דור. חסל סידור פסח כהלכתו במשפטו וחקתו, ואל ברחמיו ממעונתו, ישפיע את ברכתו, ויביא אותנו אל הר ציון מקום שכינתו, ואז נשיר שיר חדש ובקהל חסידים תהלתו.
<h4>סימן תרסב</h4>
למחר נכנסים לבית הכנסת ומתפללין, והקהל מתפללין במוסף משיב הרוח ומוריד הגשם רק במנחה מפסיקים. ואין אומרים עד מוסף שמיני עצרת, כן מסיק במנהגים (הגהות מנהגים פסח י'). ומה שנהגו להתפלל טל ביום טוב ראשון של פסח, כי אז אוצרות טללים נפתחים, וכן מוכח בפרקי ר' אליעזר בפרק ל"ב, דאמר התם הגיע ליל יום טוב הראשון של פסח קרא יצחק לבנו עשו הגדול ואמר לו, בני הלילה הזה אוצרות טללים נפתחות כו', עשה לי מטעמים כדי שאברכך כו'.
<h3>ספירת העומר</h3>
<h4>סימן תרסג</h4>
ערבית אחר התפלה מתחילין לספור העומר. וזמן הספירה מתחילת הלילה, ואפילו אינה לילה ממש אלא ספק חשיכה יכולין לספור, כיון דספירה בזמן הזה דרבנן, כך הוא במסקנת לפי רוב הפוסקים. והנכון לעשות כמו שכתב בשם רש"י ז"ל ור"י בר יהודה ז"ל, דכשהצבור ממהרים להתפלל תפילת ערבית מבעוד יום מונה עם הצבור הימים והשבועות בלא ברכה, מימר אמר אם אזכור הלילה בביתי אחזור ואברך כדין, ונמצא שלא ברכתי לבטלה קודם שקיעת החמה, ואם אשכח הרי מניתי ימים ושבועות למצוה.
<h4>סימן תרסד</h4>
כתב הרשב"א בתשובה (ח"א סי' קנ"ד) צבור שטעו ביום המעונן וברכו עלחוזרין, דהיכי לימא היום י' ימים ואינם אלא ט', כי אותו היום יום ט' הוא ולא עשירי עד צאת הכוכבים. והמדקדקים אינם סופרים עד צאת הכוכבים וכן ראוי לעשות עכ"ל. ואדוני מורי מהר"ש ז"ל לא היה אוכל עד צאת הכוכבים, כי אמר פן ישכח הספירה בטרדת הסעודה, וקודם צאת הכוכבים לא היה רוצה לספור.
<h4>סימן תרסה</h4>
מצוה על כל אחד לספור לעצמו, דכתיב (ויקרא כג, טו) וספרתם לכם, ודרשינן (מנחות סה ב) שתהא ספירה לכל אחד ואחד. וצריך לספור מעומד, וכן כתב הרא"ש בסוף פסחים (פ"י סי' מ"א) וכי מברכי מברכינן מעומד, דתנו רבנן בקמה תחל לספור לא תקרי בקמה אלא בקומה ע"כ. וסימנך עצ"ת ה' לעולם תעמוד, נוטריקן ע'ומר צ'יצית ת'פלין (הגהות מנהגים פסח ט"ז).
<h4>סימן תרסו</h4>
ומברך ברוך אתה ה' אלוקינו מלך העולם על ספירת עומר שהיום יום אחד (טור סי' תפ"ט). וכתב הרשב"א (ח"א סי' תנ"ז) שאלתה אם צריך לומר היום כך וכך לעומר או היום כך וכך. תשובה הכל אחד אבל יותר ראוי לומר כך וכך לעומר כדי לבאר יותר.
<h4>סימן תרסז</h4>
ואומר יהי רצון אחר הספירה, משום שעכשיו ספירה מדרבנן הואיל ואין בית המקדש קיים, על כן אומרים יהי רצון שיבנה בית המקדש ואז יהיה מן התורה ונקיים מצותה. ויש תמהים ואומרים (שבלי הלקט סי' רל"ד) וכי מה ענין עבודת בית המקדש להזכירה עם ספירת העומר, והלא ספירת עומר אינה תלויה בבנין הבית, והיא חובת הגוף ונוהגת בכל מושבות. ומצאתי בשם החבר ר' בנימין בר אברהם הרופא ז"ל, אף על פי שהספירה אינה תלויה בבנין הבית, הרי הקצירה וההבאה תלויה בבנין הבית.
<h4>סימן תרסח</h4>
וסופרים עד ז' שבועות. וכשסופרים ז' ימים יאמר שבעה ימים שהם שבוע אחד, כי שבוע לשון זכר, וכן פירש רש"י בהדיא גבי מלא שבוע זאת בפרשת ויצא (בראשית כט, כז). וח' ימים יאמר שהם שבוע אחד ויום אחד, וכן לעולם כי צריך למימני יומי ושבועי.
<h4>סימן תרסט</h4>
ואין מברכין זמן. וכתב בספר המאור (פסחים כח א) הביאו הר"ן (שם ד"ה וכתוב) יש שואלין מאי טעמא אין אומרים זמן בספירת העומר. ועוד מאי טעמא אין אנו סופרים בלא ברכה ביום טוב של פסח, כדאמרינן בסוכה (מז א) בשמיני ספק שביעי מיתב יתבינן ברוכי לא מברכינן, מפני שברכת הסוכה עומדת כנגד הקידוש היום, ונמני ממני ולא נברך ברוכי. ועוד מאי טעמא אין אנו סופרים ב' ספירות מספק כמו שאנו עושים ביום טוב מספק. והוא ז"ל השיב, כיון דספירת עומר אינה אלא לזכר בעלמא, דהכי אסקינן בדוכתיה במנחות (סו א) אמימר מני יומי ולא מני שבועי, אמר זכר למקדש הוא. ואנו שאנו מונין ימים ושבועות מנהג הוא בידינו, אבל להטעינו זמן אין לנו. ועוד שלא מצינו ברכת זמן אלא בדבר שיש בו שום הנאה, כגון נטילת לולב שהיא באה לשמחה, ותקיעת שופר לזכרון לאבינו שבשמים, ומקרא מגלה דחס רחמנא עלן ופרקינן, ופדיון הבן שמברך אבי הבן שהחיינו לפי שיצא מספק נפל, דכל ששהה ל' יום באדם אינו נפל, ובספירת עומר אין בו זכר לשום הנאה אלא לעגמת נפש לחורבן בית מאוינו. ואם אמרו בשמיני ספק ז' של סוכה מיתב יתבינן ברוכי לא מברכינן, שלא תבא ברכה מכח יום טוב שני דרבנן ותעקור יום טוב ראשון של שמיני של חג דאורייתא שהוא עומד כנגד, ומשום הכי יתבינן ולא מברכינן. אבל אנו היאך נעקור ברכת ספירת עומר ביום טוב שני דרבנן שהוא עומד כנגדה, ולא אתי דרבנן ודחי דאורייתא, הלכך מונין ומברכין, ואם באנו לספור ב' ספירות מספק נמצא ספירה שניה מושכת עד יום טוב ראשון של עצרת, ואתי לזלזולי ביום טוב ראשון דאורייתא, הלכך אין לנו אלא מה שנהגו עכ"ל.
והטעם שכתב דלא אמרינן זמן, אותו טעם בעצמו כתב הרשב"א בתשובותיו (ח"א) סימן קכ"ו. ובעל עקדה (שער ס"ז פ"ד) כתב כי הוא מבואר שספירת הזמן לדבר מה, יורה על הצער ההווה בהעדרו ועל התענוג המקווה בהווייתו, כמו שהוא נגלה בכל ספירת ימי הטמאים והטמאות, וכמו שכתוב וכי יזוב זוב דמה ימים רבים (ויקרא טו, כה) ימים שנים, רבים שלשה (ויק"ר י"ט, ה). ולפי שהיו ימי צער קורא אותה רבים. והנה לפי שיציאתם ממצרים היתה לקבל התורה האלהית, דכתיב (שמות ג, יב) בהוציאך את העם ממצרים תעבדון את האלהים על ההר הזה, הספירה הזה, להודיע ולזכור בכל דור ודור כי מעלה עשו בתחלה בשעת קבלת התורה, והוא כי לגודל מעלתה לא קבלוה מיד כשפירשו מטומאת מצרים עד שעברו עליהם ז' שבועות, שבהם נגמרו להסיר את אלהי הנכר אשר בקרבם ויטהרו להחליף שמלותם ותכונתם, כאשה זו שהיתה בזוב טומאתה. ואף על פי שפסקו דמי זובה צריכה להמתין עוד ז' ימי נקיים, ק"ו לשכינה ז' יובלים, אלא דיו לבא מן הדין שתהיינה שבע שבתות ימים. כי האלהים סייע בטהרתם, כמו שכתוב (שמות יט, ד) ואשא אתכם על כנפי נשרים ואביא אתכם אלי, כלומר בתנועה קלה ומהירה, אשר לא יצוייר כן על מנהג הטבעי. ולזה אמר וספרתם לכם ממחרת השבת וגו', כי כן ימלאו ימי הטמאים הגרושים מבית תענוגיהם. ולפי שהימים האלה לשלמי הבחינה הם ימי צער כמו שאמרנו, לפיכך לא קבעו לברך שהחיינו בתחלת מספרם, כי איך תברך שהחיינו האשה המגורשת מבית תענוגיה מספר ימים, אדרבה קינה מבעי לה. אמנם קבעוה תכף מלאות ימי הטוהר והשלמת המספר ביום חמשים, והוא אומרו עד ממחרת השבת השביעית תספרו חמשים יום. כלומר שיום הגעת הכוסף המקווה הוא יום החמשים ע"כ.
ומהר"א קלויזנר נתן טעם משום דעדיין לא הוי גמר המצוה ומיחשב מכשירי מצוה כי הוא בשביל שבועות (מהרי"ל ספירת העומר ט"ז). ובעל אדם וחוה (רבינו ירוחם נתיב ה' ח"ד מ"ד ע"ד) דחה טעם זה מסוכה, דלא הוי גמר מצותה עד ח' ימים ומברכין זמן. ומהר"ם מ"ץ כתב, דאיך יברך זמן שמא ישכח יום אחד ונמצא ברכה לבטלה (הגהות מנהגים פסח י"ט). ובשם ר' בנימין בר אברהם הרופא ז"ל מצאתי (שבלי הלקט סי' רל"ד) לפי שזמן הספירה תלויה בקביעות הפסח, כמה דתימא וספרתם לכם ממחרת השבת, לכך נראה דאין מברכין עליו זמן ודי לו ברכת הזמן של יום טוב עצמו. ואינו דומה לסוכה ולולב שטעונים זמן ואינן נפטרין בזמן של יום טוב עצמו, דהתם אתחייב זמן משעת עשייה מברך בשעת קיום המצוה. ושופר נמי שטעון זמן, שהרי יש בו מעשה של תקיעות, ובכל הני סוכה ולולב ושופר יש בהו מעשה, משא"כ בספירת עומר.
<h4>סימן תרע</h4>
אם שכח לספור בלילה יספור ביום בלא ברכה. ואם שכח לספור יום ולילה שלם, כתב בהלכות גדולות (סי' ע"א) דלא הוי תמימות. אבל האשר"י (פסחים פ"י סי' מ') כתב שיספור אחר כן בשאר הלילות וגם יברך. ופסקו האחרונים (תרוה"ד ח"א סי' ל"ז) דאם שכח בודאי יספור בשאר הימים בלא ברכה, אבל אם הוא מסופק כדאי הוא הרא"ש לסמוך עליו לספור בברכה.
<h4>סימן תרעא</h4>
מי ששואל את חבירו בין השמשות כמה ימי הספירה בזה הלילה, יאמר לו אתמול היו כך, שאם אמר לו היום כך וכך אינו יכול לחזור ולמנות בברכה. אבל קודם בין השמשות כיון שאינו זמן ספירה אין בכך כלום.
<h4>סימן תרעב</h4>
בערב שבת מברכין ספירה לאחר קידוש, ובמוצאי שבת קודם הבדלה. אכן אם חל יום אחרון של פסח ביום א' שאז מקדשים ומבדילים בפעם אחת, יש לספור קודם קידוש, תרומת הדשן (סי' ס').
<h4>סימן תרעג</h4>
פעם אחת השכימו לבית הכנסת ואחר תפלת ערבית ברכו על הספירה, ולא בירך ר' יודא עמהם. וכן באגור סי' אלף שע"א כתב והביא מתשובת מהר"י מולי"ן (מהרי"ל החדשות סי' צ"ה) דאשה יכולה ללבוש לבנים אחר תפלת ערבית כשעדיין הוא יום, וראייה מספירה בשבת, דאע"ג דתוספת שבת דאורייתא, מכל מקום לא חשבינן לילה אחר תפלת ערבית כו' ע"ש. אבל בתרומת הדשן החמיר להפסיק בטהרה דוקא קודם תפלת ערבית. הראב"ן היה סופר בערב שבת כשמשכימין לבית הכנסת בעוד יום, אבל לא בשאר ימים מהר"ש.
<h3>חול המועד וב' ימים אחרונים של פסח</h3>
<h4>סימן תרעד</h4>
ביום השלישי שהוא חול המועד אין אומרים מזמור לתודה, משום דאין מביאין תודה בפסח משום חלת חמץ שבה. ומניחין תפלין ומברך עליהם כמסקנת האורח חיים (סי' כ"ה), וסמך לזה שי"ן של תפלין כדלעיל (סי' כ"ב).
<h4>סימן תרעה</h4>
אין גומרין הלל בחול המועד. לפי שביום שביעי ושמיני שהוא יום טוב אין גומרין בהם, לפי שאמר הקדוש ברוך הוא מעשה ידי טבעו בים ואתם אומרים שירה (סנהדרין לט ב). ואם גומרים בחול המועד אז יהיה חול המועד חמור מיום טוב עצמו (ספר מנהגים פסח ד"ה ביום). ויש אומרים טעם אחר (כלבו סי' נ"ב), והוא דכיון דחג המצות לית ביה חובת מצה רק לילה ראשונה ושנייה, לפי שבשאר ימים אפשר בפירות וכיוצא בו, לפיכך אין מברכים על ההלל רק בימים הראשונים שהם חובת מצה שהיא עיקר מצות היום. אבל בחג שכל שבעת ימים צריך שישב בסוכה ויברך לישב בסוכה בכל עת שיכנס לישב בה, צריך שיברך על ההלל ויגמור אותו בכל יום. ובשמיני של חג גם כן שהוא רגל בפני עצמו. וגם בח' ימי חנוכה ראוי לברך בכל הימים לגמור, לפי שבכל יום היה הנס הולך וחזק. ורש"י יהיב טעמא שאין גומרין הלל בחול המועד דפסח. לפי שנאמר כאלה תעשו ליום שבעת ימים (במדבר כח, כד), ואין חילוק בקרבנות, משא"כ בחול המועד דסוכות (מהרי"ל תפילות פסח ט').
<h4>סימן תרעו</h4>
סימן לסדר הקריאה משך, תורא, קדש, בכספא, פסל, במדברא, שלח, בוכרא (מגילה לא א). וסימן זה נקרא כתיקונו כשחל פסח באג"ז. אבל כשחל פסח בה' בשבת משנין הסדר, לפי שצריכין לקרוא בשבת של חול המועד פסל לך. ומתחילין ראה אתה לפי שהקוראין הן שבעה, דאמר רב חנן בר אבא שבת שחל בחול המועד בין בניסן ובין בתשרי קרינן ראה אתה, ומפטיר קורא והקרבתם, ומפטיר ביחזקאל (לז, א) היתה עלי יד ה' בעצמות היבשות. ושאלו לפני רב האי גאון מה ענין למתים שהחיה יחזקאל בפסח, ולענין גוג ומגוג בחג. והשיב מסורת בידינו מאבותינו שתחיית המתים תהיה בפסח ומלחמת גוג ומגוג בחג. ולפי תרגום ירושלמי של פסוק ויהי בשלח (שמות יג, יז), משמע שמתי יחזקאל היו משבט אפרים שיצאו ממצרים מלפני הקץ ונכשלו, ודומה קצת שהוא מעין המאורע, וכן מפורש בברייתא דר' אליעזר.
<h4>סימן תרעז</h4>
בברכת ההפטרה חותמין רק בשבת ולא בהזמנים, כי אם אין שבת אין הפטרה בחול המועד. ויש מקשים מאי שנא מחול המועד דסוכות דחותמין גם בהזמנים, ותירץ מהר"ר פייבש, לפי שבשבת חול המועד דסוכות מוציאין ב' ספרי תורה, מה שאין עושין כן בכל שאר ימי חול המועד דסוכות דאין מוציאין רק אחת. ובפסח אינו מוציאין בשבת של חול המועד יותר משאר ימים דמוציאין כל יום ב' ספר תורה. ומהרי"ל השיב טעם לפי שסוכות חילוק בקרבן, משא"כ בפסח. והיינו נמי טעמא שבסוכות גומרין את ההלל כל תשעה ובפסח אין גומרין, כדלעיל בשם רש"י (מהרי"ל תפילות סוכות ג').
<h4>סימן תרעח</h4>
נהגו העולם לקרות שיר השירים, מפני שהוא מדבר מגאולת מצרים שהיא תחלת שיעבודן של ישראל וגאולתן ראשונה, שנאמר (שה"ש א, ט) לסוסתי ברכבי פרעה. אבודרהם (עמ' רמ).
<h4>סימן תרעט</h4>
שבת של חול המועד שכח רבי לומר בתפלת שחרית ישמח משה, ואמר אתה בחרתנו והזכיר גם של שבת, ואומר שאין צריך לחזור ולהתפלל. עכ"ל שבולי לקט (סי' רי"ט).
<h4>סימן תרפ</h4>
ביום שביעי של פסח הוא יום טוב, ומתפללין כמו ביום טוב ראשון, ומקדשין בבית הכנסת ובביתו. ואין מברכין זמן ביום ז"ח לפי שאין רגל בפני עצמו, ובשחרית אין גומרין הלל כדפרישית (ספר מנהגים פסח ד"ה ביום ז').
<h4>סימן תרפא</h4>
ואם חל בשבת, אומר בליל שבת, ויכלו, מגן אבות, ואין חותמין בהזמנים. וכן בכל יום טוב, שאם אין שבת אין אומרים מגן אבות. ומגן אבות אומרים אפילו ביום טוב שחל בערב שבת. ואומרים אותה אחר תפלת ערבית דשבת, אף על גב דעיקר נתקנה משום עם שבשדות השתא ליכא, מ"מ לא פלוג (הגהות מנהגים שם סי' ל"א).
<h4>סימן תרפב</h4>
ואם יש מילה בכל יום טוב בשבת אומרים יום ליבשה. אבל מילה ביום טוב בחול אין אומרים אותו, רק בב' ימים טובים אחרונים דפסח שאומרים אותו, לפי שהיה בהן קריעת ים סוף (שם סי' ל"ב).
<h4>סימן תרפג</h4>
ביום השמיני קורין כל הבכור (דברים טו, יט). ומזכירין נשמות, כי לעולם בכל יום שקורין כל הבכור מזכירין נשמות ופוסקין צדקה, שכתוב בו (דברים טז, יז) איש כמתנת ידו וגו'. ועושין לו מי שברך בספר תורה, כי הצדקה הוא מימינו שנאמר (תהילים מח, יא) צדק מלאה ימינך, וגם התורה מימינו, שנאמר (דברים לג, ב) מימינו אש דת למו (שם סי' ל"ד).
<h4>סימן תרפד</h4>
נשאל הרא"ש מה שנהגו הגויים לשלוח דורון לישראל חמץ ביום טוב אחרון של פסח מן המנחה ולמעלה, אם הוא מותר או לא. והשיב צריך אותו ישראל שנשלח לו דורון חמץ, לצוות לאנשי ביתו שלא יקחו אותו. אלא שיניחנו הגוי בקרן זויות בבית, ויתכוון אותו ישראל בלבו שלא יקנה לו חצרו אותו דורון, ואז יהיה מותר באכילה לאחר הפסח בכדי שיעשה, שחמץ של נכרי שעבר עליו הפסח מותר בהבאה. ואם לאו יעשה חמץ של ישראל שעבר עליו הפסח ויהיה אסור בהנאה, שחצרו של אדם קונה לו מדעתו, אבל בעל כרחו לא, וכן כתבו הפוסקים.
חסלת עניני פסח וספירת העומר
<h4>סימן תרפה</h4>
ימים שבין פסח לעצרת הם ימי הספירה, אשר צונו ה' אלהינו לספור מ"ט יום. וכתב הרא"ש (פסחים פ"י סי' מ') יש מקשים כיון שהכתוב אומר תספרו נ' יום למה אין אנו מונין אלא מ"ט יום. ודוחקין לפרש הפסוק עד ממחרת השבת השביעית שהוא יום נ' תספרו. אי נמי חמשים יום הקרבתם או דבתר קאי, והכי קאמר עד ממחרת השבת תספרו ולא עד בכלל נ', והקרבתם מנחה חדשה. ולי נראה שאין אנו צריכין לדוחקין הללו, כיון שכתוב בפירוש שבעה שבועות תספור לך, אין לספור יותר מז' שבועות. ותספרו נ' יום לא קשיא מידי, שכן דרך המקרא כשמגיע המנין לסכום עשיריות פחות אחד מונה אותו בחשבון ואינו משגיח על חסרון האחד, כיוצא בו כל הנפש הבאה לבית יעקב מצרימה שבעים (בראשית מו, כו), וכן ארבעים יכנו (דברים כה, ג) ע"כ.
והטעם שצוה הקדוש ברוך הוא לספור את העומר, מפני שכל אחד מישראל היה עוסק בקציר שלו, והיו מפוזרין כל אחד בגרנו, וצוה למנות כדי שלא ישכחו זמן עלייתם לרגל. טעם אחר במדרש, משל לאחד שהיה חבוש בבית האסורין וצעק למלך להתירו, קבע לו המלך זמן ולתת לו בתו, והיה מונה והולך עד בא הזמן, כך עשו ישראל בצאתם ממצרים. ויש אומרים טעם אחר, מפני שהעולם בצער מפסח עד שבועות על התבואה ועל האילנות, כדאיתא פ"ק דראש השנה (טז א) תניא אמר ר' יודא, מפני מה אמרה תורה הביאו עומר בפסח, מפני שהפסח זמן תבואה הוא, אמר הקדוש ברוך הוא הקריבו לפני עומר בפסח כדי שתתברך לכם תבואה שבשדות. ומפני מה אמרה תורה הביאו שתי הלחם בעצרת, מפני שעצרת זמן פירות האילן הוא, אמר הקדוש ברוך הוא הקריבו לפני שתי הלחם בעצרת כדי שיתברכו לכם פירות האילן. ומפני מה אמרה תורה נסכו מים בחג, מפני שחג זמן גשמי שנה הוא, אמר הקדוש ברוך הוא נסכו לפני מים בחג כדי שיתברכו לכם גשמי שנה וכו'. ולפיכך צוה הקדוש ברוך הוא לספור ימים אלו כדי שנזכור צער העולם, ולשוב לו בלבב שלם ולהתחנן לפניו לרחם עלינו ועל הבריות ועל הארץ, שיהיו התבואות כתקנה שהם סבת חיינו, שאם אין קמח אין תורה. וזה שאמר הכתוב (ירמיה ה, כד) ולא אמרו בלבבם נירא נא את ה' אלהינו הנותן גשם יורה ומלקוש בעתו שבועות חוקות קציר ישמור לנו. אלו שבעה שבועות שבין פסח לעצרת.
ויש מקשים על הא דאמרינן הביאו לפני שתי הלחם בעצרת כדי שיתברכו לכם פירות שבאילן, שכל אותן האחרים הוא הקרבן ממין המתברך, אבל שתי הלחם אינן ממין אילן. ומתרצים דאתיא כמאן דאמר חטה מין אילן הוא, ואתיא כמאן דאמר (ברכות מ א) עץ שאכל ממנו אדם הראשון חטה היתה. ויש מתרצים תירוץ אחר, כי שתי הלחם הם ביכורים שעל שמם נקרא עצרת יום הביכורים, ואמר הקדוש ברוך הוא הביאו לפני שתי הלחם מזה המין המובחר והטוב מכל מיני הצמחים לצורך חיי האדם, כדי שתתברכו לכם שאר כל מיני אילן שתביאו מהם ביכורים.
ובשם הר"ר שמואל מצאתי שלכך צוה הקדוש ברוך הוא למנות בין פסח לעצרת יותר מבשאר מועדים, לפי שארץ ישראל הוא ד' מאות פרסה על ד' מאות פרסה, ובית המקדש באמצע, הרי שני מאות לכל צד. ובכ' יום ילך לביתו, כי מהלך אדם בינוני ביום י' פרסאות, ובכ' יום יחזור לרגל שבועות הרי מ' יום, וז' שבתות שאינו הולך הרי מ"ז נשארו עוד ב' ימים. לכך צוה הקדוש ברוך הוא למנות שלא ישכח לעכב בביתו יותר מב' ימים (מנהגים חודש אייר סי' מ"ח).
<h4>סימן תרפו</h4>
נוהגין בכל המקומות שלא לישא אשה ולא להסתפר. והטעם שלא להרבות בשמחה, שבאותו זמן מתו י"ב זוגות אלף תלמידים לר' עקיבא מפני שלא היו נוהגין כבוד זה לזה, כן כתבו הטור אורח חיים (סי' תצ"ג) והאבודרהם (עמ' רמה). ובשם החבר ר' בנימין בר אברהם הרופא ז"ל מצאתי (שבלי הלקט סי' רל"ה), מה שנהגו שלא לישא אשה בין פסח לעצרת, לפי מה שמצינו בסדר עולם פ"ג משפט רשעים בגיהנם י"ב חדש, שנאמר (ישעיה סו, כג) והיה מידי חודש בחדשו, רבי יוחנן בן נורי אומר מן הפסח ועד עצרת, שנאמר ומידי שבת בשבתו, והיא משנה שלימה סוף פרק שני דעדיות (מ"י).
<h4>סימן תרפז</h4>
כתב רבינו האי בתשובה, מה שנהגו שלא לעשות מלאכה מפסח ועד עצרת משקיעת החמה עד שחרית. משום תלמידי ר' עקיבא שכולם מתו משקיעת החמה ונקברו אחר שקיעת החמה והיו העם בטלים ממלאכה, ועוד דכתיב (ויקרא כג, טו) שבע שבתות תמימות תהיינה, מלשון שבות ושמיטה, כדכתיב (שם כה, ח) שבע שבתות שנים, מה שנת השמיטה אסורה במלאכת קרקע, אף זמן ספירת עומר דהיינו לאחר שקיעת החמה שובתין ממלאכה, ע"כ. וכן כתב הטור (סי' תצ"ג) אלא שהוסיף וכתב, ונהגו הנשים שלא לעשות מלאכה משתשקע החמה. ובשם הר"ר שמחה משפירא ז"ל מצאתי (שבלי הלקט סי' רל"ה) עדיין אנו צריכין למודעי, בבראשית רבה פרשה י"ז (י"ג) דגרסינן התם מפני מה הנשים מהלכות אצל המת תחלה, אמר להן מפני שגרמה מיתה לעולם, והלכך בידיהן ובהן נוהגות מדה זו זריזות ונשכרות, להודיע שבחן בכל דור ודור שקדמו אצל אותן התלמידים לכבדן ולהתעסק בהן. לפיכך נהגו שלא לעשות מלאכה באותו ערב, זכר לנשים צדקניות שהיו באותו הדור.
<h4>סימן תרפח</h4>
כתב הטור (סי' תצ"ג) יש מסתפרין מל"ג בעומר ואילך, שאומרים שאז פסקו מלמות ע"כ. ובודאי הוא הדין לישא אשה, דכיון דפסקו אז מלמות למה יהא אסור לישא אשה, אלא חדא מינייהו נקט. ואנו נוהגין שלא להסתפר רק ביום ל"ג, ולפניו ולאחריו לא. והמנהג הזה לפי הטעם שכתבו האחרונים (מהרי"ל בין פסח לשבועות ז'), דל"ג בעומר הוא משום דכל ימים שלא אמרו בו תחינה לא מתו, והם ז' ימי פסח, ושלשה ימים דראש חודש, שנים דאייר ואחד דסיון, ושבע שבתות, עדיין נשארו ל"ב ימים, נמצאו שמתו ל"ב ימים. על כן משמחים ביום ל"ג, ואין אומרים בו תחינה. ויש נוהגין להסתפר עד ראש חדש אייר, וכן הוא בשבולי לקט סימן ע"ד.
<h4>סימן תרפט</h4>
ל"ג בעומר שחל ביום ראשון, מסתפרין ביום ששי שלפניו, הואיל ואינו אלא משום מנהג. וכן הורה מהר"ר חזקיה מוישלווילד"א, וכן פסקתי גם אני, לשון מהר"י ויי"ל (דינין והלכות סי' נ"א). ומהרי"ל אוסר ע"ש (הגהות מנהגים פסח סי' ל"ז). והמקיל לא הפסיד.
<h3>דיני שבועות</h3>
<h4>סימן תרצ</h4>
בששה בסיון חג השבועות, כדכתיב (במדבר כח, כו) וביום הביכורים בהקריבכם מנחה חדשה לה' בשבועותיכם מקרא קדש יהיה לכם. וכתיב (ויקרא כג, טו) וספרתם לכם ממחרת השבת מיום הביאכם את עומר התנופה שבע שבתות תמימות תהיינה עד ממחרת השבת השביעית תספרו חמשים יום והקרבתם מנחה חדשה לה'. וכשאתה מונה לעומר מיום ט"ז בניסן, נמצא שבעה שבועות כלים בה' בסיון שהם מ"ט יום, ויום ו' בסיון הוא יום חמשים, ובו ביום נקבע חג השבועות. ובמדרש אגדה למה תלה הכתוב חג השבועות בספירת עומר מה שאין כן בכל המועדות. לפי שכשנתבשרו ישראל לצאת ממצרים נתבשרו שהן עתידין לקבל את התורה לסוף חמשים יום ליציאתן, שנאמר (שמות ג, יב) בהוציאך את העם ממצרים תעבדון את האלהים על ההר הזה. הרי הנו"ן של תעבדון יתירה, לומר לך לקץ נ' יום תעבדון את האלהים שתקבלו את התורה. וישראל מרוב החיבה היו מונין בכל יום ויום ואומרים הרי עבר יום א' יום ב' וכן כולם, שהיה נראה בעיניהם כזמן ארוך מתוך חיבתן, לפיכך נקבעה הספירה לדורות. ובשם הר"ר יהודה החסיד ז"ל מצאתי, לפי שהימים הללו ימי מלאכת השדה הן, ואין מי יגיד לכפרים אם אייר מלא או חסר. לכך אמרה תורה תספרו חמשים יום, ואחר כך מקרא קודש יהיה לכם.
וארבע שמות נקראו לחג זה. נקרא שבועות, לפי שהוא בא אחר מספר ז' שבועות, כדכתיב (ויקרא שם) וספרתם לכם ממחרת השבת מיום הביאכם את עומר התנופה שבע שבתות תמימות תהיינה. וכתיב (דברים טז, ט) שבעה שבועות תספור לך. ולמה לא אמר ששה בסיון תעשה שבועות, לפי שבכל הרגלים היה כל אחד בביתו, אבל בחג שבועות לא היו מצויין בעיירות, אבל היו כל אחד בשדהו אצל תבואתו, כמו שמצינו בבועז. והואיל ולא היו בעיירות לא היו יכולין לדעת מתי יהיה ראש חודש סיון, לכך צוה לספור שידעו בכל מקום אימתי הוא חג השבועות. וצוה לספור בלילה שאז אינם טרודים במלאכה.
ונקרא עוד חג זה עצרת, לפי שהוא כמו ח' לפסח. ואיתא בפסיקתא (דר"כ פכ"ח) ראויה היתה עצרת של חג להיות רחוקה ממנו נ' יום כשם שעצרת רחוקה מפסח נ' יום, אלא למה הדבר דומה למלך שבאת לו שמחה והיו לו בנות נשואות במקום קרוב, ובנות נשואות במקום רחוק. אלו שהן נשואות במקום קרוב דאית ביומיה דיזלון וייתון, ואלו שהן נשואות במקום רחוק דלית ביומיה דיזלון וייתון, אמר המלך אני ואתם נשמח ביום אחד. כך בפסח על ידי שישראל יוצאין מן החורף אל הקיץ, לפיכך היא רחוקה ממנו נ' יום דאית ביומיה דיזלון וייתון. אבל בחג על ידי שישראל נכנסין מקיץ לחורף קשה להם טרדת דרכים אינה רחוקה ממנו נ' יום דלית ביומיה דיזלון וייתון. אמר הקדוש ברוך הוא אני ואתם נשמח ביום אחד. הכא נמי אמר להם (במדבר כט, לה) עצרת תהיה לכם, ולהלן הוא אומר (דברים טז, ח) עצרת לה' אלהיך, הכל ביחד. וכתיב (תהילים קיח, כד) זה היום עשה ה' נגילה ונשמחה בו, פירוש עמו.
וכתב הרמב"ן פרשת אמור (ויקרא כג, לו) וז"ל, וצוה בחג המצות ז' ימים בקדושה לפניהם ולאחריהם, כי כולם קדושים ובתוכם ה', ומונה ממנו מ"ט יום, והשבועות כימי עולם, וקדוש יום הח' כח' של חג. והימים הספורים בנתיים כחולו של מועד בין הא' והח' של חג. והוא יום מתן תורה שהראה את אשו הגדולה ודבריו שמעו מתוך האש, ולכך יקראו חכמים בכל מקום חג השבועות עצרת, שהוא כיום ח' של חג שקראו הכתוב כן עכ"ל. ואפשר שלזה רמזה התורה לומר שבתות תמימות תהיינה שאמרו שהוא מלשון שביתה. ונהגו מכאן שלא לעשות הנשים מלאכה בלילות הספירה, שהוא כמו רמז שהעבירו חולו של מועד האסורין במלאכה. ובעבור זה לא נתקדש יום האחרון של פסח בקרבן חלוק משאר ימים, ואין בו הלל גמור עד יום הנ' הנזכרים שעיקר קדושת היום הוא ענין הנ'. ומטעם זה גם כן לא אמר בששי בסיון תעשה חג השבועות כמו שזכר בכל שאר המועדים, אלא שעשאתו התורה סניף לחג הפסח, דכתיב בחג הפסח וספרתם לכם ממחרת השבת וגו' עד ממחרת השבת השביעית תספרו נ' יום והקרבתם. כלומר ביום הנ' תקריבו קרבן ולא תספרו. נתבאר מכל זה שחג השבועות נקרא עצרת.
והאבן שועיב (דרש לשבועות ד"ה ואין כי) כתב טעם קריאת שמו עצרת, שלכן בא ז' שבועות ומ"ט יום וביום נ' עצרת כנגד היובל הגדול. והוא מלשון מלכות שימלוך השם על כל מעשהו, מלשון זה יעצור בעמי (שמואל א' ט, יז). ונתנה בו תורה לענין נכבד שהיא עיקר הכל ותכלית כוונת בריאת עולם. ולפי זה אין קדושת היום ומעלתו בעבור מתן תורה לבד, אלא בעבור קדושה אחרת שהיא הגדולה כנגד היובל הגדול סוף השמיטות. ולכן לא נתיחד לו זמן בתורה כפסח שהוא בי"ד בניסן, או בסוכות בט"ו, או בראש השנה, או ביום הכפורים, לא אמר בששי בסיון, אלא שעשאו התורה סניף לחג הפסח. הרי נתבאר מדבריו שנקרא עצרת על שם מלכות שימלוך השם יתברך.
ועוד נקרא יום מתן תורה לישראל, דקיימא לן כרבנן דאמרי (שבת פו ב) בו' בסיון נתנה התורה. ואף על גב דאינהו סברי דאייר האי שתא עברוה, ואם כן היה ביום הנ' ואחד, ואנחנו אין מעברין אותו לעולם ולעולם הוא חסר. וידמה דאמרינן שבששה בסיון נתנה, אף על גב שהיה יום נ' ואחד, אין לעשות אלא כמו שעשאו תחלה בו' בסיון. ולכן אנחנו מזכירין בקידוש ובתפלה זמן מתן תורתנו. וכתב הרוקח (סי' רצ"ה) כתיב (ויקרא כג, כא) וקראתם בעצם היום הזה מקרא קודש, לא היה צריך לומר אלא מקרא קודש יהיה לכם או וקראתם. אלא לומר לך בחג השבועות תהיה קריאה אחרת שאינה כתובה בחג השבועות. דבשלמא בפסח אמרינן זמן חירותינו, כתיב ביה בהדיא (דברים ז, ח) ויפדך מבית עבדים. בסוכות אמרינן זמן שמחתינו, כתיב ביה בהדיא (דברים טז, טו) והיית אך שמח. אבל בחג השבועות אמרינן זמן מתן תורתנו, ולא כתיב, לכך נאמר וקראתם מקרא קודש יהיה לכם הוסיף קריאה. או יהיה לכם יתר לומר שיזכיר זמן מתן תורתינו כו', ולמה לא הזכירה התורה בפירוש כי בו' בסיון נתתי לכם התורה, כמו שאמר בפסח (שמות יב, יז) כי ביום הזה הוצאתי את צבאותיכם, ובסוכות אמר (ויקרא כג, מג) כי בסוכות הושבתי את בני ישראל וגו'. לפי שעיקר החג לא נקבע לכך, אלא שהוא עצרת של פסח כמו שנזכר. ועיקר קדושת היום הוא עניין הנ', כמו קדושת היובל שבאה מצות התורה וספרתם לכם שבע שבתות שנים וגו' וקדשתם את שנת הנ'. ובעבור שיום הנ' מקודש לעניינו הגדול, אנו זוכרים גם כן מתן תורתינו.
והנה פסח וסוכות שהם ז' ימים נמשכים אנו אומרים זמן חירותינו זמן שמחתינו, אבל בראש השנה ויום כפורים שאינם אלא יום אחד אנו אומרים יום תרועה יום סליחה. וחג השבועות גם כן אינו אלא יום אחד לא היה ראוי לומר זמן מתן תורתינו אלא יום מתן תורתינו, אבל אנחנו אומרים זמן מתן תורתינו, לפי שיום זה אינו יום מתן תורה ממש, כי מיום הנ' עלה משה להר ונתעסק בקבלתה ימים רבים מן ההר אל העם ומן העם אל ההר. ועוד כי לא נתנה כל התורה כולה ביום זה, כי בח' זמנים נתנו קצת מצוות. א', לאדם הראשון ו' מצות. ב', אבר מן החי לנח. ג', המילה לאברהם. ד', גיד הנשה ליעקב. ה', היבום ליהודה. ו', קידוש החודש במצרים ופסח ופדיון בכורים. ו', במרה שם שם לו חק ומשפט, ואמרו רז"ל (סנהדרין נז א) שבת וקצת דינין במרה איפקד. ח', בסיני כל התורה. ולכן אנו מזכירין זמן מתן תורתינו, כי הוא הזמן הח', והוא כנגד יום שמיני עצרת כי הוא בתחלת השבוע הח'.
ומצוה לממני יומי ושבועי. ובעל עקדת יצחק (שער ס"ז) פירש ב' טעמים למה לא זכרה תורה מתן תורה. אמר כי אין דרך ומבוא כלל להזהיר על שנקראת יום קבלת התורה, אחר שאם אין תורה ח"ו אין בכאן מצוה כלל, כמו שלא רצו למנות מציאות הש"י בכלל המצוות, שאם אין מצווה ח"ו אין מקום למצות. ועוד פירש טעם אחר שלא רצה הקדוש ברוך הוא ליחד יום לקבלת התורה, אלא שבכל יום ויום חייב אדם לראות כאילו היום קבלה, כמו שכתוב היום הזה באו מדבר סיני (שמות יט, א), ואומר (עי' דברים כו, טז) היום הזה מצוך ה' אלהיך. ובמנורת המאור (אבוהב, נר ג', כלל ד', חלק ה', פרק א') מאריך לתת טעם ענין זה ע"ש.
ונקרא עוד החג הזה יום הביכורים, כמו שכתוב (במדבר כח, כו) וביום הביכורים בהקריבכם מנחה חדשה לה' בשבועותיכם. ונקרא יום הביכורים לפי שהוא בימי קציר חטין, ואין מקריבין מנחה חדשה עד שיקריבו שתי הלחם. ושתי הלחם הם רמז לתורה שבכתב ולתורה שבעל פה, כמו דכתיב (משלי ט, ה) לכו לחמו בלחמי, ואומר ריח ניחוח בעומר ובשבועות, ללמדך שאע"פ שהעומר הוא שעורים הוא ריח ניחוח. וכן בשבועות אומר ריח ניחוח ללמדך שכל האוכל לחם צר ומים לחץ כדי ללמוד תורה, ריח ניחוח הוא יותר ממור ולבונה, וכדאיתא במעשה דר' אליעזר (פדר"א פ"א). אמרינן בירושלמי דראש השנה (פ"ד ה"ח) ר' משרשיה בשם רב אחא אומר בכל הקרבנות כתיב חטאת ובעצרת לא כתיב חטאת. אמר להם הקדוש ברוך הוא לישראל מיום שקבלתם התורה עליכם כאילו לא חטאתם בימיכם. ולכן יש לשמוח בחג השבועות. ולא מצינו שלמי ציבור כי אם בעצרת, ללמדך שאסור להתענות בחג זה אפילו מי שרגיל להתענות בכל השנה, כדאמרינן בפסחים פרק אלו דברים (סח ב) מר בריה דרבינא יתיב כולי שתא בתעניתא בר מעצרתא ויומא דפוריא ומעלי יומא דכיפורא. עצרת יום שנתנה בו תורה לישראל, פורים מעיקרא להכי איתקון, מעלי יומא דכיפורי, דתני ר' אחא מדפתי כתיב ועניתם את נפשותיכם בתשעה לחודש כו' (ויקרא כג, לב). ר' יוסף ביומא דעצרת עבד ליה עגלא תלתא, אמר אי לאו האי יומא כמה יוסף איכא בשוקא.
<h4>סימן תרצא</h4>
למחרת קורין בחודש השלישי עד סוף הסדר, דאיתא במדרש (הובא בילק"ש סי' רע"א) בחדש השלישי (שמות יט, א), אמר הקדוש ברוך הוא לישראל בני הוו קורין את הפרשה הזאת בכל שנה ושנה ואני מעלה עליכם כאילו אתם עומדים לפני הר סיני ומקבלים את התורה, אימתי בחדש השלישי.
<h4>סימן תרצב</h4>
ונוהגים לאכול מאכלי חלב ביום א' של שבועות. והטעם שהוא כמו הב' תבשילין שלוקחין בליל פסח, זכר לפסח וזכר לחגיגה, כן אוכלין מאכל חלב ואחר כך מאכל בשר. וצריכין להביא עמהן ב' לחם על השלחן שהוא במקום המזבח, ויש בזה זכרון לשתי הלחם שהיו מקריבין ביום הביכורים. ועוד יש רמז לזה מן התורה, שנאמר (במדבר כח, כו) מנחה ח'דשה ל'ה' ב'שבועותיכם ר"ת חלב. וצריך לאכול גם בשר, כי אין שמחה בלא בשר (מנהגים שבועות סי' מ"ט). ובעל אבן בוחן כתב, גם אמרו בעלי משל וחידודם, שמספר תרי"ג רמז אל "דבש חלב קמחא דסמידא", והאחד העודף יפתר, לאכול מהן שובע והותר. כן היום מנהג בני אמותינו. ביום מתן תורתינו, עכ"ל.
סוף דבר הכל נשמע את האלהים ירא ואת מצותיו שמור (קהלת יב, יג), וממנהג אבותינו אל תסור כל אשר יורוך. ואל ישנה אדם שום מנהג, כדאמרינן בפסחים פרק מקום שנהגו (נ א), ובבראשית רבה פרשת וירא אליו (פמ"ח, יד) עלייתא לקריתא הלך בנימוסה. ובפרק א' דתענית ירושלמי (ה"ד), ובירושלמי פרק מקום שנהגו (פסחים פ"ה ה"א), ובהגדה שיר השירים (פ"ד) דמנהגא מילתא.
<h4>סימן תרצג</h4>
ביום ב' מנהג לקרות מגלת רות קודם קריאת התורה, לפי שכתוב בפרשת אמור אל הכהנים בעניין המועדים בפרשת שבועות, ובקצרכם את קציר ארצכם לעני ולגר תעזוב אותם (ויקרא כג, כב). וכתיב (משלי לא, כו) ותורת חסד על לשונה, ובועז עשה בקצירתו חסד לרות. ולכך קורין בעצרת ממלת רות ובו מצינו בוע"ז פסוקים, עכ"ל הרוקח (סי' רצ"ו).
והרב ר' דוד אבן יחייא כתב וז"ל, ונהגו לקרות מגלת רות בחג השבועות להיותה סיפור תולדת כסאות למשפט כסאות לבית דוד, לנטוע בנפשותינו מידת הבטחון, ושנאמין כי כאשר הבורא יתברך שמר הבטחתו לישראל אשר הבטיחם ע"י משה נביאו (שמות ג, יב) בהוציאך את העם ממצרים תעבדון את האלהים על ההר הזה, ומן השמים השמיעם את קולו ויתן להם חקים ומשפטים צדיקים, ועדות אשר יעשה אותם האדם וחי בהם. ככה ישמור הבטחתו שנית, ויצא חוטר מגזע ישי ונצר משרשיו יפרה (ישעיה יא, א), ונחה עליו רוח ה' כאשר נחה על רבן של נביאים בשלימות נפש האלהית רוח חכמה ובינה, בשלימות נפש המרגשת. רוח דעת ויראת ה', בשלימות נפש הצומחת, באופן כי כל רוחו יוציא בשכל, ולכן ישפוט בצדק דלים והיא פועל הצדק. ויוכיח במישור לענוי ארץ, והוא פועל החסד המכונה בו עשית הישר. וברוח שפתיו ימית רשע, והוא פועל המשפט, כאשר פירשנו ע"כ.
ואני אומר מה לנו לבקש ולחפש למצוא טעם במה שקדמונים אחזו שער, והם רבותינו הקדושים נתנו טוב טעם ודעת, באמרם ז"ל במדרש (זוטא רות א') ומה עניין רות אצל עצרת, שנקראת בעצרת בזמן תורה, ללמדך שלא נתנה תורה אלא על ידי יסורין ועוני, וכן הוא אומר כי חיתך ישבו בה תכין בטובתך לעני אלהים (תהילים סח, יא). אמרה תורה לפני הקדוש ברוך הוא, רבש"ע תן חלקי בשבט של עוני, שאם עשירים עוסקים בי יהיו מתגאים, אבל כשהם עניים הם מתעסקים בי והם יודעים שהם רעבים ושפלים, שנאמר (קהלת י, ו) נתן הסכל במרומים רבים ועשירים בשפל ישבו. לפיכך ויהי בימי שפוט השופטים ויהי רעב בארץ (רות א, א), הדיין אומר לאדם טול קיסם מבין שיניך והוא אומר טול קורה מבין עיניך. למה ויהי שתי פעמים, אחד לרעבון לחם ואחד לרעבון של תורה. ללמדך כל דור שאין תורה מצויה בו רעב מצויה בו.
<h4>סימן תרצד</h4>
נהגו קדמונים ז"ל משרתי עליון שלא לישן בליל שבועות, ועכשיו בשתי לילות. ובכל לילה קורין בתורה בנביאים ובכתובים, ומדלגין בתלמוד ובאגדות, וקורין בחכמת של סתרי תורה עד אור הבוקר, וקבלת אבותיהם בידיהם. והעניין הוה טוב ונכון הוא, ואשריהם ואשרי העם שלו ככה. והטעם ידוע לחכמי האמת.
<h4>סימן תרצה</h4>
מורי מהר"ש ז"ל התיר החלב שנחלבה ביום טוב א' של שבועות לאוכלה באותה יום. ואם נחלבה בשבת שלפניו ה' סיון, אין לאוכלה עד יום ב', עיין בתשובותיו (סי' ל"ט וע"ה), וכן הורה מהר"י מול"ן ז"ל (שבועות אות ו').
<h3>בין המצרים ותשעה באב</h3>
<h4>סימן תרצו</h4>
אמר הנביא (איכה א, ג) כל (אויביה) [רודפיה] השיגוה בין המצרים, דהיינו בין שבעה עשר בתמוז וט' באב. "השיגוה בין המצרים" בגימטריא "המה כ"א ימים מי"ז בתמוז ועד ט' באב" וזהו דאיתא באיכה רבתי (פתיחתא כ"ג) ויאמר אלי מה אתה רואה ואומר מקל שקד אני רואה (ירמיה א, יא), אמר ר"א מה סימנו של שקד זה משעה שהוא מציץ עד שעה שהוא גומר כ"א יום, כך מי"ז בתמוז עד ט' באב כ"א יום. ואיתא נמי התם בושנו כי שמענו חרפה (ירמיה נא, נא) אלו י"ז בתמוז. כסתה כלימה פנינו, אלו תשעה באב.
אם כן הוא התחלת הפורענות, לכן אין מסתפרים משבעה עשר בתמוז עד אחר ט' באב, ואין נושאין נשים. ויש שאין אוכלין בשר ואין שותין יין מי"ז בתמוז עד י' באב (מהרי"ל בין המצרים ב'). וכתב הכלבו (סי' ס"ב) בשם הר"ר אשר הטעם משום דאמרינן בתלמוד במשנה (תענית כו א) בשבעה עשר בתמוז בטל התמיד, וכן בעונותינו בטל ניסוך היין. ויש נמנעים משבעה עשר בתמוז עד שבת נחמו. וכתב מורי מהר"ש ז"ל בתשובה (סי' נ"ד) דלאו מנהגא הוא, וראוי למחות אם לא שחל תשעה באב ביום חמישי דאז מדינא הוא. אבל אם חל ט' באב מקמי הכי, מנהג של שטות הוא ואפילו התרה אינו צריך, כדאיתא בירושלמי פרק מקום שנהגו (פסחים פ"ה ה"א) כל דבר שאינו ידוע שהוא מותר והוא טעה בו באיסור נשאל לחכם ומתירין לו, פירוש בלא פתח וחרטה, כאשר פירש הרא"ש להדיא. ואף שמונעין עצמן מבשר ויין, כתב מורי מהר"ש ז"ל בתשובה סימן צ"ב דמותרין ברחיצה.
<h4>סימן תרצז</h4>
בין המצרים נמנעים מלברך שהחיינו על שום פירא. וכן איתא בספר חסידים (סי' תת"מ) הביאו מהר"י מולי"ן בתשובותיו (סי' ל"א) ע"ש. ונראה לפי עניות דעתי כגון מילתא דאפשר לדחויי כגון פירא או מלבוש, אבל אי מיקרי פדיון הבן אין מחמיצין את המצוה או את הברכה. וצ"ע בתשובת מהרי"ל, ועיקר יסודו בנוי על ספר חסידים. בספר חסידים סי' (תתמ"ג) [תת"מ] כתב דיש מברכים על פרי חדש כשנזדמנו להם בשבתות שבין שבעה עשר בתמוז לתשעה באב. ונראה לי דהמיקל בשבתות לא הפסיד.
<h4>סימן תרצח</h4>
באיכה רבתי (פ"א, כט) איתא, שצריך ליזהר מי"ז בתמוז עד ט' באב שלא לילך יחידי מז' שעות עד ט' שעות. ואין להכות אפילו רב לתלמידו אפילו ברצועה, לפי שבהן קטב מרירי שולט, וסכנה יש בדבר, שנאמר (שם א, ג) כל רודפיה השיגוה בין המצרים. וכן הוא במדרש תהלים מזמור רצ"א, וכן כתב הרוקח (סי' ש"ט). [אחר י"ז בתמוז אין אומרים פרקים בק"ק ורנקבורט].
<h4>סימן תרצט</h4>
כתב אבי העזרי (תענית סי' תתפ"ב) נהגו אבותינו שלא לרחוץ מראש חודש, ויש עלינו לקיים משום אל תטוש תורת אמך, וכן כתב המרדכי בשמו בתחלת מועד קטן (הל' ט"ב סי' תרל"ח). וכתב בתרומת הדשן בסי' ק"ן דמשמע דאפילו בצונן אסור. אף על גב דלשון הרמב"ם (הל' תענית פ"ה ה"ו) דווקא בחמין נהגו איסור. נראה דהאור זרוע (ח"ב סי' תי"ד) ומרדכי (שם) פליגי עליה, בהא דאינהו סברי דנהגי מראש חודש, ואיהו לא כתב אלא בשבת זו, הכי נמי נימא דבהא נמי פליגו. אמנם כמדומה לי שראיתי בימי חרפי רוחצים בנהרות מראש חודש ולא מיחו בידם, והמחמיר תבוא עליו ברכה עכ"ל. ומהר"י ווייל (סי' קל"ב) כתב דמנהג שלא לרחוץ גם בצונן. ובדרשות מהרי"ל (ת"ב אות ט') כתב דמותר לחפוף הראש בערב שבת דחזון ישעיה, ודווקא במימי חפיפת הראש צוננין ולא חמין, ובקושי מותר גם כהאי גונא, וכן הנהיג לבחורים, וגם הוא בעצמו עשה כן, דאמר דהוא רגיל לחוף הראש בכל ערב שבת מתקרי חולה אצלו. ואם אירע ראש חודש בערב שבת רוחצין לכבוד השבת כן נהגו. ובמנהגי דור"א דרבותינו שבמגנצ"א (עמ' 148) נזהרין ומקדימין לרחוץ (הגהות מנהגים חודש אב סי' נ"ז).
<h4>סימן תש</h4>
אשה לטבילתה רוחצת וטובלת כדרכה. ואם אירע ליל ט' באב או י' באב רוחצת וטובלת ליל י' באב. ואם אי אפשר תרחץ ותחוף ערב תשעה באב ותטבול ליל מוצאי תשעה באב, אגודה (תענית סי' כ"ג). וז"ל הרוקח סימן שי"ב, אלו שאלות שאלתי אני יקר מן רבינו קלונימוס מן רומי, מאימתי חייב אדם למנוע מלרחוץ קודם תשעה באב, יום קודם ראש חודש, או ראש חודש עצמו. והשיב, חייב אדם למנוע מלרחוץ מראש חודש אב, ובראש חדש עצמו אסור, משום שנאמר (הושע ב, יג) חגה חדשה ושבתה, אבל קודם ראש חדש מותר לרחוץ בו ביום. ועוד אם יזדמן לבר מינן שישלימו לו שלושים אפילו יום אחד או שני ימים או לאחר ראש חודש, לאלתר באותה שבת שחל תשעה באב להיות בתוכה, אם מותר לרחוץ בתשעה באב, או אם יש לו להמתין עד לאחר תשעה באב. והשיב, אם יזדמן לו סוף דבר לאחר ראש חודש לאלתר אסור לרחוץ עד שיעבור תשעה באב, שאין לו אבילות גדולה מזו שחרב בית אלהינו. ודמיא לו כדקאמרי רבנן במסכת תענית (יג א) לגבי אבל, דתניא תכפוהו אבליו בזה אחר זה, אם הכביד שערו מיקל בתער ומכבס כסותו במים, אלמא בחמין אסור, הכי נמי כדתכפהו אבילות דמיא ואסור ברחיצה עד אחר תשעה באב. ועוד שאלתי, אם יזדמן לאשה נדה לרחוץ מטומאתה קודם ט' באב אם מותר ברחיצה אם לאו. והשיב, לגבי אשה נדה שיזדמן לרחוץ באלו ימים מטומאתה, מותרת לרחוץ ע"י פושרין, ולטהר במי מקוה אם מתעסקת לטהר עצמה לבעלה, ומשום פריה ורביה הקילו לה. כי הא דאמרו חכמים (ירושלמי כתובות פ"ה ה"ז) גדולה פריה ורביה לפני הקדוש ברוך הוא מבניין בית המקדש, שנאמר (מלכים א' ה, כח) חדש יהיה בלבנון ושנים חדשים בביתו. ועוד שאינו אסור בתשמיש המטה כי אם בתשעה באב בלבד, אבל קודם לכן מותר ע"כ. וכן הוא בשבולי לקט (סי' רס"ד). ובתניא (רבתי הל' ת"ב) אבל אסור לטבול בתשעה באב אפילו טבילת מצוה, וכן כתב התוספות פ"ב דביצה (יח: ד"ה ושוין) וכן כתב המרדכי (הל' ט"ב סי' תרל"ט) וה"ר יצחק מדור"א. וכדאי הוא בית אלהינו לאבד עליו טבילה אחת בשנה (תענית יג א).
<h4>סימן תשא</h4>
בענין כיבוס. אורח חיים (סי' תקנ"א), ואשיר"י (תענית פ"ד סי' ל"ב), ומרדכי (הל' ט"ב סי' תרל"ג), וסמ"ק (סי' צ"ו) אין אוסרין רק שבוע שחל תשעה באב בתוכה, וכן משמע בהדיא בתרומת הדשן (סי' קנ"ב). ואפילו חל תשעה באב בשבת מתירין המרדכי והאשרי בשני השבועות, וכן באורח חיים וסמ"ק ביום חמישי משום כבוד שבת. ונראה דודאי איכא להקל, דהא מסקינן (תענית כט ב) כלי פשתן אין בהם משום גיהוץ, והוא ככיבוס שלנו. ומותר כדי להניח עד אחר תשעה באב אפילו לכבס בשבוע שחל תשעה באב להיות בתוכה, וכל שכן לפני שבת זו דאינו אסור משום כיבוס. וכן במנהגים ישנים מתיר בב' שבועות כשחל ט' באב בשבת. אכן כתב בשם סמ"ג (הל' ט"ב סי' ג') דנהגו לאסור. אעפ"י שנדחה, מכל מקום הא גם הטור הביא הסמ"ג שכתב שנהגו כן, ומייתי עליה גם כן דברי סמ"ק שכתב פירוש לפירושו דכל השבוע חוץ מיום הו' קאמר, ע"כ מצאתי.
ומה שכתב דודאי איכא להקל דהא מסקינן כלי פשתן אין בהן משום גיהוץ. והוא ככיבוס שלנו כו'. אומר אני דאדרבה דאנו נקטינן כאבי העזרי שכתב שנהגו אבותינו איסור אף בכיבוס שלנו. וכן כתב מהר"י קארו (סי' תקנ"א ס"ג) דאין להקל כיון שנהגו, כל שכן דאפשר דמדינא נמי אסור, שהרי יש מי שכתב דכיבוס שלנו קרי גיהוץ לשל בני בבל, שאין מתלבנים יפה לפי שמימיהם הם עכורים, שאינם ארץ הרים וגבעות כארץ ישראל. וכיבוס של שאר ארצות אפשר שהוא ככיבוס של ארץ ישראל ואסור. ועוד שהרי הבית יוסף (שם) פירש בפרק אלו מגלחין (מו"ק יד א) דגיהוץ היינו נתר ועפר או בורית, וכיבוס היינו במים לבד, ובזמן הזה אין מכבסין במים לבד. נמצא שכל כיבוס של זמן זה הוי גיהוץ ואסור מדינא אפילו בכלי פשתן, וכן משמע בכלבו. ומאחר דאנו נוהגים מראש חודש ואילך אסור כיבוס שלנו עכ"פ, וכן כתב מהרמ"א בהגה"ה (שם ס"ג) לחומרא. וכתב עוד דאסור ליתן כלים אפילו לכובסת כותית מראש חודש ואילך.
<h4>סימן תשב</h4>
כתב בהלכות שמחות (למהר"ם מרוטנבורג סי' כ"ד) אסורים הגדולים לספר לקטנים ולכבס כסותם בשבת שחל ט' באב להיות בתוכה ע"כ. והא דאסור לכבס כסות קטנים, משמע דלא בבגדים שמלפפין בהם קטנים המוציאים רעי ומשתינים בבגדיהם קאמר, דהנהו משרי שרי. ודייק לישני שכתב לשון כסות ולא לשון בגד. וכן הוא בפרנס (סי' רע"ב), דרוחצין לקטנים הראש, ומכבסין את הסדינים שלהם שקורין ווינדלי"ן כל אחד ואחד לבדו ולא הרבה ביחד. וכן בתוספות פרק בתרא דתענית (כט: ד"ה מי) משמע דמותר לכבס בגדי תינוקות אפילו בלא שינוי (מנהגים סי' נ"ח).
<h4>סימן תשג</h4>
כתב מהרא"י בתרומת הדשן סימן קנ"ב, דאסור לעבריות לכבס בגדי ארמאית. אבל אותה מלאכה שעושים הנשים לצעיפות קודם הכביסה, שמוללין הקצוות, אין לאסור בשבת זו כל עיקר בצעיפי ארמאית, דאפילו בצעיפי ישראלית אינה אלא חומרא יתירא. ומשמע התם דאם ידוע ומפורסם שהוא של ארמאית שרי.
<h4>סימן תשד</h4>
בתיקון בגדים ראוי להחמיר מראש חודש, אורח חיים סימן תקנ"א. ובגדים חדשים בתחלתן, לארוג דווקא מחמירין, אבל טוייה לצורך תפירה וכהאי גונא מותר, תרומת הדשן (סי' קנ"ב). וכתבו הגהות מיימוני (תענית פ"ה אות ה') בשם הרוקח (סי' ש"י) דאסור ליקח אפילו מנעלים חדשים, וכן הוא באגודה פרק בתרא דתענית (סי' כב), וכן הנהיג מהרי"ל (ת"ב אות ח'). ונוהגים לתת לאומנים כותים לתקן כלים חדשים תוך זמן זה, כדי שיהיו מוכנים לאחר התענית. ומיהו טוב למעט בזה במקום דאפשר דלא עדיף משאר משא ומתן דממעטין (רמ"א סי' תקנ"א ס"ז).
<h4>סימן תשה</h4>
כתב הכלבו (סי' ס"ב) יש נמנעים מאכילת בשר משנכנס אב, לפי שאין שמחה אלא בבשר. ואעפ"כ אין להמנע מהתבשיל שנתבשל בו בשר, דלצעורי נפשיה קא מכוון, והא מצטער. ועוד דאמרינן בנדרים (נד ב) הנודר מן הבשר מותר בתבשיל.
<h4>סימן תשו</h4>
מצניעים מראש חודש ואילך הסכין של שחיטה, שאין שוחטין כי אם לצורך מצוה, לחולה או שבת או מילה, ובסעודת מצוה כגון מילה ופדיון הבן וסיום מסכתא וסעודת אירוסין, אוכלין בשר ושותין יין כל השייכים לסעודה, אבל יש לצמצם שלא להוסיף (רמ"א סי' תקנ"א ס"י). ובשבוע שחל תשעה באב בתוכה אין לאכול בשר ויין רק מניין מצומצם, וזה אפילו בערב תשעה באב שרי, ובלבד שלא יהא בסעודה המפסיק בה. הג"ה מה"ר אברהם קלויזנ"ר ז"ל.
<h4>סימן תשז</h4>
כתוב בתשובת מהרי"ל (סי' ט"ו) לשתות יין הבדלה לא ראיתי רבותי נזהרים, וגדולה מזו אמר לי מהר"ש משפיר"א שדן לפני מהר"ם שמותר לברך ברכת המזון על כוס של יין ולטועמו, והודה לו מהר"ם. אכן לבי מגמגם בזה, כיון דמדמי ליה לנדר כמו שפסק מהר"ם דצריך התרה למי שנהג איסור. גם בספר אגודה (תענית סי' כ"ג) התיר לבשל דגים בחומץ יין, דהנודר ביין מותר בחומץ (נדרים נג א), משמע דלענין יין חשוב נדר עכ"ל. ונוהגין להחמיר היכא דאיכא תינוק, ונותנין לתינוק, ובמקום דליכא תינוק מותר בעצמו (רמ"א סי' תקנ"א ס"י).
<h4>סימן תשח</h4>
ראש חודש אב שחל בשבת מפטירין שמעו כדי שלא לדחות הסימן דש"ח [גם הוא מנהג ורנקבורט]. ומהר"י מול"ן בתשובותיו (סי' י"ז) כתב עוד טעמא, דראש חודש אב רמוז בה, בחדשה ימצאנה (ירמיה ב, כד), כדפירש שם רש"י ז"ל, וטעם הגון הוא מאוד. כיוצא בזה כתבו רבותינו הפוסקים על ההפטרה דפרשת שקלים והחדש שאינה נדחית מטעם זה, דאית בה מעין ראש חודש, כמו שכתב המרדכי פרק בתרא דמגילה (סי' תתל"א).
<h4>סימן תשט</h4>
ערב תשעה באב מנהג לאכול סעודה קבועה קודם מנחה, ואחר כך מתפללים מנחה ואוכלין סעודה מפסקת. ונוהגים להרבות קצת בסעודה הראשונה כדי שלא יזיק להם התענית, הואיל ופוסקים מבעוד יום כמו ביום כפורים. ויש קצת ראייה לזה ממדרש איכה רבתי (פתיחתא י"ז) ישיחו בי יושבי שער (תהילים סט, יג), אלו ישראל שהן יושבין בבתי כנסיות ובבתי מדרשות. ונגינות שותי שכר, מאחר שהן יושבין ואוכלין ושותין ומשתכרין בסעודת תשעה באב יושבין וקוראין קינין ונהי ואיכה (רמ"א סי' תקנ"ב ס"ט). ומיהו אי מצי לצער נפשיה ואינו אוכל רק למלאות תאות נפשו כי ירעב, אלו הם בכלל בטן רשעים שכתב הרמב"ן ז"ל (תורת האדם ענין אבלות ישנה). ועל המחמירים נאמר (משלי יג, כה) צדיק אוכל לשובע נפשו.
<h4>סימן תשי</h4>
יש אומרים שאין אומרים מזמור לתודה גם בערב תשעה באב כמו בערב יום כפור, וכן בתשעה באב (מנהגים ת"ב ד"ה שחרית). ואני שמעתי מפי מורי הגאון ז"ל (עי' בשו"ת מהרש"ל סי' ס"ד) דטעות הוא, כי אם יבנה בית המקדש יהיה הצום הזה לבית יהודה וישראל לששון ולשמחה, וישובו הלויים לדוכנן וכהנים לעבודתן, ויקריבו קרבנות כחקתן, תמידין כסדרן, ומוספין כהלכתן.
<h4>סימן תשיא</h4>
מתפללים מנחה אחר אכילה, ואין נופלין דאקרי מועד, ואז אוכלין סעודה המפסקת על הארץ (מנהגים ת"ב ד"ה בערב). וכתב הגהות מיימון (תענית פ"ה אות צ') ודומה כמי שמתו מוטל לפניו, לכך נהגו לישב על גבי קרקע בסעודה המפסקת. וכן כתבו התוס' (תענית ל. ד"ה ואף על גב) צריך לשנות מקומו שהוא רגיל לאכול, כמו שהיה מנהג רבי יהודה בר אלעאי שישב ואכל ערב תשעה באב בין תנור וכיריים מקום שהיה מנוול ע"כ. וכתב בתרומת הדשן (סי' קנ"א) בסעודה המפסקת צריך לישב על גבי קרקע, ואפילו הכי אין צריך לחלוץ מנעליו. דהא דבעינן בה ישיבת קרקע לא מטעם אבילות הוא, אלא טעמא משום דבעינן סעודה ענייה ושפלה, דבהכי חשיבא שפלה וענייה, כדאמרינן בכמה דוכתי לחשיבות סעודה מיסב ואוכלים. ולדידן דלא נהיגינן לעולם בהיסבה אין שפילות הסעודה ניכר אלא בישיבה על גבי קרקע. ומתוך דבריו משמע שאחר הסעודה המפסקת מותר לחזור ולישב על הספסל והכסא. וכן כתב הרמב"ן (תוה"א ערב ת"ב) הביאו הטור (סי' תקנ"ב) וז"ל, אבל נעילת סנדל ושאר אבילות אין נוהגין עד שתחשך. וכן ראיתי מאדוני מורי מהר"ש ז"ל שישב על הכסא אחר סעודה המפסקת.
<h4>סימן תשיב</h4>
כתבו הגהות מיימוני (תענית פ"ה אות ל') וז"ל, הנהיגו רז"ל וכן כתב רב שרירא גאון, שנהגו שלא לזמן בג' בזו הסעודה, אלא כל אחד ישב לעצמו דכתיב (איכה ג, כח) ישב בדד וידום. וכן נהגו ר"י ורבינו משולם לברך לעצמם אפילו כשאכלו עם שלשה בני אדם. ונכון הוא שלא ישבו שלשה יחד לאכול שלא יתחייבו בזימון, אלא כל אחד ישב בדד וידום ויברך לעצמו ע"כ. וכיוצא בזה כתוב בהגהת אשירי בסוף תענית (סי' ל"ה), וכן כתב הטור (שם) שהרא"ש היה נוהג להתבודד.
<h4>סימן תשיג</h4>
אין אוכלין ב' תבשילין אפילו בשל מין אחד, בשתי קדירות מקרי ב' תבשילין. וכן יש להחמיר וליזהר משני מינים בקדירה אחת, אלא אם כן הוא דבר שדרכו בכך כל השנה, כגון אפונים שנותנין עליהם בצלים ובצים (שו"ע) אורח חיים (סי' תקנ"ב ס"ג). והמרדכי כתב פרק בתרא דתענית (סי' תרל"ד) דכל דבר צלי נקרא כמו כן תבשיל, כדכתיב (דברים טז, ז) ויבשלו את הפסח. וכתב הסמ"ג (עשין דרבנן ג') ריב"א היה אוסר לאכול תפוחים מבושלים אחר תבשיל אחר בסעודה המפסקת, כדאמרינן בירושלמי דנדרים יוצאין בתפוחים מבושלים משום עירובי תבשילין.
<h4>סימן תשיד</h4>
כתב האגודה (תענית סי' כ"ג) דנהגו שלא לשתות שכר באותה סעודה. ומור"י ז"ל כתב בתשובה (סי' ל"א) אכן כוס לברכת המזון שרי. וכל זאת למאן דאפשר, אבל מי שלא הורגל לשתות כי אם שכר, או הוא אדם חלש בודאי שרי לו לשתות שכר אף בסעודה המפסקת.
<h4>סימן תשטו</h4>
טוב לאכול בצים קרים וקשים, הגה"ה מיימוני (פ"ה אות צ') וכן ברוקח (סי' ש"י), או עדשים שהוא מאכל אבלים. וירא שמים יחמיר כהא דרבי יודא בר אלעאי, שבערב תשעה באב היה מביאין לו פת חריבה במלח, ויושב בין תנור לכיריים, ושותה קיתון של מים, ודומה לו כמי שמתו מוטל לפניו (תענית ל ב). ויש מחמירין כי הא דאיתא באיכא רבתי (פ"א, כב) רבי כיון שהיה אוכל סעודת תשעה באב היה נוטל פרוסה וטובלה באפר, לקיים מה שנאמר (איכה ג, יז) ויגרס בחצץ שיני הכפישני באפר. וכן רב בירושלמי (תענית פ"ז ה"ו).
<h4>סימן תשטז</h4>
אעפ"י שאכל סעודה המפסקת מותר לחזור ולאכול, אלא א"כ קבל בפירוש שלא לאכול עוד היום. כן כתב הרי"ף פרק קמא דתענית (תענית י א) והטור סימן תקנ"ג, וכן הוא במיימוני פרק שלישי דהלכות תענית (אות א').
<h4>סימן תשיז</h4>
כתב בהגהות אשירי סוף מסכת תענית (פ"ד סי' ל"ח) יחיד שקבל עליו תענית בשני וחמישי ושני כל ימות השנה, ואירע ערב תשעה באב להיות בשני, מתפלל מנחה ואוכל סעודה המפסקת טרם יבא השמש. וכן כתב האגור (סי' תתל"ב) בשם שבולי לקט (סי' רס"ו), וכן כתב הגהות מרדכי דמועד קטן (סי' תתקלד), וכן במהרי"ל (מנהגי ת"ב י"ז) בשם מהרא"ק. ועיין בזה בתרומת הדשן סימן רע"ה. ומצאתי כתוב בזה הלשון, ובדידי הסופר הוה עובדא שנדרתי להתענות בה"ב שנה תמימה, ואירע שחל תשעה באב אותה שנה להיות ביום שלישי. והתירו לי החבר ר' ליפמן מניישטאט ומהר"ר מענדל קלויזנ"ר ז"ל לסעוד אחר תפלת מנחה רק תבשיל אחד מעדשים בלא שום שומן ובלא שום צירוף אחר.
<h4>סימן תשיח</h4>
נוהגין שלא ללמוד אחר חצות, לפי שהתורה משמחת לב (מנהגים ת"ב ד"ה בערב). ולא ילך אדם לטייל בשוק, הרי התורה בטלה משום שכתוב בה פקודי ה' ישרים משמחי לב (תהילים יט, ט), ומי יקל ראשו עוד לשמוח עצמו בטיולים, כך מצאתי כתוב בשם רש"י ז"ל (מהרי"ל שם ד"ה ואמר היולדת). וכלבו (סי' ס"ב) כתב שלא יטייל מטעם כדי שלא יבא לידי שחוק והיתול.
<h4>סימן תשיט</h4>
תשעה באב אסור באכילה ושתייה ורחיצה ונעילת הסנדל ותשמיש המטה. ולילו כיומו לכל דבר, ואין אוכלין אלא מבעוד יום, ובין השמשות שלו אסור כיום כפורים (רמב"ם תעניות פ"ה ה"ז), אבל שאר הדברים מותרים עד שתחשך.
<h4>סימן תשכ</h4>
אין לקרות בתורה ובנביאים ובכתובים, רק באיכה ואיוב וקינות, ומדלגין פסוקים דנחמות. אבל הקורא דברי נחמות שבירמיה ובישעיה, כתבו הגהות מיימוני (פ"ה אות ב') דעבירה היא בידו (מנהגים שם ד"ה ט' באב, והגהות אות ע"ג).
<h4>סימן תשכא</h4>
בתשובת מהרי"ל (סי' ר"א) כתוב ללמוד בתשעה באב פירוש ירמיה ואיוב. לא ידעתי במה נסתפק אדוני לחלק בין הפירוש והקריאה, אטו בשופטני עסקינן שאינם מבינים מה שמוציאים מפיהם. ואי משום שיש בו עיון, מכ"ש דעדיף, דהא רבי מאיר (תענית ל א) מתיר אפילו אינה תוכחה לקרות ולשנות במקום שאינו רגיל. ואף על גב דקיימא לן כר' יודא, מכל מקום חזינן דכל מה דמצטער ללמוד ומתקשה טפי עדיף. וללמוד בפרק אלו מגלחין התיר גם כן באותה תשובה, אף על גב דלאו עניינה דתשעה באב הוא. דאם איתא דהיה ביה שום שמחה לא היו מתירין לאבל לקרות בו. וגם התירו אלו מגלחין סתמא אעפ"י שיש בו כמה דיני מנודה ומוחרם, הכל לא חשיב שמחה. ועוד דחשיב נמי תוכחה כמו איוב, באשר הוא סוף כל אדם והחי יתן אל לבו (קהלת ז, ב). ודאי לישא וליתן לפי דמפרסמי מילתא טובא אפשר דאסור, כדמפרש הרא"ש באבל (מו"ק פ"ג סי' ל"ז) עכ"ל. וכתב עוד באותה תשובה וללמוד ע"י הרהור אסור, דטעמא משום שמחה ובהרהור איכא שמחה כמו במדבר, ופעמים טפי, ועיקר השמחה היא מן ההרהור. ואם יקרא אדם כל היום ולא יבין מה שמחה היה לו, אלא אם כן יבין, א"כ כי מהרהר בלא גירסא מאי שנא, ומדכתיב משמחי לב ילפינן לה, והכא נמי שמחת לב הוא.
<h4>סימן תשכב</h4>
כל חובת היום מותר, כגון קריאת שמע ומזמורים וכהאי גוונא, וכן לחזור הפרשה בתשעה באב מותר (מנהגים שם ד"ה בט' באב).
<h4>סימן תשכג</h4>
חולצים המנעלים קודם תפלת ערבית, וטוב לילך יחף לבית הכנסת, כן משמע בדרשות מהרי"ל (יום כפורים אות א').
<h4>סימן תשכד</h4>
כתב המרדכי בהלכות שמחות (מו"ק סי' תתצ"ה) נהגו שלא להדליק נרות בבית הכנסת בט' באב, כי אם נר אחד לצורך החזן. וזה נראה מנהג כשר, כדאמרינן באיכה רבתי (פ"ג, כח) שאמר הקדוש ברוך הוא למלאכים בשעת חורבן בית המקדש, מלך בשר ודם כשהוא אבל מה הוא עושה מכבה את הפנסין, אף אני אעשה כן, דכתיב (יואל ב, י) שמש וירח קדרו. וכן כתבו הרא"ש (שם) והטור (סי' תקנ"ט). והאגודה (תענית סי' כ"ג) כתב דמניחין עוד נר אחד להדליק בו נר החזן אם יכבה, וכן הנהיג מהרי"ל אחריו (מנהגי ת"ב ט"ו)
<h4>סימן תשכה</h4>
מהרי"ל (ת"ב ד"ה ואמר היולדת) הנהיג האבל לילך לבית הכנסת בליל תשעה באב עד סיום כל התפלה, ובשחר עד סיום קינות, וכן מסיק המרדכי (מו"ק סי' תתצ"ה) והטור אורח חיים (סי' תקנ"ט).
<h4>סימן תשכו</h4>
חייב אדם לצער ולמעט בכבודו ובהנאותיו, שאם היה רגיל לשכב על שני כרים לא ישכב כי אם על אחד. ועוברות ומניקות אין חייבין, תוס' פרק בתרא דתענית (ל. ד"ה מלאכה), ויש בני אדם שמשימין אבן תחת ראשם ליל תשעה באב, ורמז לדבר ויקח מאבני המקום וגו' (בראשית כח, יא). ובית המקדש ראה, דכתיב מה נורא המקום הזה, והחורבן ראה. מתשובת הגאונים מצאתי, עכ"ל הגהות מרדכי במו"ק (הובא בהגהות מנהגים ת"ב סי' ע"ה).
<h4>סימן תשכז</h4>
אם חל תשעה באב בשבת אסור בתשמיש המטה, ומכריזין בבית הכנסת דברים שבצנעא נוהג, פירוש נוהג אבילות.
<h4>סימן תשכח</h4>
ואם חל במוצאי שבת או בשבת ונדחה, אין אומרים צדקתך צדק, ואין אומרים פרקים. ואוכלין גם אחר מנחה אפילו כסעודת שלמה בשעתה. והולכין במנעלים לבית הכנסת, רק יעשה המנעלים בהרווחה באופן שמיד אחר ברכו יחלוץ מנעלים מן הרגל ברגל אחת את חברתה לאלתר. רוקח סימן שי"ב.
<h4>סימן תשכט</h4>
ואין אומרים ויהי נועם. וכתב המרדכי (באור זרוע סי' תט"ז) לפי שמקום שנהגו שלא לעשות מלאכה בט' באב אין עושין (פסחים נד ב), ותו דאקרי מועד (איכה א, טו). והסמ"ק (מצוה צ"ו) כתב הטעם לפי שהוסד על הקמת המשכן, ועתה אין לאומרו ביום שנחרב. והוא עיקר, דאי הטעם משום איסור מלאכה גם כשחל באמצע השבוע תשעה באב לא הוי לן למימר, מאחר דלא נוכל לומר ומעשה ידינו. ולפי טעם הסמ"ק מיושב שפיר.
<h4>סימן תשל</h4>
ומתפללין אתה חוננתנו. ואין אומרים ויתן לך. ואין מברכין על הכוס אפילו בביתו, אלא כשרואה נר מברך בורא מאורי האש קודם איכה. ואין מברכים על הבשמים דאסור משום תענוג. ובמוצאי תשעה באב דהיינו בליל שני מבדילין על הכוס בביתו (מנהגים ת"ב ד"ה ט' באב). ומאן דציים גם ליל עשירי, נראה שאם יש אצלו מי שיבדיל במוצאי תשעה באב יכוון לצאת עמו בברכה, ויענה אמן ושוב יוצא שפיר אפילו שאינו טועם. ואף על גב דלא חזי למשתי, כדאיתא בהדיא בגמרא פרק בכל מערבין (עירובין מ ב) לענין קידוש דיום כפור, דאי לא הוי חיישינן בינוקא דילמא אתי למיסרך. היינו מקדשין על הכוס ויהבינן לינוקא למשתי והוו נפקינן ידי חובת קידוש. ואף על גב דאנן לא שתינן ולא חזינן למשתי. וכן איתא בהג"ה באשיר"י סוף מסכת תענית לענין הבדלה בליל תשעה באב דהוי שפיר דמי לאבדולי למיתב לינוקא למישתי אי לאו משום דאתי למיסרך (תרומת הדשן סי' קנ"ד). וכן כתב הטור בענין זה (סי' תקנ"ט), וכן כתב הרא"ש פרק מי שמתו (ברכות פ"ג סי' ב') לענין אונן במוצאי שבת, דאי לאו דאסור הוא לענות אמן אפילו אחר ברכה היינו מבדילים לפניו כדי לענות אמן לצאת עמהן. ואף על גב דאיהו נמי לא חזי למשתי יין נפיק בטעימת חבירו, והוא הדין בנדון דידן דנפיק בהדי אחריני. ונראה לי דהכי עדיף טפי משימתין עד למחר, דכל אקרובי אבדלתא לשבתא עדיף טפי.
<h4>סימן תשלא</h4>
בתשעה באב מותר להניח תפלין, משום דדמי לאבילות ישנה. אמנם רבינו מאיר לא היה מניח תפלין, ולא היה מתעטף בטלית גדול בבוקר, משום דאיתא באיכה רבתי השליך משמים, תרגום יונתן זה טלית ותפלין. אבל בערב מניח תפלין ומתעטף בציצית, ובבקר לובש טלית קטן, לפי שאין נראה לעולם, מרדכי (הל' ת"ב סי' תרל"ז). והטור (סי' תקנ"ט) כתב בשמו דבט' באב אין להניח תפלין כמו ביום ראשון של אבל, שאין יום מר יותר ממנו יום קביעות בכיה לדורות. ושלא להתעטף משום דכתיב (איכה ב, יז) בצע אמרתו, ומתרגמינן בזע פורפורין דיליה. וכתוב בהג"ה (רמ"א שם ס"ב ממנהגים) ומטעם זה מסירין הפרוכת.
<h4>סימן תשלב</h4>
שליח צבור אומר עננו בין גואל לרופא, לפי שנקרא צום חמישי, כן משמע באור זרוע ובמרדכי (שם סי' תרכ"ט) ובאורח חיים (סי' תקס"ו) וברוקח (סי' ר"ח) ובהגהות (מנהגים שם) וכן הנהיג מהרי"ל (תענית ט"ו) ומהרא"ק. דלא כר"י הלוי שהנהיג שלא לאומרו.
<h4>סימן תשלג</h4>
אם חל ט' באב ביום ה' אין אומר אל ארך אפים (רוקח סי' שי"א). אף על גב דאור זרוע ומרדכי (הל' ת"ב סי' תרל"ו) ואורח חיים (סי' תקנ"ט) כתבו לומר אל ארך אפים, מכל מקום אין נוהגין כן.
<h4>סימן תשלד</h4>
כתב בתשב"ץ סימן תס"א, שבימי רבי יעקב סגן לויה מת אדם אחד בתשעה באב, ולא הניח לומר עליו צדוק הדין, משום דכתיב (איכה א, יז) קרא עלי מועד, וכן נוהגין. אף שדעת מורי ז"ל אינו כן, כבר נתפשט המנהג שלא לאומרו.
<h4>סימן תשלה</h4>
מילה בט' באב מלין אחר שגומרין הקינות. ומסיק באורח חיים (סי' תקנ"ט) דמברכין על הכוס ושותין התינוקות, אף על גב דאין מבדילין על הכוס, דשאני הבדלה דחשיב קבועה, כיון דלפי קביעות השנים בא כמה פעמים באחד בשבת, וחיישינן דילמא אתי למיסרך, מה שאין כן במילה דאינה קבועה. ויש אומרים במנחה מלין כדי שימול בשמחה, על שם שש אנכי על אמרתיך (תהילים קיט, סב), ואז לובשים המוהל ובעל ברית לבנים, אך לא לבנים ממש ולא חדשים (הגהות אשרי תענית פ"ד סי' ל"ח, ומרדכי שם סי' תרל"ה).
<h4>סימן תשלו</h4>
וכן בשבת של חזון אין מחליפין רק הכתונת, כן הוא במרדכי (שם), וכן הוא באגודה (תענית סי' כ"ג), וברוקח סימן שי"א, ובהג"ה אשיר"י (שם) מאור זרוע (סי' תט"ז) וכן הוא במנהגים (ת"ב ד"ה ואם יש). לאפוקי אותן המחמירין שלא להחליף את הכתונת.
ומורי ז"ל כתב בתשובה (סי' כ"ז) הטעם מאי שנא כתונת משאר בגדים, דבשאר בגדים אין נראה כל כך לאבילות, אבל בכתונת אין עני שבישראל שאין לו כתונת לבן בשבת, אם כן נראה כאבלות. ועוד שהכתונת אינו בכלל שנוי בגדים, כי הוא משום זיעה בעלמא, ופעמים אפילו באמצע השבוע לובשין כתונת מכובס היכא שנתמלא זיעה בפרט בארצנו, לכן אין זה קרוי שנוי בגדים שאינו כל כך לכבוד שבת לכן מותר. וכן אני רגיל להורות. ונראה לי חסידות של שטות המחמיר בזה ומבטל עונג שבת, וכל שכן אותן שמראים אבילות על הקרובים הפסולים לעדות, כאשר כתב מהרא"י משום מהר"ם שאינם משנים הבגדים ואסורים ברחיצת חמין אפילו פניו ידיו כו', שגם כן מותרין בכתונת, כמו בשבת של חזון ישעיה שאסור גם כן ברחיצת חמין אפילו פניו ידיו כו' כאשר כתב מהרא"י ומהר"ם. וכתב במרדכי שמותר בכתונת, וכן אור זרוע בהגה"ה באשיר"י. כל שכן לאותן שמראין אבילות בן יומו שהוא רק מנהג, ואין רמז נמצא בתלמוד ובפסקי הגאונים כי אם בהלכות שמחות של מהר"ם שמותר בכתונת.
<h4>סימן תשלז</h4>
כשמל מילה בתשעה באב שחל להיות בשבת, באותו שבת אומר יוצר ואופן וזולת דברית מילה, מהרב רבי אברהם קלויזנ"ר ז"ל (סדר ת"ב).
<h4>סימן תשלח</h4>
נוהגים בכל מקום לילך לבית הקברות בתשעה באב, שהרי תשעה באב הוא תענית ציבור כמו שהיו עושים מפני הגשמים, תוספות במסכת תענית דף ט"ז (ע"א ד"ה יוצאין). ועוד דאיתא באיכה רבתי הצדיקים גם בקבר מתאבלין על ירושלים, מהרי"ל בשם מהרא"ק (הל' ת"ב סי' י"ד).
<h4>סימן תשלט</h4>
ואסור במלאכה במקום שנהגו, וכן נהיגי עד חצות, והני מילי ע"י עצמו, אבל ע"י גוי מותר אפילו בביתו, רוקח (סי' שי"ב).
<h4>סימן תשמ</h4>
קודם חצות נוהגים להחמיר בכל מלאכה שיש בה שהוי קצת אפילו מעשה הדיוט. אבל דבר שאין בה שהוי, כגון הדלקת נרות או קשירה וכדומה מותרת (רמ"א סי' תקנ"ב סכ"ב). ולחלוב הפרות טוב לעשות ע"י כותי אם אפשר בכותי, עיין מזה בתרומת הדשן (סי' קנ"ג).
<h4>סימן תשמא</h4>
ואם היה יריד או שיירות באו עכשיו, אי מותר אפילו קודם חצות לקנות מהם ע"י גויים וכל שכן למכור דהוי דבר האבוד, ומותר באבל כדמשמע ביורה דיעה בהלכות אבל (סי' ש"פ). על כן הדעת נוטה להתיר (תה"ד שם בלשון הגהות מנהגים סי' פ"ב).
<h4>סימן תשמב</h4>
נהגו העם שלא לשחוט ולהכין סעודות מוצאי תשעה באב עד לאחר חצות כי ינטו צללי ערב, מרדכי (הל' ת"ב סי' תרל"ו) וכן באורח חיים (שו"ע סי' תקנ"ט ס"י). וכתב הרשב"א בתשובה (ח"א סי' ש"ו) על אחד ששחט קודם חצות. כלל דברים אלו לא נהגו בהם אלא כדי שיהא יושב ומיושב באבילות על ירושלים, ולהתאונן בנהי וקינות כאבל. ואם נהגו שלא לשחוט עד חצות או עד הערב אין להקל בזה עכ"ל.
<h4>סימן תשמג</h4>
אין נותנין שלום לתלמיד חכם בט' באב, ולהדיוט משיבין בשפה רפה. והמהלך בדרך ינעול מנעליו עד שיבא לעיר למבוי היהודים ואז יחלוץ. הגהות מרדכי (שם) וטור (סי' תקנ"ט).
<h4>סימן תשמד</h4>
במנחה יושבים על הכסאות, ולובשין טלית, ומניחין תפילין, וקורין ויחל, ומפטיר דרשו, ועננו כמו בשאר תענית ציבור ממש. ומוסיפין נחם בבונה ירושלים. ותמה הרא"ש (טור סי' תקנ"ז) למה אין אומרים אותו אלא בתפלת המנחה. וכתב מהרר"י קארו (ב"י שם) הטעם שלעת ערב הציתו אש, הלכך באותה שעה מזכירין שפלות ירושלים ומתפללים על תנחומה. ונראה לי עוד טעם בדבר, שבערבית ושחרית הוא כמי שמתו מוטל לפניו ואינו בנחמה. למנחה הוא כמי שנקבר מתו לכן אומרים נחם, וכן כתב הריטב"א בתשובה (סי' ס"ג) על אותם דמשנים ואומרים בשחרית רחם ובמנחה נחם.
<h4>סימן תשמה</h4>
וטוב שלא לאכול בשר ולשתות יין גם בליל עשירי ויומו, דאמר ר' יוחנן אי הייתי התם קבעתיו בעשירי שרובו של היכל בו נשרף (תענית כט א). ויש מתענין תשיעי ועשירי, כי הא דרבי אבין ציים תשיעי ועשירי. ויש שהם חלושי כח לצום שניהם ומתענים תשיעי וליל עשירי, כי הא דרבי לוי ציים תשיעי וליל עשירי. וממורי מהר"ש בתשובותיו סימן צ"ב כתב דאסור רחיצה בעשירי.
<h4>סימן תשמו</h4>
כתב בתשובת מהרי"ל (סי' קכ"ה) העושין שני ימים ט' באב וי' באב, וט' באב שחל בשבת ונדחים, נראה דאין צריך להתענות יום י"א, דהא י' גופא חומרא יתירא הוא, והא קמן חזינן דאפילו ביום י' גופיה אקילינן בעובדא דרבינו יעב"ץ, ואם כן י"א מנין לנו. אבל שלא לאכול בשר ולשתות יין ליל מוצאי ט' באב, נראה לי דיש גם כן למנוע כהאי גונא למי שנוהג שלא לאכול במוצאי תשעה באב, דאין זה משום חומרא דרבי יוחנן בן זכאי דבו נשרף ההיכל, דאפילו מי שאוכל ביום עשירי בשר יש שנמנעים במוצאי ט' באב משום חומרא דתענית ואיבולו של יום, ושייך לבין המצרים עכ"ל.
<h3>ימי תעניות</h3>
<h4>סימן תשמז</h4>
שני וחמישי הם ימי רצון של ארבעים יום שעלה משה רבינו ע"ה ביום חמישי וירד ביום שני וקבל לוחות אחרונות. וגם ב"ד שלמעלה יושבים בדין, לפי שצדק משמש בתחלת יום ה' ובתחלת ליל ב', לפי הסימן חל"ם כצנ"ש בימים, כצנ"ש חל"ם בלילות. ולכך בית דין יושבין, סימן לדבר בצד"ק תשפוט (ויקרא יט, טו). ולכן רגילין להתענות בם לפעמים, וסימן לדבר דרשו ה' בהמצאו (ישעיה נה, ו) ב'ה' מצאו (מנהגים הנהגת חול ובהגהות סי' י"ז).
נהגו בכל תפוצות ישראל להתענות בה"ב אחר פסח ואחר סוכות, משום דאמרינן פרק עשרה יוחסין (קידושין פא א) סקבא דשתא רגלא, פירוש תבורה של כל השנה הוא הרגל, שאוכלין ושותין שבעת ימים יותר מדאי, ומרוב אכילה ושתייה והשמחה פוחזין וחוטאים, וצריכין להתענות לכפר עליהם (כלבו סי' ס"א). וסמכו אקרא דאיוב (א, ה) ויהי כי הקיפו ימי המשתה וגומר והעלה עולות מספר כולם, כי אמר איוב אולי חטאו בני, והתם היו ז' ימים דומיא דפסח וסוכות, משא"כ בעצרת דאינה אלא שני ימים. וחנוכה אין צריך כי אז אין בני אדם פנויין ממלאכתן וליכא שמחה יתירה. גם כי לא למשתה ושמחה נתנוה אלא להודות ולהלל (הגהות מנהגים חודש אייר סי' מ"ז).
ור"י בן נחמן כתב שבשביל שאחר הסוכות ופסח האויר משתנה, ותולדות האדם משתנים וגופו של אדם מתחלש, שלא הרגיל עדיין באותו אויר, כדאמרינן (יומא כט א) שילהי קייטא קשה מקייטא. על כן אנו מתענים שיחזק הקדוש ברוך הוא את גופינו עכ"ל. והמרדכי במסכת תענית (סי' תרכ"ט) כתב בשם אבי"ה דעיקר הטעם הוא לפי שאנן בתר בני בבל גרירינן, והם היו מתענים אחר החג בימי רביעי כשלא ירדו גשמים, ובני ננוה אחר הפסח. אבל אחר חג השבועות לא מצינו שמתענים בשום מקום, עד כאן לשונו. ולהאי טעמא נראה דאין להתענות אחר החג עד שבעה עשר מרחשון דהוי רביע ראשונה. וכן הנהיגו מהרי"ל ומהר"י ווייל (דינין והלכות סי' י"ד). וכן כתב התשב"ץ (סי' ק"ז) וז"ל, תענית שני וחמישי ושני באייר קודם ל"ג בעומר, ובמרחשון אחר י"ז בו עכ"ל.
<h4>סימן תשמח</h4>
הא דקורין ויחל בתענית, סומכין על ספרים חיצונים תוספות בפסחים (מ. ד"ה אבל) ובסמ"ג על מסכת סופרים (פי"ז ה"ז). ואף על פי שהוא לסוף שני פסוקים מהפרשה, ולא סמכינן על המשנה (מגילה ל ב) דקתני שבתעניות קורין ברכות וקללות. והא דנמצא כתוב בפוסקים שאנו מתחילין ויחל שני פסוקים אחר הפרשה, ובספרים שלנו המדוייקים אינו כן. נשאל על זה גדול בדורו מהר"י מולן (סי' קמ"ט), והשיב דכמה פיסקי פרשיות יש בספר תורה של צרפתים דלא כרמב"ם.
וכשקורין ויחל בתענית שותק החזן והקורא בתורה עד שיאמרו הקהל שוב מחרון אפך והנחם על הרעה לעמך, וגם ה' ה' אל רחום, לומר כי הקהל אומר אותו כעין תפלה, ומתכוונים לבם כלשון בקשה. והחזן והקורא אינן רשאין לקרות בלשון בקשה, אלא כך עשה משה היאך היה המעשה שמשה בקש ומספר כל הענין, רחום אחד, וחנון ב', ארך אפים ג', ורב חסד ד', ואמת ה', נוצר חסד לאלפים ו', נושא עון ז', ופשע ח', וחטאת ט', ונקה י', וסלחת לעונינו י"א, ולחטאתינו י"ב, ונחלתנו י"ג, הרי י"ג מדות כמו שמצינו אותם. ודע שכך יש למנותם, שהרי אמת"י [פירוש שם המחבר הפזמון היה אמתי, ורשם שמו בראשי חרוזות אזכרה, מדת, תמכתי, יהי. ומצינו שם זה בכתוב כמו יונה בן אמתי] שיסד הפזמון ה' ה' מנה כן שלש עשרה מדות. ויסד באחרונה תמכתי יתדותי בשלש עשרה כו', הרי כמו שמנינו לך, חברם יחד לאומרם, עד כאן הם דברי ספר חסידים. ולא יתכן בעיני, כי ה' ה' אל גם כן שלש מדות הם כמו שכתב הרמב"ן ורבינו בחיי (שמות לד, ו). ושלש עשרה מדות אמר משה רבינו ע"ה כשעבר ה' על פניו, ואחר כך אמר דרך בקשה וסלחת לעונינו כו', ואינו מן המדות הוא. וכן אמת"י ז"ל לאחר שיסד שלש עשרה מדות יסד וסלחת לעונינו כו', שאחר הזכרת המדות יש לומר דרך בקשה וסלחת לעונינו כמו שעשה משה.
<h4>סימן תשמט</h4>
אם הסכימו הקהל להתענות בה"ב, לא קורין בבוקר כי אם פרשה דשבוע, ולערב ויחל, אגודה פרק ב' דתענית.
<h4>סימן תשנ</h4>
אין קורין ויחל ועננו אפילו בתענית שמתענים בעת צרה אלא אם כן יש עשרה בבית הכנסת שמתענין. אורח חיים סימן תקס"ו.
<h4>סימן תשנא</h4>
כתב מהר"י קול"ן בתשובה (מהרי"ק שרש ט' ענף ה') בתענית ציבור של בה"ב אף על גב דתענית אינו אלא מכח מנהג, אפילו הכי דוחין כבוד הכהן שאינו מתענה שיצא חוץ לבית הכנסת ועומד ישראל המתענה במקומו (הגהות מנהגים שבת מ').
<h4>סימן תשנב</h4>
שכח שליח ציבור עננו, אם נזכר קודם שומע תפלה יאמר בשומע תפלה כיחיד, מהר"י קאר"ו באורח חיים סימן קי"ט (ס"ד). ואם עקר רגליו אין מחזירין אותו. ויחיד ששכח יאמר באלהי נצור בלא חתימה.
<h4>סימן תשנג</h4>
במנחה בתענית ציבור, ויחיד המתפלל עם הש"ץ ואומר עמו קדושה ולדור ודור, נראה לי דמכל מקום לא יאמר עמו עננו, כך מצאתי משם מהרי"ל (החדשות סי' נ"ו).
<h4>סימן תשנד</h4>
יחיד המתענה יאמר עננו ביום תעניתינו, דלעולם לישתתף בהדי ציבורא, תשובת הרשב"א (ח"א) סימן כ"ה.
<h4>סימן תשנה</h4>
מנהג ליתן צדקה במנחה דתענית, דאגרא דתעניתא צדקתא (ברכות ו ב), וכתיב (דברים יא, יג) לעבדו בבל לבבכם, ויש אדם שחביב ממונו מגופו (הגהות מנהגים אייר מ"ב). ושמעתי מפי מורי ז"ל, דמהאי טעמא מפטירין דרשו בתענית, שנאמר בה (ישעיה נו, א) כה אמר ה' שמרו משפט ועשו צדקה וגומר. ואח"כ מצאתי בתוספות פרק הקורא עומד (מגילה כא. ד"ה הקורא) וז"ל, והטעם שמפטירין במנחה בתענית ולא בשחרית, משום דכתיב בהפטרה דרשו משפט ועשו צדקה, ואגרא דתעניתא צדקתא לעת ערב, ומשום הכי נכון לאומרו בערב אחר שעשו צדקה ע"כ. וסימן לדבר תענית אותיות ת"ת ענ"י.
<h4>סימן תשנו</h4>
תענית שמשלימים צריך להתענות עד שיראה ג' כוכבים או עד שתזרח הלבנה בכח. הג"ה אשירי (תענית פ"א סי"ב) מאור זרוע במסכת תענית.
<h4>סימן תשנז</h4>
במגלת תענית (פי"א ד"ה כ"ח באדר), אמר ר"י בן דוסתא משם ר"י הגלילי, מי שנשבע להתענות ערב שבת הרי זה שבועות שוא, שמקצת ערב שבת כשבת, לכן אין להתענות לכתחלה בערב שבת. גם אנשי המעמד לא התענו בערב שבת. וכן בתנחומא פרשת בראשית (פיסקא ג') מדייק דאין מתענין בערב שבת ענוי רשות. ומטעם זה מצאתי בשם הר"י ווייל (הגהות מנהגים פורים נ') דהיכא דאיקלע ראש חודש בראשון בשבת, אותן הנוהגים להתענית בערב ראש חודש יתענו ביום ה'. משמע אבל איקלע ראש חודש בשבת יש להתענות בערב שבת דזמנו הוא, וכן הורה מורי מהר"ש ז"ל, ולא לאם חל ראש חודש ביום ראשון, דביום דמקדימין התענית לא קבעינן בערב שבת, כמו תענית אסתר, אבל הכא זמנו הוא.
<h4>סימן תשנח</h4>
כתב מהר"י מולן בתשובה סימן קנ"ז, תענית יחיד בערב שבת מנהג דילי עד אחר תפלת ערבית כדברי מהר"ם. אבל תענית ציבור לעצמי אני מחמיר להשלים, ככמה רבוותא גדולי אשכנז דמחמירי. ולעלמא אני אומר דעביד כמר עבד, והכל לשם שמים, ועמך כלם צדיקים. ואמר מהרי"ל דתענית יחיד מתקרי דגזר יחיד על עצמו להתענות עכ"ל. וכדבריו כן נוהגין. וערב ראש השנה כתענית יחיד ואין משלימים. ויום שמת בו אביו או אמו, כתב מור"י ז"ל (מהרש"ל) בתשובה שאם התענית הראשון איקלע בערב שבת, אז המנהג שלא להשלים, עיין בתשובותיו סימן ט'.
<h4>סימן תשנט</h4>
מהר"ם כשהוא היה מתענה תענית חלום בערב שבת, מתענה עד צאת הכוכבים, דכיון שהוא חמור כל כך עד שיתענה תענית חלום אפילו בשבת לכתחלה. וכל שכן אם התחיל להתענות בערב שבת שצריך להמתין עד צאת הכוכבים (תשב"ץ קטן סי' א').
<h4>סימן תשס</h4>
עכשיו אין לנו להתענות בשבת מחמת חלום, שאין אנו בקיאין בפתרון חלומות, אורח חיים בהלכות תענית (סי' תקס"ח). אבל בהלכות שבת סימן רפ"ח כתב שמותר להתענות תענית חלום. ונמצא כתוב בשם רב האי גאון שאין אנו מתענין תענית חלום בשבת רק על ג' דברים. אם רואה ספר תורה שנשרף, ויום כיפור בשעת נעילה, ושיניו או קורות ביתו נופלת ע"כ. ויש אומרים שרואה יום כיפור אף שלא בשעת נעילה. ויש אומרים הרואה שקורא בתורה, ויש אומרים הרואה שנושא אשה. ויש אומרים מי שראה בחלום שמת מנשקו צריך להתענות אפילו בשבת. והאידנא נהיגי עלמא להתענות על שלשה חלומות דרב האי גאון. והמתענה בשבת יאמר עננו באלהי נצור בלא חתימה גם יאמר רבון העולמים כו' כמו בחול. והמתענה בשבת צריך לעסוק כל היום בתורה ויתכפר לו, הגה"ה באשר"י ממסכת תענית (פ"א סי' ט"ז).
<h4>סימן תשסא</h4>
אף שמותר להתענות תענית חלום בשבת, מכל מקום צריך להתענות יום אחר שיתכפר על ביטול עיקר עונג שבת (תענית יב ב). וכתב הזוהר בפרשת ויקהל (ר"ז ע"ב) שצריך להתענות מיד ביום המחרת, כדי לתקן את אשר עוות בביטול עונג שבת. וכן הוא במדרש משלי אמר רב ליתב בתעניתא באחד בשבת. וכן כתבו הגהות מרדכי החדשות בשם הרשב"א (ברכות לא: ובשו"ת ח"ג סי' רכ"ב) דהא דאין צריך שיהא התענית מיד ביום א', דווקא מי שתשש כחו ואינו יכול להתענות ב' ימים רצופים. שאל"כ ראוי לו שלא יתעכב לבקש סליחה וכפרה ע"כ. והר"ר שמואל מבונברק (מרדכי שבת פ"א סי' רכ"ט) התיר בדוחק לאשה שלא יכלה להתענות שני ימים רצופים, להתענות אחד מימי השבוע ולא ביום ראשון. וכן הוא בספר אור זרוע (ח"ב סי' ת"ז) דמנהג להתענות באחד בשבת, ואין משנין.
<h4>סימן תשסב</h4>
כתב הר"ר אלחנן, היושב בתענית חלום בראש חודש חנוכה ופורים, יתיב תענית לתענית כמו בשבת, מרדכי פ"ק דשבת (סי' ר"ל) וכן הוא הגהה מיימוני פרק א' דתענית (אות ב').
<h4>סימן תשסג</h4>
מצאתי כתוב בשם הרי"ח (הגהות מנהגים טבת סי' ל"ז) שאם ישן אדם בצהרים וחלם חלום רע שצריך תענית, שיש לו להתענות מעת לעת, מצאתי בקובץ. וכן כתב מהרי"ש משם מהר"ש (מנהגי מהר"ש מוינא) שהתענה בשבת כשישן שינת צהרים, ובא לו חלום שמתענין עליו, אז היה מתענה מאותו חצי יום שבת ואילך עד חצי לילה ואז הבדיל, ואומר שזה עולה ליום שלם, ואחר כך ביום ראשון היה מתענה תענית לתעניתו.
<h4>סימן תשסד</h4>
מה שמתענין ביום שמת אביו, שהרי דוד התענה על שאול כי קראו אבי (שמואל א' כד, יא), וצם על יהונתן (שם כח, כג) ועל אבנר (שמואל ב' ג, לה) כי יש לצום על מיתת אדם חשוב, וכתיב (בראשית לב, לג) על כן לא יאכלו בני ישראל את גיד הנשה, כי אמרו הואיל ופשענו והנחנו הזקן הלילה לבדו לכך אירע לו בשבילנו, לכך נדרו שלא לאכול גיד הנשה.
דבר אחר דין שהאב והבן גוף אחד ודין שיצטערו הבנים. כי הנה מעשה ברב סעדיה בן יוסף החכם, באחד שהלך למדינת הים עם עבדו, והוליך עמו ממון גדול, ואשתו היה מעוברת. לימים מת האדון, והניח כל הממון, והלך העבד והחזיק בנכסיו, ואמר העבד אני בנו. כשגדל הבן שהולידה שמע שמת אביו הלך לתבוע נכסיו שהחזיק בהן העבד, ונתחתן בגדולי הדור, והיה ירא הבן לפתוח פיו פן יהרגוהו, ונתאכסן בבית רב סעדיה והניח לפניו לאכול ולא אכל עד ששם לפניו אלו הדברים. נתן לו עצה לדבר אל המלך, שלח אחר רב סעדיה לדון דין זה. וצוה רב סעדיה להקיז דם זה בספל אחד ודם זה בספל אחר, ולקח עצם לעומת עצם של אבי הבן והניחו בספל העבד ולא נבלע הדם. ולקח העצם ושם אותו בספל הבן ונבלע הדם בעצם כי הוא גוף אחד. ולקח רב סעדיה הממון ונתנו לבנו שבא. הרי ראוי לבן שיתעצב ביום מיתת אביו, וכן אמר איוב (ג, ה) כי לא סגר דלתי בטני, ולא אמר בטן אמי שהכל כגוף אחד. וכתיב (שם א) ויקלל את יומו, לכך יש להתענות ביום שמת אביו.
<h4>סימן תשסה</h4>
דרך להתענות יום שמת בו אביו ולא יום שנקבר בו, כי יש בני אדם המתענים יום קבורה ולא יום המיתה. והבל הוא כיום שנהרג גדליה בן אחיקם, אגודה פרק ג' דשבועות. וכן הורה מהרי"ל (תענית סי' י"ט), וכן הוא בתרומת הדשן סימן רצ"ג.
<h4>סימן תשסו</h4>
אם מת לו אב או אם באדר ונתעברה השנה, השיב מהר"י מולן בתשובה (סי' ל"א) דמנהג שלו להתענות באדר א'. וראייה מפטירת משה רבינו ע"ה דאותו יום נהג עלמא באדר הראשון, ופטירתו סמוך לניסן, כדמוכח סוף פ"ק דקדושין (לח א), וכן כתב מהרא"י בתרומת הדשן סי' רנ"ד. וכתב בסוף דבריו אמנם בהא מודינא דאם נפטר בשנת העיבור בשני, שיעשה לעולם בשני.
<h4>סימן תשסז</h4>
מי שאינו יודע איזה יום הוא יום שמת בו אביו או אמו. הורה לי מורי מהר"ש ז"ל לברור יום מיוחד ויתענה בו ויאמר קדיש, אך אם יש יתום אל יסיג גבול ודאי.
<h4>סימן תשסח</h4>
אם איקלע יום שמת בו אביו בשבת או בראש חודש. כתב מורי ז"ל בספרו הגדול אשר עדיין כמוס באוצרות המלך שלמה שאין להתענות כלל, וכן משמע בתשובותיו סימן ט'. דלא כמהר"י קולון דידחה למחר. ומצאתי בקובץ ישן שכתב בשם מהרא"י, שאמר שדעתו מסכמת עם מהרי"ו שאמר בשם מהרי"ל היכא שחל יום שמת בו אביו או אמו בשבת או בראש חודש, שאסור לאכול בסעודה של שמחה כמו סעודת נשואין או כהאי גונא. וכן נמצא בשם מהרי"ו שבליל שמחרתו יום מיתת אביו, שאין לאכול בסעודת שמחה. ומשמע דדוקא סעודת שמחה, אבל סעודת מריעות וכהאי גונא שרי.
<h4>סימן תשסט</h4>
מי שמתו הוריו בניסן, קבלתי מרבותי, וכן פסק הגאון מהר"י וייל"א שאין צריך להתענות. אבל אחר הפסח ואסרו חג קבלתי שיש להתענות כי לאו יום טוב הוא. והא דלא אמרינן תחנון, אינו אלא אגב, דלא אמרו רובו של חודש. עד כאן הוא מכתיבת יד מהר"ר יודא בן מהר"א, וכן מצאתי במנהגים ישנים מדור"א (עמ' 147).
<h4>סימן תשע</h4>
שכח ואכל כזית, לא איבד תעניתו אלא מתענה ומשלים בכל תענית צבור, ותענית חלום ויום שמת בו אביו. אבל נדר יום סתם ושכח ואכל איבד תעניתו, ואוכל ומתענה יום אחר (מנהגים חודש אייר). מיהו המדקדקים מחמירים אפילו ביום זה חייב להשלים, ועבדינן תרווייהו משלימין ופורעין, עיין בתרומת הדשן סימן קנ"ו.
<h4>סימן תשעא</h4>
כשמתענין בה"ב אחר החג, או בעשרת ימי תשובה, ואירע ברית מילה, מצוה לאכול ואין צריך התרה. ואף על פי שדבר שאינו כי אם מנהג צריך התרה, כדמשמע בנדרים (טו א), הכא אין צריך, כי לא נהגו להתענות כהאי גונא. ודוקא האוכלין שם, אבל אם שולחין מנה לאדם מן הסעודה אין לו לאכול (הגה"מ תעניות פ"א אות א'). מי שקבל עליו תענית במנחה בעשרת ימי תשובה צריך התרה, בשם מהר"ם. הגהות מימוניות (תעניות פ"א אות א').
<h4>סימן תשעב</h4>
אם קבל עליו להתענות בה"ב או כמה ימים, ואח"כ בורר יום ידוע להתענות בעד אחד מאותן ימים. אפילו אם קבל במנחה שיתענה באותו יום, מקרי יום סתם לענין ללות ולפרוע, דכיון דאותו יום אינו מעיקר נדרו, וכשהוא לווהו עדיין עיקר נדרו קיים, כה"ג לוה ופורע. אבל אם לא קבל עליו קודם לכן להתענות יום אחר אלא במנחה קבל עליו להתענות למחר, מקרי יום זה ואינו יכול ללוותו, כך נראה מדעת הפוסקים (ר"ן תענית ד. ד"ה ויש). גם מי שקבל עליו להתענות שנה תמימה בה"ב, כתב מהרא"י (תה"ד סי' רע"ה) דיש לדמותן ליום זה. וכתב בסוף, מכל מקום הדעת נוטה בנדון דידן דאין ללוות התענית אלא בשביל אונס או צער ממש, או בשביל סעודת מצוה דשייך בגווייהו. ואף על פי כן צריך להתענות מקצת היום זמן מועט יותר משהוא רגיל עכ"ל.
<h4>סימן תשעג</h4>
כתב בכתבי מהר"ר איסרלין (תה"ד ח"ב) בסימן ס', מי שהוא נדור ובא להתענות סך תעניות, יכול לדחותה עד ימות החורף. וכן כתב בהגהות מרדכי סוף פרק איזהו נשך (ב"מ סי' תנ"ו).
<h4>סימן תשעד</h4>
כתב בתשב"ץ סימן קי"ב, אסור לומר לאחרים מתענה אני. ומביא ראיה מירושלמי פרק אין דורשין (חגיגה פ"ב ה"ב) ההיא איתתא דמיתא כבר הוי נפיק לה אור של גיהנם מאודנא לאודנא. חד אמר משום דהוית משתעי בשעת תענית אחת עשיתי שתים, וחד אמר משום דמשתעי לאחריני מתענה אנא.
<h4>סימן תשעה</h4>
חמשה עשר באב אין נופלין לילה ויום, לפי שהוא יום טוב שבו הותרו השבטים לבא זה בזה, והותר שבט בנימין לבא בקהל. וכלו מתי מדבר, דאיתא באיכה רבתי א"ר אבין יום שבטל בו החפר, דאמר ר' לוי כל ערב ט' באב היה כרוז יוצא, כל העם צאו לחפור, ויוצאים וחופרים כוכין וישנים בהם. ובשחרית הכרוז יוצא הבדלו החיים מתוך המתים, ובודקים עצמם וחסרים ט"ו אלף ופרוטרוט בכל שנה. כך עשו מ' שנה יום לשנה יום לשנה, הרי מ' שנה. בשנה אחרונה עשו כן, בדקו עצמן ונמצאו שלמים, אמרו שמא טעינו בחשבון, וכן בי' בו בי"א בי"ב בי"ג, עד דאיתמלא סיהרא. כיון דאיתמלא סיהרא אמרו בטל אותה גזירה מעלינו, ואותו יום עשו משתה ושמחה ויום טוב. ובו ביטל הושע בן אלה פרדסאות שהושיב ירבעם בן נבט על הדרכים שלא יעלו ישראל לרגל. ובו נתנו הרוגי ביתר לקבורה. ובו היו פוסקים מלכרות עצים למערכה, דמניסן עד ט"ו באב היו כורתים עצים לצורך המערכה לכל השנה, אבל מכאן ואילך תשש כחה של חמה ויש בעצים לחלוחית ומעלים עשן ומגדלים תולעת. וכדאמרינן במדרש איכה (פתיחתא לג) ר' יעקב בר אחא בשם ר' יוסי אומר שבו כלה זמן קציצה לעצים, שבכל עץ שנמצא בו תולעת פסול למזבח, וכל עץ שהוא נקצץ אינו עושה מאכולת. ואותו היום שפסקו היו שמחים, לפי שבאותו היום היו משלימין ומסיימין מצוה גדולה כזאת.
<h4>סימן תשעו</h4>
איתא בסוף מסכת תענית (לא א) ובפרק יש נוחלין (ב"ב קכא ב) מכאן ואילך דמוסיף יוסיף, ושאינו מוסיף יסיף, מאי יסיף, תנא רב יוסף תקבריה אמיה. פירש רשב"ם, מט"ו ואילך דמוסיף מן הלילה על היום לשנות יוסיף ימים, כדכתיב (דברים ל, כ) כי היא חייך ואורך ימיך וגו', שמתוך שהלילות מאריכין והימים מתקצרין צריך לעסוק בתלמודו גם בלילה. ודלא מוסיף ייסיף. מאי יסיף, תנא רב יוסף תקברניה אמיה, שימות בחצי ימיו, כמו זכרם לא יסוף מזרעם (אסתר ט, כח) לשון כלייה. ודורשי רשומות נתנו סימן משכבי עד קומי שכבי, ומקומי עד שכבי קומי. רצה לומר מזמן שבועות שקורין בו מגלת רות דכתיב בה שיכבי עד הבקר (ג, י"ג), עד תשעה באב שקורין איכה דכתיב בה קומי רוני בלילה (ב, יט). שכבי עד הבוקר. ומקומי שהוא תשעה באב, עד שכבי שהוא שבועות, קומי רוני בלילה לראש אשמורת ע"כ.
ועדיין אנו צריכין למודעי מאי טעמא אמר תלמודא מט"ז, והלא הלילות מאריכין מתשעה באב. ונראה לי דכמו שלא נתיחד הדיבור לישראל עד ט"ו באב, כדאיתא בסוף תענית וביש נוחלין (שם). אף על גב דנתבטלה הגזרה מתשעה באב, דליכא ספיקא קמיה שמיא אלא שהיו ישראל עצבים. ואין השכינה שורה אלא מתוך שמחה (ברכות לא א). כך אפשר שלא היו עוסקים בתורה, כדאיתא במסכת שבת (ל ב) אין השכינה שורה אלא מתוך דבר שמחה, אמר רב יהודה, וכן לדבר הלכה. ואמרינן נמי שמעתתא בעי צלותא, ומט"ו ואילך היו עוסקים בשמחה ובטוב לב בתורת ה' המשמחת לב.
<h3>ר"ח אלול וראש השנה</h3>
<h4>סימן תשעז</h4>
ראש חודש אלול שחל בשבת מפטירין השמים כסאי (ישעיה סו), כן מסיק מהרא"ק ז"ל, וכן נראה למהרי"ל (מנהגי טבת שבט אדר ז') וכן בסמ"ג. וכתב מהר"י ויי"ל בדיניו (סי' ל"ח) שכן הלכה רווחת בישראל. אבל אם חל ראש חודש ביום ראשון אין מפטירין מחר חודש (שמואל א' כ, יח), שאין בו שום נחמה.
<h4>סימן תשעח</h4>
מנהג כשר לתקוע מראש חודש אלול עד ערב ראש השנה שהוא זכור ברית, ואז מפסיקים מלתקוע וחוזרים ותוקעים בראש השנה, וזהו שלשים יום. וסמך לזה תקעו בחודש שופר (תהילים פא, ד) משמע חודש שלם שהוא שלשים יום (מנהגים אלול ד"ה מנהג). ומטעם זה נראה לי להתחיל לתקוע ביום שני דראש חודש, ואז הוא שלשים יום עם שני ימים דראש השנה, וכן ראיתי נוהגים.
והכל כדי לערבב השטן שלא ידע מתי יהיה ראש השנה ויקטרג, לכן מפסיקין בערב ראש השנה, כי אז יהיה סבור השטן שיום הדין עבר (מנהגים שם). טעם אחר על מה שתוקעין, כמו שכתב האורח חיים (סי' תקפ"א) תניא בפרקי רבי אליעזר (פמ"ו) בראש חודש אלול אמר הקדוש ברוך הוא למשה עלה אלי ההרה (שמות כד, יב), שאז עלה לקבל לוחות אחרונות, והעבירו שופר במחנה משה עלה להר, שלא יטעו עוד אחר עבודה זרה. והקב"ה נתעלה באותו שופר, שנאמר (תהילים מז, ו) עלה אלהים בתרועה. לכן התקינו חכמים ז"ל שיהיו תוקעים בראש חודש אלול בכל שנה ושנה וכל החודש, כדי להזהיר ישראל שיעשו תשובה, שנאמר (עמוס ג, ו) אם יתקע שופר בעיר וגומר. ולאלו תרי טעמי צריך להתחיל מיום ראשון, דאלו לטעם הראשון כנגד משה עלה להר ושהה שם ארבעים יום וירד ביום כיפור, ומיום ראשון עד יום כיפורים ארבעים יום. ולטעם השני כדי לעורר העם שיעשו תשובה, צריכין גם כן להתחיל מיום ראשון, כי אלו ארבעים יום מיום ראשון דאלול עד יום כיפור הם רצויים לפני המקום וימינו פשוטה לקבל שבים.
ובמדרש א'ני ל'דודי ו'דודי ל'י ראשי תיבות אלול, וסוף תיבות ד' יודין שהם ארבעים יום. ואמצע התיבות ידו"ד שהוא עומד מכסא דין ויושב בכסא רחמים. וכן כתב המהרי"ל (שם) דיש להתחיל מיום ראשון, וכן כתב מורי הגאון ז"ל בספר חכמת שלמה בפרק רבי עקיבא (שבת פז א). ולפי זה צריכין לומר דב' ימים דראש השנה כיומא אריכתא דמיא. וההיא דחודש אלול מעותד לתשובה, ראייה לזה מן התורה מן הנביאים מן הכתובים. מן התורה, ככתוב בתורה משה (דברים ל, ו) ומל ה' אלהיך את לבבך ואת לבב זרעך, א'ת ל'בבך ו'את ל'בב ראשי תיבות אלול. מן הנביאים, כי ביד עבדיך הנביאים כתוב לאמור ובא לציון גו אל ול שבי פשע (ישעיה נט, כ), גואל ולשבי סוף וראש אלול, כלומר בחודש אלול הוא זמן מעותד לשבי פשע. מן הכתובים, ככתוב לולא האמנתי לראות בטוב ה' (תהילים כז, יג), לולא למפרע אלול, שמאלול ואילך חרדתי נגד ה', וכתיב א'ני ל'דודי ו'דודי ל'י ראשי תיבות אלול. כלומר אם בני ישראל משתוקקים לראות בטוב ה' ולשוב בתשובה שלימה לאביהם שבשמים, אזי תשוקתו עליהם ומיד תקבלם. ועיקר זמן תשובה הוא בראש חודש אלול, כמרומז בראשי תיבות. ונאמר (עמוס ג, ח) אריה שאג מי לא יירא, "אריה" ראשי תיבות א'לול, ר'אש השנה, יו'ם כיפור, ה'ושענא רבה, מי לא יירא באלו הזמנים. מכל הלין שמעינן שהחודש הזה הוא זמן מוכן לשבים, וכל המבקש רחמים בחדשה ימצאנו. לכן כל איש ישראל הירא את דבר ה' וחרד לדברו, צריך לפשפש במעשיו ולהתוודות בכל יום. וכל החודש הזה איש הירא ורך הלב ישוב קודם סעודתו וקודם שינתו, וישתומם על עצמו ויפשפש במעשיו להתוודות עליהם ושב ורפא לו.
<h4>סימן תשעט</h4>
"אתם נצבים היום" בגימטריא "לעמוד לסליחות" (הגהות מנהגים אלול צ"ג). והמנהג הוא לעמוד לסליחות במוצאי שבת שלפני ראש השנה קודם עלות השחר, אם חל ראש השנה בחמישי או בשביעי. לפי שאמרינן בפ"ק דע"ז (ג א) שהקב"ה שט בי"ח עולמות בלילה, ובג' שעות אחרונות בבוקר הוא שט בעולם הזה, שנאמר (תהילים פח, יד) אליך ה' שועתי ובבוקר תפלתי תקדמך, לשון מהרא"ק (מהרי"ל ימים נוראים ה'). ואם חל ראש השנה ביום שני או ביום שלישי, אז מקדימין למוצאי שבת שהוא כ"א או כ"ב באלול. והטעם הוא כמו שכתב המרדכי בפרק קמא דראש השנה (סי' תש"ח) שתקנו חכמים להתענות ד' ימים לפני ראש השנה, כנגד ד' ימים שמראש השנה ליום כיפורים שאוכלין בהם. ואלו הם שני ימים של ראש השנה ושבת בנתיים, וערב יום כפור. ואותן הימים שמתענין מנהג לומר בהם סליחות. לכן כשיבוא ראש השנה ביום ב' או ביום ג' אזי אין לפני ראש השנה רק ג' ימים, לכן צריך להקדים הסליחות לשבוע שלפניו.
<h4>סימן תשפ</h4>
מהר"י ווייל היה נוהג לברך ברכת נטילת ידים וברכת התורה בהשכמה, וכן כתב בליקוטי מהרי"ל (עמ' ק"כ), ואח"כ היה מדלג בעת שאמרוהו הקהל. וכתב ומיהו אין לפקפק על מנהג העולם שאין מברכין בהשכמה, הואיל וכל מה שאומרים הוא דרך ריצוי, דאם לא כן תקשי לך בכל ימות השנה שנוהגים מקצת לומר אשרי כו', אלא ודאי הואיל ודרך ריצוי הוא אין קפידא (הגהות מנהגים אלול צ"ג).
<h4>סימן תשפא</h4>
כתב מהר"ר איזיק טירנא (מנהגים אלול ימי הסליחות) וז"ל, ושליח ציבור מתעטף בטלית. כן מסיק דכסות יום חייב אף בלילה בציצית, וקיימא לן דציצית חובת בגד ולא חובת אדם עכ"ל. ולפום ריהטא לא דק במה שכתב דקיימא לן ציצית חובת בגד הוא, דדעת הרי"ף (מנחות יא ב) והרא"ש (הל' ציצית יז) והרמב"ם (הל' ציצית פ"ג ה"ט) והלכות גדולות (סי' כז) ציצית חובת גברא, והכי נקטינן, והברכה מוכחת שהרי מברכין להתעטף בציצית ולא מברכין לעשות ציצית. ולענין ברכה שכתב שיש לברך דכסות יום חייב אף בלילה. אמת שכך מסיק הטור (או"ח סי' י"ח) בשם אביו הרא"ש (שם א'). אכן הרמב"ם (שם ה"ז) כתב שאין לברך עד שיאור היום, הביאו הטור או"ח סימן י"ח. וכן כתבו פסקי תוספות בפ"ק דקידושין, וכן כתב התשב"ץ (סי' קל"ב) בהדיא וז"ל, כשהוא מתפלל סליחות קודם שיעלה עמוד השחר מתעטף בטליתו ואיוו מברך, וכשיאיר היום ממשמש בטליתו ומברך. וכן נהג מהר"י מולן, וכן משמע מכתבי מהרא"י סימן קכ"א. והכי יש לנהוג, ויש להקל בספק ברכות.
<h4>סימן תשפב</h4>
הסליחות שלפני ראש השנה צריך להתפלל [היינו בתור ש"ץ] מי שיש לו בנים יראי ה', אור זרוע הגה"ה באשירי סוף פרק בתרא דתענית
<h4>סימן תשפג</h4>
ביום הראשון שאומרים סליחות מתענין רוב הקהל, מכל מקום אין קורין ויחל ולא עננו, רק יחיד במנחה יאמר עננו בשומע תפלה. ויש שמתענין ג' ימים וג' לילות רצופים, ויש ב' ימים וב' לילות רצופים, דנמצא כתוב בשם הר"ר יוזמן דאמר ששמע ממהרי"ש, שנראה לו שב' ימים וב' לילות רצופים בתענית חשובים כמ' יום שאינם רצופים. ובשם מה"ר ישראל ברונא אם אדם בריא דווקא שלשה ימים ושלשה לילות, ואם הוא חלש אז די בשני לילות וכן בתשובת מהר"ר חיים פלטיאל על נשים שמוצאין אצליהם ילדים כו', שם השוה שלשה ימים ושלשה לילות לארבעים יום רצופים (הגהות מנהגים אלול צ"ז). ואותן המתענים שלשה ימים נוהגים להתענות עד שני שעות בליל רביעי, שיהיה בין הכל ע"ד שעות, וסומנין על הדין קרא (הושע יד, ב) שובה ישראל ע"ד ה' וגומר. ולי נראה דאותן המתענין עד הלילה לא הפסידו, דיהיה בין הכל ע"ב שעות כמנין חסד. ובחסדו יחיינו כמו שאמר דוד (תהילים קיט, קנט) כחסדך חייני. וגם הוא כמנין בכן, כלומר ובכן אבא אל המלך (אסתר ג, טו), והדין קרא בההיא עניינא כתיבא לגבי תענית אסתר שהתענה שלשה ימים ושלשה לילות ואמרה ובכן אבא אל המלך (אסתר ד, טז). וכנגד האי קרא תקנו בתפלת י"ח ובכן תן פחדך, מלשון ובכן אבא אל המלך. לכן גם אין צריך להתענות יותר מע"ב שעות כמנין ובכן. ובכן יבא אל המלך הכבוד ה' צבאות הוא מלך הכבוד סלה.
<h4>סימן תשפד</h4>
אותן המתענין שלשה ימים, מתפללין בכל יום ענינו במנחה. ואם מתחיל במוצאי שבת, אז יעמוד אצל מי שהבדיל לצורך עצמו, ויענה הוא אמן ויוצא אף כי אסור לטעום, תרומת הדשן סימן קנ"ד. ואם אירע יום ג' או יום ב' לתענית בערב שבת, צריכין להשלים ולהמתין עד הלילה, כדמסיק בשילהי בכל מערבין (עירובין מא ב) הלכה מתענה ומשלים, וכן פסקו בספרי. ואמרינן בירושלמי (ברכות פ"ד ה"ג) זעירא אמר, אפילו יחיד שגזר על עצמו תענית בערב שבת מתענה ומשלים. והטור או"ח כתב בסי' רמ"ט ובסימן תקע"ב, יחיד שקבל עליו תענית סתם בערב שבת מתענה ומשלים, אלא א"כ פירש בשעת קבלה שאינו רוצה להתענות אלא עד שישלימו הקהל תפלתם ע"כ. ומסתמא מי שקבל עליו להתענות ב' או ג' ימים ולילות רצופים דעתו להתענות עד הלילה, לכן אם איקלע בערב שבת צריך להשלים. ושומר נפשו יתנה בקבלת התענית שלא להשלים מפני כבוד השבת.
<h4>סימן תשפה</h4>
נוהגים להתענות בערב ראש השנה, וסמך לזה ממדרש ר' תנחומא (אמור פכ"ב) ולקחתם לכם ביום הראשון (ויקרא כג, מ), וכי ראשון הוא, והלא ט"ו הוא, אלא ראשון לחשבון עונות. משל למדינה שחייבת מס למלך ולא נתנו לו, בא עליה בחיל לגבותה, כשנתקרב אליה בי' פרסאות יוצאים גדולי המדינה לקראתו ואומרים לו, אין לנו מה ליתן לך, הניח להם שליש. כיון שנתקרב יותר יוצאים בינוני העיר לקראתו, הניח להם שליש השני. כשנתקרב יותר יצאו כל בני העיר לקראתו, הניח להם הכל. כך המלך זה הקדוש ברוך הוא, בני המדינה אלו ישראל שמסגלין עונות כל השנה. ערב ראש השנה הגדולים מתענין ומוותר להם שליש עוונותיהם. בעשרת ימי תשובה בינונים מתענין ומוותר להם שליש השני. ביום כפורים הכל מתענין ומוותר להם הכל. במוצאי יום כפורים עוסקים במצות סוכה ולולב ואין עושין עוונות, לכך קורין יום טוב ראשון לחשבון עונות.
וכתבו הגהות מיימוני בתחלת הלכות ראש השנה (פ"א אות א') יש בני אדם שנזהרים שלא להתענות ערב ראש השנה מפני חוקות הגוים. מיהו בפסיקתא בפרשת ביום השמיני (דר"כ פכ"ח) יש מצוה להתענות בערב ראש השנה, וכן יש בירושלמי פרק ב' דתעניות (הי"ב) ר' יונתן ציים כל ערובת ריש שתא, וזה ראיה למנהגינו עכ"ל. ומכאן נתפשט המנהג שנוהגין לאכול בערב ראש השנה קודם עלות השחר כדי לצאת ידי שניהם.
<h4>סימן תשפו</h4>
נמצא כתוב בתשובת מהר"י מול"ן (שו"ת מהרי"ל סי' מ"ד) בערב ראש השנה יכולין לאכול בברית מילה כל השייכים לברית ומי שירצה.
<h4>סימן תשפז</h4>
ורוחצין ומסתפרין בערב ראש השנה, ע"פ המדרש (עי' דברים רבה פ"ב, טו) א"ר סימון, כתיב כי מי גוי גדול וגו' (דברים ד, ז) ר' חנינא ור' ישעיה אומרים, איזה אומה כאומה זו שיודעת אופיה של אלוהיה [פירוש מנהגיו ודיניו], שמנהגו של עולם אדם שיש לו דין לובש שחורים ומתעטף שחורים, ומגדל זקנו שאינו יודע איך יצא דינו. אבל ישראל אינם כן, לובשים לבנים ומתעטפים לבנים, ומגלחין זקנם ומסתפרים צפרניהם כו'. ויש מקשים לפי זה ילבש בגדים מרוקמים ותכלת וארגמן. אלא שאם לובש בגדים מרוקמים ולא לבנים לא היה מזכיר יום המיתה, ולא היה לבו נכנע ונשבר, אבל עכשיו זוכר את יום המיתה, או מראה הסליחה על דרך אם יהיו חטאיכם כשנים כשלג ילבינו (ישעיה א, יח). ומזה הטעם נוהגים המדקדקים ללבוש הקיטל שהוא לבן ולבוש מתים.
ענין ראש השנה
<h4>סימן תשפח</h4>
נוהגים לטבול בערב ראש השנה, ומהר"י סג"ל (מהרי"ל עיו"כ ד') היה טובל עצמו ג' פעמים בין בערב ראש השנה בין בערב יום הכפורים, וכן איתא ברוקח (פירוש הסדור עמ' תרמ"א) משום שנאמר (ירמיה יד, ח, יז, יג) מקוה ישראל ג' פעמים. וכן הוא בספר חסידים (סי' שצ"ד), והטעם דכתיב ג' פעמים טהרה, וזרקתי עליכם מים טהורים וטהרתם מכל טומאותיכם ומכל גלוליכם אטהר אתכם (יחזקאל לו, כה).
<h4>סימן תשפט</h4>
נוהגין לילך על בית הקברות, ומקיפין אותו, כמו שכתב באגודה בפרק ואלו מגלחין (מו"ק פ"ג) מעשה באשה שחלה בנה והקיפה העזרה, מכאן נראה המנהג להקיף בית הקברות, ומרבים שם בתחינות ונותנים שם צדקה לעניים. וראיתי אדוני מורי הגאון מהר"ש ז"ל היה נותן הצדקה טרם שהתחיל להקיף, ואמר שכן הוא נכון שהרי מרבים שם בתחינות. לכן יש ליתן קודם לכן צדקה על דרך בצדק אחזה פניך (תהילים יז, טו, ועי' ב"ב י א).
<h4>סימן תשצ</h4>
נמצא כתוב בשם ר' יהודאי גאון (שבלי הלקט סי' רפ"ד) שאסור להתענות בשני ימים טובים של ראש השנה, משום דמקרי חג כשאר ימים טובים, שנאמר (תהילים פא, ד) תקעו בחדש שופר בכסא ליום חגנו. וכשם שבשאר ימים טובים אסור להתענות, כך אסור להתענות בראש השנה משום עונג יום טוב. ורבינו סעדיה ז"ל (שבלי הלקט שם, ובמרדכי ר"ה סי' תש"ח) פירש בפירוש עזרא (נחמיה ח, י), ובראש השנה אסור להתענות בין מדברי תורה בין מדברי סופרים, בין מן הברייתא בין מן התלמוד. מדברי תורה מנין, ששוה הוא לכל המועדות שנאמר בו מקרא קודש כמו שנאמר בכולם. וקרוי חג ככל החגים, שנאמר (תהילים שם) תקעו בחדש שופר בכסא ליום חגנו, איזה חג שהחדש מתכסה בו הוי אומר זה ראש השנה (ר"ה ח א). וקרי ליה חג, וכתיב ביה בחג ושמחת בחגיך (דברים טז, יד). ועוד אמר ר' יונה (שם ד ב) הוקשו כל המועדות זה לזה. הא למדת ששוה ראש השנה לכל ימים טובים. מדברי קבלה, שכך כתוב בעזרא (נחמיה שם) ויאמר להם התרשתא לכו אכלו משמנים ושתו ממתקים וגו'. וענין זה ביום טוב של ראש השנה כתיב. מן הברייתא מנין, דתניא (תענית יט א) וכל סביבותיה מתענות ולא מתריעות, שכן מצינו ביום הכפורים מתענין ולא מתריעין, ר' עקיבא אומר מתריעות ולא מתענות, שכן מצינו בראש השנה מתריעין ולא מתענין. מן התלמוד מנין, דהכי גרסינן בתלמוד ארץ ישראל (ר"ה פ"א ה"ג, עי' דב"ר פ"ב, טו) א"ר סימון כתיב (דברים ד, ז) כי מי גוי גדול כו', ר' חנניא ור' אושעיא, חד אמר איזה אומה כאומה זו. בנוהג שבעולם אדם שיודע שיש לו דין, לובש שחורים ומתעטף שחורים, ומגדל זקנו ואינו חותך צפרניו, לפי שאינו יודע היאך דינו יוצא. אבל ישראל אינו כן, לובשים לבנים ומתעטפים לבנים, ומגלחים זקנם ומחתכין צפרניהם, ואוכלין ושותין ושמחים בראש השנה לפי שיודעין שהקב"ה עושה להם נסים ומוציא דינם לכף זכות וקורע להם את גזר דינם. הרי מכמה ראיות שאסור להתענות בראש השנה. וכן מצאתי בשם רב האי גאון שאסור להתענות בשני ימים טובים של ראש השנה, וכן השיב רב נחשון גאון (מרדכי ר"ה שם), וכן כתב ר' אליעזר מגרמייזא (רוקח סי' ר"א).
ונוהגין לאכול דברים מתוקים לומר תתחדש עלינו שנה טובה ומתוקה. ודבר זה כתוב בתורה ושנוי בנביאים ומשולש בכתובים. כתוב בתורה (שמות טו, כה) שָׁם שָׂם לו חק ומשפט, וראש השנה הוא יום המשפט, וסמיך ליה וימתקו המים, רצה לומר ביום המשפט יאכלו מתוקים. שנוי בנביאים, גבי אביגיל כתיב (שמואל א' כה, לח) ויהי בעשרת הימים וימת נבל, וכתיב בתריה ונבל יין ומתוקים, ועשרת הימים היו עשרת ימי תשובה (ירושלמי ביכורים פ"ב ה"א). אי נמי מהכא דכתיב על יום טוב באנו (שם ח), ואמרו רז"ל דהוי ראש השנה, וסמיך ליה דהביא אביגיל לדוד דבילה וצימוקים שהם מיני מתיקה. משולש בכתובים בספר תהילים (יט, י) כתיב משפטי ה' אמת צדקו יחדיו וסמיך ליה ומתוקים מדבש ונופת צופים, משפט רוצה לומר יום הדין של ראש השנה. אי נמי מהכא כתיב (שם פא, ד) תקעו בחודש שופר וגו', וסמיך ליה ויאכילהו מחלב חטה ומצור דבש אשביעך. וכתיב גביה אלהים נצב בעדת אל בקרב אלהים ישפוט. וכן בספר עזרא (נחמיה שם) כתיב לחודש השביעי אכלו משמנים ושתו ממתקים ושלחו מנות לאין נכון לו כי קדוש היום לאדונינו (מהרי"ל ר"ה ז'). לכן נוהגין העולם לאכול דבש בראש השנה. ונכון הוא כשיאכל דברים מתוקים יקחם בידו ויאמר דרך תפלה, יהי רצון שנזכה לשנה טובה ומתוקה. וכך היה מנהג קדמונים, עיין בכלבו דף ע' ע"ד (סי' ס"ד) וכן במרדכי (יומא סי' תשכג). וכמדומה לי שכן ראיתי מאדוני מורי ז"ל.
<h4>סימן תשצא</h4>
נוהגין לאכול הראש בראש השנה כדי שנהיה לראש ולא לזנב. ומהדרים אחר ראש של איל זכר לאילו של יצחק (תשב"ץ קטן סי' קי"ח). ונכון לומר כשיאכל אותו יהי רצון שנהיה לראש ולא לזנב, ומטבילין את הראש בדבש, הג"ה (אשרי ר"ה פ"א סי' ה') מאור זרוע (סי' רנ"ז), וכן עשה מהרי"ל (ר"ה סי' ח'). אף כי מצוה לשמוח ולהרבות מנות בראש השנה ולאכול מעדנים ולשתות ממתקים כנזכר, מכל מקום כתב האגודה בפרק בתרא דראש השנה (אות כ"א) האוכלים בראש השנה לא יאכלו כל שבעם, למען לא יקילו ותהיה יראת ה' על פניהם.
<h4>סימן תשצב</h4>
רבי אליעזר אומר לעולם יסדר אדם תפלתו ואחר כך יתפלל (ברכות לב א), ואוקימנא בברכות של ראש השנה ויום כפור ושל פרקים, שכל אדם חייב להסדיר תפלתו כדי שלא יטעה, ואפילו היחידים, כל שכן ש"ץ שאימת הציבור יתירה עליו. לכן כל אדם יחזור וילמוד התפלה והקרובץ מקודם להיות שגורים בפיו בראש השנה בשעת התפלה. וכן ילמוד בניו ובני ביתו סדר התפלה וסדר הברכות, והמלכיות וזכרונות ושופרות, כדי שלא יצטרך בראש השנה להפסיק בתפלתו להראות להם אז הסדר (מהרי"ל ר"ה ב').
<h4>סימן תשצג</h4>
מתפללין בראש השנה וביום כפור בקול רם כדי שילמדו זה מזה. ולא חיישינן שיטעו זה את זה הואיל ומצוי בידם מחזורים ותפלות, מרדכי במסכת יומא (סי' תשכ"ה). והבית יוסף כתב בטור אורח חיים סימן ק"א, לפי שהם ימי תשובה משמיעים קולם כדי לכוון יותר, ואיידי דחביבי להו יהבי דעתייהו ואינם מטעים זה את זה אף על פי שמשמיעים קולם.
<h4>סימן תשצד</h4>
באלו הימים נהגו שלא להעמיד חזן אלא המקובל לכל הקהל. והוא הדין לכל שאר תעניות, כדאמר במסכת תענית (טו א) בתעניות לא מוקמינן אלא זקן ורגיל ומרוצה לעם, תשובת מהר"ם (מרוטנבורג ד"ל סי' קי"א). וכל המתפלל שלא ברשות אלא מחמת אלמות וגאות, אין עונין אמן אחריו, שנאמר (תהילים י, ג) ובוצע ברך נאץ ה'. וש"ץ שאינו מוציא אחד מן הקהל אפילו האחרים לא יצאו. מהרי"ש השיב חלילה ליחיד כל דהו למחות בלי טעם טוב, אך יציע דבריו לפני טובי העיר, אם יהיו דבריו נראין שראוי למחות עליהם הג"ה צורי"ך וכן תשובת הר"ח אור זרוע (הגהות מנהגים ר"ה סי' ק"ג), וכן כתב הר"י וויי"ל בדיניו סימן ס' בשם ר' שבתאי ז"ל.
וכתב בספר חסידים (סי' תשנ"ח), בפילגש בגבעה שתי פעמים ששאלו ע"י כהן שלא היה פנחס נפלו, ובשלישית שהיה פנחס נצחו. לכך כל העוזרים לשאינן הגונים שיתפללו, הקדוש ברוך הוא מונע את הטוב מאת הקהל, ומעלה על כל שיסייעו כאילו גזלו הטוב מן הקהל, ועתידים ליתן את הדין. וכתיב (זכריה א, טו) והמה עזרו לרעה, וכתיב (מלאכי ב, ט) נושאים פנים בתורה. והתורה צועקת על כל יודעי התורה על כל שבידם למחות או מחניפים. וכתיב (ירמיה ב, ח) ותופסי התורה לא ידעוני, וכתיב (זכריה י, ג) על הרועים חרה אפי. לכך אם יש איש רוע מעללים או בעל מחלוקת, וגורם מריבות ויודע להרים קול בנעימות, ורוצה להתפלל להוציא רבים ידי חובתן, או יודע לתקוע בשופר, אם יד הצדיקים תקיפה לא יתנוהו להתפלל או לתקוע בשופר, לפי שאין קטיגור נעשה סניגור, וכתיב (ישעיה מג, כז) מליציך פשעו בי. וישאלו בני ישראל בה' ושם ארון ברית האלהים בימים ההם, ופנחס בן אלעזר בן אהרן הכהן עומד לפניו בימים ההם (שופטים כ, כז). הרי מתחלה לא היה פנחס, לכך נפלו מישראל. הרי כשהיה צדיק משוח מלחמה ונקי נוצחים. לפיכך אם שואלים לצדיק רצונך שפלוני קרובך יתפלל ביום הכיפורים או לעצור המגפה, ויודע שאחר יותר צדיק להתפלל ותלוי בו, מוטב שאותו צדיק שיותר טוב יתפלל, ואל יחשוב בשנאתו כיון שבעבור רבים הוא אל יחניף. ואם יבא לידי מחלוקת אל ידבר שום דבר. ואם בעבורו לא יעשה זה או זה, למה יקבל שנאה, וגם אל יאמר יתפלל פלוני אם אינו הגון, רק ישתוק שלא יהא על ידו עכ"ל.
<h4>סימן תשצה</h4>
כתב עוד בסימן תשנ"ז, צדיק אחד היה רגיל להתפלל בראש השנה ויום הכיפורים, כי הציבור בחרו בו לפי שהיה צדיק, ובסוף ימיו לא רצה להתפלל. אמרו לו למה לא תתפלל אתה כמו בכל שאר שנים. אמר להם אם יתפלל וימות יאמר בני אני רוצה להתפלל תחת אבי, ואני חפץ שבימי יתפלל אדם הגון, תבקשו לפלוני בן פלוני שהוא צדיק וחכם בתורה וגומל חסדים. ועל זה נענש עלי הכהן, שהיה לו להעביר בניו ולבחור בכהנים צדיקים, וכתיב (שמואל א' ג, יג) ולא כהה בם. כי המצות אינן ירושה, אף על פי שכתוב (דברים לג, ד) מורשה קהלת יעקב, וכתיב (תהילים סא, ו) ירושת יראי שמך, נחלתי עדותיך (שם קיט, קיא), כגון שממלא מקום אבותיו כגון מלך וכהן גדול. אבל המצות אינן ירושה, אלא הזקן הצדיק בעיר הוא יקשור ספר תורה ולא אחר, שנאמר (ירמיה ב, ח) ותופשי התורה לא ידעוני. וראוי לצדיק זקן להתפלל בראש השנה ויום הכיפורים. אם רואה שמחלוקת עושים עליו לא יתפלל, אף על פי שאחר שאינו הגון הורד לפני התיבה להתפלל, זהו חטאת אותם שיכולין למחות ואינן מוחים עכ"ל.
<h4>סימן תשצו</h4>
ערבית ושחרית ומנחה, מתפללים אבות וגבורות וקדושת השם יתברך. ונהגו להוסיף באבות זכרינו, ובגבורות מי כמוך, בקדושת השם ובכן. וחותם המלך הקדוש, וכתוב בהודאה. ובספר בברכה אחרונה, וחותם עושה השלום, כי השלום בגימטריא ספריא"ל המשתק השטן ומלמד זכות לישראל (הגהות מנהגים סי' ק"ו). ואומרים זכרנו בחטף קמץ לשון בקשה, אבל זוכרינו בחולם הוא לשון זוכר שלנו.
מהר"ם היה אומר לחיים בשב"א, כי לחיים בפתח משמע לא חיים (תשב"ץ קטן סי' קי"ט), וכן כתב הטור אורח חיים (סי' תקפ"ב). ומאדוני מורי מהר"ש ז"ל שמעתי שאין לחוש אם אומר לחיים בפתח, דלשון הכתוב הוא כל הכתוב לחיים בירושלים (ישעיה ד, ג). ומהר"ם לטעמיה אזיל דסבר כל היכא [דאיכא] למטעי לא סמכינן אקרא, כמו שגם בברכת המזון היה אומר מהר"ם נודך ולא נודה לך (אגור סי' רס"ד), דמשמע נודה לך את פלוני, ואף על גב דקרא כתיב נודה לך לעולם לדור ודור (תהילים עט, יג), אלמא היכא דאיכא למיטעי לא משגחינן בקרא, אבל אנו הכי נוהגין לומר נודה לך מלשון הכתוב אף דאיכא למיטעי, דחביב לשון הכתוב כדאיתא באו"ח סי' קכ"ז, הכי נמי הכא אין לדקדק. אכן יש לומר שלא על חנם הקפיד מהר"ם ז"ל בזה, שהרי בכל יום אנו אומרים והעמידנו מלכנו לחיים ושמור צאתינו ובואינו לחיים ולשלום, לאל אשר שבת בקמץ, לאדון את הכל בפתח, ולא פירש מהר"ם דבר. אמנם השטן מקטרג בשעת הסכנה ובדיבור קל יסטין, על כן יזהר כל אדם לדקדק בתפלתו כפי יכלתו וכחו. וכן משמע בטור שבסימן קפ"ז כתב עליו ואנו נוהגין לומר נודה לך דקרא כתיב, ובהלכות ר"ה סימן תקפ"ב לא כתב מידי, משמע שהסכים עם מהר"ם.
שהשלטון בחטף קמץ, כי בחירק משמע אדם שלטון. ואין לומר כי כל הרשעה רק וכל הרשעה. הרשעה בחירק. כעשן בכף. ואין אומרים את יום חג בראש השנה כי לא מצינו בתורה שנקרא חג, ומדברי קבלה לא ילפינן (הגהות מנהגים ר"ה סי' ק"ה). ואין לומר ודברך מלכנו אלא ודברך אמת וקיים לעד, שנאמר לעולם ה' דברך נצב בשמים (תהילים קיט, פט).
<h4>סימן תשצז</h4>
וכתוב לחיים כל בני בריתך חמשה תיבות, ברוקח (פירוש הסדור עמ' תרנ"ג) כנגד חמשה חומשים. ומן יצחק ראש לנימולים עד משה שחידש וביום השמיני אפילו בשבת חמשה דורות, ועתה מזכירין בני ברית כנגד אותן חמשה דורות. וכנגד חמשה תיבות מחני נא מספרך אשר כתבת (שמות לב, לב). לכן אין לומר וכתוב לחיים טובים, וכן הוא בהג"ה מהרא"ק (מנהגים ר"ה סי' ק"ב). גם מהרי"ל לא אמרו עד נעילה, ואז אין לומר כל. ואפשר שהאורח חיים שכתב לחיים טובים לא היה אומר כל, וכן כתב בעל ההגהות מנהגים (שם).
<h4>סימן תשצח</h4>
מראש השנה עד יום הכיפורים אין אומרים המברך עמו בשלום, כביכול עתה עת משפט, ובמקום צדקה אין משפט, ובמקום משפט אין צדקה, וכאילו אינו יכול לברך (תוספתא סנהדרין פ"א ה"ג). לפיכך אנו אומרים עושה השלום, במקום משפט יש שלום, וכדכתיב (זכריה ח, טז) אמת ומשפט ושלום. וכתבו בעלי הסודות (מהרי"ל ר"ה ז') טעם החתימה עושה השלום גימטריא ספריא"ל, הוא אחד משבעים שמות של מטטרו"ן, גימטריא החס"ד והרחמי"ם, שר החסד והרחמים. השלום גימטריא צרופ"ה ממונה על התורה, ותלמידים חכמים מרבים שלום. ונראה לי עוד לרמז שהוא מזקק ומצרף זכיותיהם של ישראל, ועושה שלום ביניהם לבין אביהם שבשמים גימטריא עוש"ה, לפיכך מתפללין עושה השלום. ועוד לפי שהקדוש ברוך הוא עושה צדקה בדין לישראל, וכתיב (ישעיה לב, יז) והיה מעשה הצדקה שלום. בספר עד לשלום י"ו תיבות, כנגד י"ו חיים בתמניא אפי (תהילים קיט), וסימן עץ חיים הי"א למחזיקים בה (משלי ג, יח).
<h4>סימן תשצט</h4>
ואי שכח זכרנו ומי כמוך וכתוב בספר, מסיק באו"ח (סי' תקפ"ב ס"ה) ובמרדכי (ברכות סי' ל"ג) שאין מחזירין אותו. אבל המלך הקדוש המלך המשפט אי שכח מחזירין אותו, לפי שהם כתובים בתלמוד (ברכות יב ב). שכח המלך הקדוש חוזר לראש. שכח המלך המשפט חוזר להשיבה, ואם עקר רגליו חוזר לראש. ובאורח חיים סימן קי"ח (בטור) כתב אחי הר"ר יחיאל כו', משמע שם שאם שכח לומר המלך המשפט אינו חוזר, כי דווקא להם שהיו אומרים האל המשפט קאמר תלמודא דחוזר, אבל אנו שרגילין לומר כל ימות השנה מלך אוהב צדקה ומשפט אינו חוזר, כי מה הפרש יש בין המלך המשפט למלך אוהב צדקה ומשפט, והרא"ש (ברכות פ"א סי' ט"ז) הסכים גם כן לזה, וכן משמע מלשון אורח חיים דהלכות ראש השנה (סי' תקפ"ב) שלשון הגמרא כל השנה כולה האל הקדוש האל אוהב צדקה ומשפט. דו"ק היטב בספרים ישנים ובמרדכי סוף פרק קמא דברכות (סי' לג), וכן בסמ"ג (עשין י"ט) כתב טעה וחותם אוהב צדקה ומשפט חוזר נו'. ולא הזכיר בדבריו טעה וחתם מלך אוהב צדקה ומשפט, וכן כתב הר"ר יונה סוף פ"ק דברכות (ז. ד"ה מיהו) בהדיא דאין צריך לחזור.
<h4>סימן תת</h4>
נשאל הרשב"א (ח"א סי' ל"ה) על שליח צבור שטעה ואמר האל הקדוש, ותוך כדי דיבור חזר ואמר המלך הקדוש, אם צריך לחזור. והשיב על זה וסוף דבריו שב ואל תעשה עדיף.
<h4>סימן תתא</h4>
"אבינו מלכינו חטאנו לפניך" בגימטריא "עקיבא בן יוסף יסדו בו", או "יסד בזה". ויסדו כנגד שמנה עשרה. אבינו מלכנו חננו, נגד חונן הדעת. החזירנו בתשובה, נגד הרוצה בתשובה. סלח ומחל, נגד סלח לנו. כתבנו בספר גאולה, כנגד גואל ישראל. שלח רפואה, נגד רפאנו. חדש עלינו, נגד ברך עלינו. הרם קרן, נגד תקע בשופר. בטל מעלינו, נגד השיבה והסר ממנו יגון ואנחה ומלוך. כלה כל צר, נגד שובר אויביו. מחק ברחמיך, נגד יהמו רחמיך. הצמח, נגד מצמיח קרן ישועה. שמע קולינו, נגד שמע קולינו.
כתב בספר ראבי"ה סימן תקל"ז וז"ל, שמעתי ממורינו שמואל החסיד ז"ל, אשר תיבות אבינו מלכנו כמניין הנה עקיבא יסדה ע"כ. יש חזנים אין אומרים בספר מחילה וסליחה כי אין המניין עכ"ל. אך בויטרי משמע כי הוסיפו על רבי עקיבא וז"ל, אבינו מלכנו נהגו לומר מימות רבי עקיבא, כדמפרש בתענית (כה ב) שאמר כמה רננים ולא נענה, עד שירד רבי עקיבא ואמר אבינו מלכנו ונענה, והוסיפו עליו וקבעו בעשרת ימי תשובה עכ"ל. ומהרי"ל ז"ל אמר כתבנו בספר מחילה וסליחה וז"ל, אף כי ראוי לומר סלח ומחל, מכל מקום יאמר בספר מחילה וסליחה, כי הספר נקרא כן מחילה וסליחה עכ"ל.
וכתב מוהר"ר הירץ ז"ל וזה לשונו, ואיני יכול לכוון, הנה עקיבא יסדה רס"ו בגימטריא והסדר הזה רס"ב, אף כי לא יאמר בספר מחילה כדברי ראבי"ה עכ"ל. לדעתי דעת ראבי"ה כנגד עקיבא יסדה באלף, ותמצא מכוון רס"ב. אך על כל פנים בסדר שלנו הוא הרבה יותר. ואין לתמוה כי נתוספו כמו אבינו מלכנו חננו ודומה לו, וכל המרבה בשבחות הרי זה משובח, מאל מלך גדול בתשבחות.
ויש לומר כלה כל צר, כלה דבר וחרב. כלה בפתח, מלשון כלה ואינימו (תהילים נט, יד) דאל"כ משמע כולו. מחל וסלח, יש גורסין סלח ומחל, כי אומרים מחילה גדולה מסליחה. סליחה הרחבת זמן, כמו שאמר (במדבר יד, כ) סלחתי כדבריך, לא אמיתם עתה. מחילה לגמרי משמע. וכן בתפלת שמנה עשרה סלח לנו, על דרך תפלת כושי. קרע רוע נוהגין לאומרם במרכא טיפחא קרע רוע, כתבינו בטיפחא.
<h4>סימן תתב</h4>
ומוציאין שני ספרי תורות, וקורין בפרשת וירא (בראשית כא, א - לד) מן וה' פקד את שרה. וכתב הר"ן בפרק בני העיר (מגילה ד. ד"ה ת"ר) הטעם לפי ששרה וחנה שניהם נפקדו בראש השנה, לכן מפטירין גם כן ויהי איש אחד וגו' (שמואל א, א).
<h3>דיני שופר</h3>
<h4>סימן תתג</h4>
בפרק ראשון דראש השנה (טז א) אמר רבי אבהו, למה תוקעין בשופר של איל, אמר הקדוש ברוך הוא תקעו בשופר של איל כדי שאזכור לכם עקדת יצחק כאילו עקדתם עצמיכם לפני, וכל זה למצוה ולא לעכובי, דבכל השופרות יוצא חוץ משל פרה, כך הוא דעת הפוסקים. אמר ר' יצחק למה תוקעין ומריעין כשהן יושבין ותוקעין ומריעין כשהן עומדין, כדי לערבב את השטן. ובפרק בתרא (לג ב) סדרי תקיעות שלש של שלש שלש, שהרי השטן בשלשה עניינים, יורד ומחטיא עולה ומקטרג יורד וממית, כנגדם תקנו שלשה תקיעות של שלש שלש לכפר. לכך בהפטרה ואמר סלו סלו פנו דרך (ישעיה נז, יד) יש בסופי תיבות שט"ן, רפ'ש וטי'ט אי'ן שלום, וסמיך ליה כשופר הרם קולך לערבב השטן. וכתיב (מלכים א' ה, ח) אין ש'טן ו'אין פ'גע ר'ע ראשי תיבות שופ"ר, וכתיב אין שטן כי הוא מעורבב (רוקח סי' ר"א).
לכל מצוה ומצוה פירשו במשנה או בגמרא הלכותיה. אבל הלכות תקיעות התקין ר' אבוהו בקסרי. ובתרועה היו מסתפקין אם הוא שברים או תרועה ממש, והוצרך בכל ענייני ספיקות פן יבוא השטן בעניין אחר, לכך רמז שופר אצל השטן. ולפי שהשטן הוא יצר הרע בשלשה עניינים, מחטיא ומקטרג ממית, לכך שלשה תיבות בין שטן לשטן, כגון והשטן עומד על ימינו לשטנו (זכריה ג, א), ויאמר ה' אל השטן יגער ה' בך השטן ויגער (שם ב). לכך תוקעין שלש של שלש ואז זוכר הקדוש ברוך הוא ג' אבות. וכן ג' תיבות מן האבות, וזכרתי את בריתי יעקב ואף את בריתי יצחק ואף את בריתי אברהם אזכור והארץ אזכור (ויקרא כו, מב). ולכך יהפוך השופר לצד ימין, שנאמר (זכריה שם) והשטן עומד על ימינו לשטנו. ולפי שכתוב (תהילים מז, ו) עלה אלהים בתרועה ה' בקול שופר, צריך לזקוף השופר למעלה (רוקח שם).
<h4>סימן תתד</h4>
ויעמוד התוקע, דילפינן לכם לכם מעומר, דכתיב גבי עומר וספרתם לכם (ויקרא כג, טו) וכתיב (במדבר כט, א) יום תרועה יהיה לכם, מה להלן מעומד אף כאן מעומד. ומצאתי בשם תשובת הגאונים ז"ל (שבלי הלקט סי' רפ"ט) דתקיעת שופר מעומד דגמרינן לה מחצוצרות, דכתיב (במדבר י, י) ותקעתם בחצוצרות, וגמירא דתצוצרות בעמידה. ותו גמרינן לה מן וכי תבאו מלחמה בארצכם וגו' עד ותקעתם בחצוצרות, וההיא תקיעה בעמידה. והחבר רבי בנימין בר אברהם הרופא ז"ל כתב, דממילא מסתברא שצריך התוקע לתקוע בעמידה, כיון שהיום יום דין, ותקיעת שופר היא מלמדת סניגוריא עלינו לזכר עקדת יצחק. לכך ראוי לעמוד המליץ לפני הדיין, דהא קיימא לן (שבועות ל א) בעל הדין בעמידה. ואם תאמר אם כן יעמדו גם הצבור, שהרי הן בעלי דינין הנידונין לפני הדיין. מסתברא כיון שעתידין לעמוד בתקיעות שעל סדר הברכות שהן עיקר המצוה, ותקיעות אלו אינן אלא כדי לערבב השטן, לכך אין מטריחין את הצבור לעמוד ע"כ. והר"ר יחיאל בספר תניא (רבתי הלכות ר"ה) כתב לפי שהבקי התוקע את השופר הוא שליח צבור, והוא במקום כל הצבור הוא תוקע בעמידה, ומאחר ששלוחם הוא ושלוחו של אדם כמותו, לפיכך אין צריכין לעמוד. או יש לומר מה שאין הצבור עומדין כבעלי דינין, כבוד צבור שאני.
<h4>סימן תתה</h4>
וראוי לו לתקוע להוציא כל השומע הן אוהב או שונא, לא יזכר ולא יפקד, השעה הזאת צריכה להיותינו בני יעקב איש תם, ולא נעשה עברתו שמורה לנצח, פן חס ושלום שרו של עשו יחול וינצח. ואף אם אדם ראוי ומותר לשנאותו, כיון שלא הסכימו עליו הקהל אשום אשם הוא. ואם בשביל שנאתו בורח מן המצוה, ויאמר וישא ביום ההוא לאמר לא אהיה חובש על היצר הצורר להריע, ובשביל כך יקיל ראשו ויברח ויטמנהו בחול. חולין הוא לו להקל בכבוד שמים להוציא חובת צבור, ברוך ה' אשר נתן לנו המצוה הזאת לנו ולבנינו להחיות עם רב. והוא ממאן מלסגל מלכת בדרכי המקום אשר זיכה הרבים במצוה זו להפר משטין וצר מעלינו. ובפרט במי שהוחזקו בו הקהל וגם הוא רגיל. ובודאי כשם שעל ש"ץ לחזר ולסדר עצמו בתפלה זו באה משנה לשנה שתהיה זכה דקה מן הדקה, כן התוקע ראוי לו שיהא רגיל בסדורו לחקור אחר חכמתא, כי לא דבר ריק הוא.
<h4>סימן תתו</h4>
אמר רבי אבהו למה תוקעין בשופר של איל כדי שאזכור עקידתו של יצחק, ומעלה אני עליכם כאילו עקדתם עכ"ל. בודאי עקדה זו מראה לנו עקדת יצר הרע ידים ורגלים ועיניו ולבו לשמו עולה תמימה, כאילו נתבטלו כל הרגשותיו, ולא יהיה שום מחשבת פסול בלבו. הן בינו ובין קונו או בינו בין חבירו, לא התוקע לבד, כל השומע יצחק לי. יכוון עצמו כאילו עקוד ידיו ורגליו אסורות, ויתחרט במעשה ידיו, הן בגזל בשליחות שיש בו חסרון יד התורה, הן ברגל אשר לא הלך בעצת רשעים. ויהיו לבו ועיניו נשואות לשמים על שני סרסורי עבירה, להשיב בתשובה כל מה שבלבו על רחימיה על אויביו ועל שונאיו, וכל מה שראו עיניו ושלטו ברעה. את הכל יפה עשה בעתו בקול שופר להריע על עצמו בהתעוררות רב.
<h4>סימן תתז</h4>
מצאנו עם היות שהעיקרים כולם הם שלש עשרה לדעת הרמב"ם. מכל מקום הם נלוים אל שלשה מהם, שהם מציאות השם, השגחה, תורה מן השמים. שלשה אלה הם העיקרים הראשיים, שכל שאר עשרה נלוים אליהם. סימן לדבר ראש דברך אמת (תהילים קיט, קס). פירוש הסימן לעקרים הראשיים אמת, נוטריקון אמת, א'להינו מ'שגיח ת'ורה. או בדרך זה א'דני אלהים מ'צוי ת'מיד. הרי מציאות השם יתברך א'דני אלהים מ'שגיח ת'חתונים, הרי השגחה. א'דני אלהים מ'נחילנו ת'ורתו, הרי תורה מן השמים.
עוד מצאנו שכנגד השלשה העיקרים הראשיים הנזכרים תקנו לנו רז"ל בתפלת מוסף של ראש השנה על התקיעות שאנו עושים מעומד ג' סדרים, שהם סדר מלכיות זכרונות ושופרות. וכן כתב הר"י אלבו (ספר העיקרים) בפ"ד מאמר א', סדר מלכיות מורה על מציאות השם יתברך שהוא מלך מלכי המלכים ומלכותו בכל משלה. ונוסח הדברים והפסוקים שבו מורים על העיקר הזה, שמתחיל עלינו לשבח לאדון הכל לתת גדולה ליוצר בראשית, להורות על מציאת השי"ת שהוא אדון הכל וברא הכל, וכן חתמו כל הפסוקים על ממשלתו ומלכותו. סדר זכרונות כנגד עיקר השגחה, וכן מתחיל אתה זוכר מעשה עולם ופוקד כל יצורי קדם, לפניך נגלו כל תעלומות כו', כל זה מורה על השגחה. סדר שופרות מורה על העיקר הראשיי, שהוא עיקר התורה שנתנה לנו מאת ה' מן השמים ע"י משה רבינו ע"ה בהר סיני. ומתחיל אתה נגלית בענן כבודך על עם קדשך לדבר עמם, מן השמים השמעתם קולך כו', בהגלותך מלכנו על הר סיני ללמד לעמך תורה ומצות. הרי בהדיא עיקר תורה מן השמים. וכתב הרר"ד וויט"ל (מכתם לדוד שער כ"ה) שעליהם תקנו לתקוע ג' סימנין, שהם תשר"ת תש"ת תר"ת. לסדר מלכיות המורה על מציאת השי"ת תקנו לתקוע סי' תשר"ת, מורה למציאת השי"ת, כלומד ששכינתו שורה בכל מקום כי מלא כל הארץ כבודו.
ולי נראה שמלת תשר"ת הוא במספר קטן אח"ד מורה על אחדותו. וגם יש בו ד' קולות, לרמוז על שאר העקרים המסתעפים מזה העיקר, והם קדמות ונצחיות, אחדות, שלילת הגשמיות, תפלה. לסדר זכרונות המורה על השגחה, תקנו לתקוע סימן תש"ת שיש בו ג' מיני קולות, כנגד שלשה עקרים הנתלים בה, שהוא שכר ועונש, משיח, תחיית המתים. וכן לשון תש"ת רומז אל השגחת השם יתברך ששת לבו, כלומר השגחתו על כל דרכי בני אדם ומשכיר ומעניש, ומתיש כח, ונלחם ומייסר, ונותן תושיה. לסדר שופרות המורה על התורה שנתנו לנו מן השמים, תקנו לתקוע סימן תר"ת, שיש בו שלשה מיני קולות, כנגד שלשה עקרים המסתעפים ממנה. דהיינו אין לה לא חילוף ושנוי, ונבואת משה ונבואת שאר כל הנביאים. גם כנגד תורה נביאים כתובים, מקרא משנה תלמוד. וכן תר"ת לשון תורה הוא.
סוף דבר הכל נשמע שהם שלשה סדרים, והתקיעות שאנו עושים לכל אחד מהם ביום ראש השנה מורים על השלשה הראשיים לכל שאר העקרים, שהם מציאות השם השגחה תורה מן השמים. לכן ראוי ונכון שיכוון התוקע בסימן תשר"ת שהוא מלכויות, כי הוא עומד לפני מלך מלכי המלכים הקדוש ברוך הוא היה הוה ויהיה. בסימן תש"ת יתן אל לבו כי הוא עומד לפני אדון הארץ היושב על כסא כבודו, וצופה ומביט ומשגיח על כל יצורי עולמים, ולפניו גלוי וידוע כל תעלומות, אפילו שפוני טמוני מחשבות, חדרי קירות לב האדם ובוחן טוחות וכליות, וכל העולה על רוח בקרב לב האדם, ואין נסתר מנגד עיניו. ובסימן תר"ת יתבונן בלבו שהוא עומד לפני ה' אלהינו אשר נתן לנו את תורתו מן השמים מלהבות אש, מקולות וברקים וקול שופר חזק מאד. ויעמוד באימה וביראה וברתת וזיע, כאילו עומד במעמד הר סיני. ועל התוקע שמכוון בזה וכיוצא בו נאמר (תהילים פט, טז) אשרי העם יודעי תרועה, כלומר אשרי העם שיודעים רמז התרועה שרומזת על שלשה עקרים הנזכרים. וזה אמרו ה' באור פניך יהלכון שהוא אור תורה ואור השגחה. בשמך יגילון, ששמך הוא מורה על האמיתות מציאתך היה הוה ויהיה. כל היום, היום הידוע שהוא יום ראש השנה, יום הדין, יום מיוחד לחק ליעקב ולמשפט לבני ישראל.
ומה מאד נמלצו לחכי כדבש לפי דברי פי חכם רבינו יעקב בעל טורים, שכתב בטור אורח חיים סימן תקצ"ה וז"ל, אחר שיגמור התקיעות מיושב יתחיל שליח ציבור אשרי העם יודעי תרועה וגו' עד תרום קרנינו. ולפי זה בהדיא הני שלשה עקרים כפי סדר מלכיות זכרונות ושופרות וסדר הכתובים. בשמך יגילון כל היום, זהו מציאות השם יתברך כאשר שמו מורה על מציאותו. כי תפארת עזמו אתה, אין עוז אלא תורה שנאמר (תהילים כט, יא) ה' עוז לעמו יתן, וכנגד העיקר הראשי שהוא השגחת ה' אמר, ברצונך תרום קרנינו, כלומר הרוממות הוא ברצונך ובהשגחתך.
<h4>סימן תתח</h4>
מצאתי וז"ל, שמעתי ממורי ורבי מוהר"ז ציון, מעשה אירע למה"ר מענלין ז"ל שהיה בעירו שלשה תוקעים מובהקים, ובראש השנה בא האחד לתקוע ולא יכול, בא השני ולא יכול, בא השלישי ולא יכול. וצוה מהר"ר מענלין ז"ל להפך השופר ולקרות בו ויהי נועם. וכן עשה ואז היה תוקע, ואמר מהר"ר מענלין שהשטן היה שם ועכבן מלתקוע.
<h4>סימן תתט</h4>
אל יאריך בשברים, שלא יהא נראה כתקיעה. ויעשה שלשה שברים לבד ההפסקים. ורבינו תם (מרדכי ר"ה סי' תש"כ) כתב שאין לעשות שברים ותרועה בנשימה אחת, והרא"ש (שם פ"ד סי' י') מסיק דווקא בנשימה אחת. ומהרא"י הכריע בתרומת הדשן סימן קמ"ב, וכבר נהיג עלמא כרבינו תם ואין לשנות.
<h4>סימן תתי</h4>
אלה דברים שאסור לדבר בהם, ה'לל, ס'פר תורה, ברכת כ'הנים, ת'פילין, ו'דוי, ש 'פר, מ'גילה, ע'ומר. וסימן בראשי תבות הסכ"ת ושמ"ע, רבינו סעדיה גאון (הגהות מנהגים ר"ה סי' ק"כ). ולא ידבר בין תקיעת מיושב לתקיעת מעומד על הסדרים לא התוקע ולא השומע. מכל מקום אם סח בנתיים אין צריך לחזור ולברך.
<h4>סימן תתיא</h4>
ויכול לתקוע לחולה או ליולדת ולברך אפילו אם כבר שמע ויצא בבית הכנסת (מנהגים ר"ה ד"ה גירסת). ומהר"י וויי"ל (דינין והלכות סי' ע"א) כתב אבל אין לנו לברך שהחיינו הואיל וכבר יצא. ומהר"ם כתב בהגה"ה בשו"ע סימן תקפ"ה (ס"ב) שיש לברך ב' ברכות אעפ"י שכבר יצא. ובסימן תקפ"ט כתב דווקא כשיברך לאנשים, אבל אם תקע לנשים לא יברך להם אם כבר יצא.
<h4>סימן תתיב</h4>
מילה בראש השנה מלין ביןותקיעת שופר. והטעם כדי שיזכור הקדוש ברוך הוא ברית אברהם ועקידת יצחק, על דרך זכור ברית אברהם ועקידת יצחק, כן כתב ר"י בר נחמן ז"ל (הגהות אשרי ר"ה פ"א סי' ה'). במרדכי גדול (בהגהות המרדכי ר"ה סי' תש"כ), אמר אבא מורי ר' יודא בר קלונימוס, בשם מרנא יודא החסיד, בשם אביו רבינו שמואל החסיד, שאמר בשם אביו רבי קלונימוס הזקן בן רבינו יצחק, שאירע במגנצ"א מילה בראש השנה, ושאלו לקדושים אשר בארץ רבינו גרשם מאור הגולה ורבינו שמעון בר יצחק, ורבינו יודא הכהן בעל ספר הדינין, ורבינו יודא הגדול ראש לנהרגים, ושאר בני ישיבה הקדושה, והורו כולם למול הנער אחר קריאת התורה והפטרה קודם שיתקעו בשופר, כדי שתבא ברית מילה תכופה לתקיעת שופר, שיזכור לנו ה' ברית אברהם ועקדתו של יצחק. והביאו סמך לדבריהם ממטבע שטבעו חכמים בתפילת היום (סדר זכרונות), וקיים לנו את הברית ואת החסד ואת השבועה אשר נשבעת לאברהם אבינו בהר המוריה, ותראה לפניך עקידה כו', דהיינו ברית מילה, ואחר כך עקידה דהיינו תקיעת שופר שנשחט תמורו איל. ועוד דחתימת הברכה ועקידת יצחק לזרעו היום ברחמיו תזכור ברוך אתה ה' זוכר הברית, וסמיך ליה אתה נגלית, דהיינו שופרות, וחותמין שומע קול תרועת עמו ישראל ברחמיו. והרבה מן הישיבה הקדושה היה קשה בעיניהם לעכב תקיעת שופר בשביל המילה, ורצו לדחותה עד גמר כל התפלה. והשיבם רבינו גרשם אם אין מילה אין תקיעת שופר בעולם, שנאמר (ירמיה לג, כה) אם לא בריתי. ועוד דמצות מילה קודמת היא לתקיעת שופר, וכן הוא דעת הרוקח שכתב וז"ל, ואני הקטן מצאתי סמך לדבר בתשובת הגאונים אלעזר בן רבנא יודא ורבינו קלונימוס איש רומי בן רבנא שבתי, בבואי לגרמייז"א אחר פטירתו של רבינו יעקב ז"ל. שאלו ממנו דבר זה, והוציא חותם עדות קודש, והראהו שכתבו שכבר נשאלה שאלה זו ברומי. וכתוב כן שאל מר שלמה היצחקי מן רבנא מרנא רבי נתן גאון שחבר ספר הערוך, ומן מר דניאל אחיו, ומן מר אברהם אחיו. והשיבו שכבר נשאלה שאלה זו בבית המדרש של אביהם מר יחיאל גאון, והשיב בשם רבינו יעקב מר גאון ריש מתיבתא דמתא רומי, דמנהג כשר הוא להיות המילה סניף לקריאת התורה ולתקיעת שופר. ועוד דמצוה מן המובחר הוא להקדים המילה בהקדמה, משום דזריזים מקדימים למצוות, ואין נכון לאחרה עד לאחר זמן כל התפלה, דרוב פעמים גומר התפלות עד סוף שמונה שעות, והמאחר מצות מילה כל כך הראה דמצות מילה בזויה עליו, לכן נכון להקדים היות תכיפות המילה לתקיעת שופר בין קריאת התורה.
<h4>סימן תתיג</h4>
בשבת אין אומרים אבינו מלכנו לפי שיש בו מעין י"ח. ועוד שאמרו רבי עקיבא בעת צרה בלשון תחינה ובקשה, ואין לשאול צרכיו בשבת. ואין תוקעין, ומלין אחר אשרי. ואחר המילה אומר יהללו (מנהגים ר"ה קכ"ג).
<h4>סימן תתיד</h4>
תפלת מוסף ומפני חטאינו, ואין אומרים ואין אנו יכולין לעלות וליראות, אלא ואין אנו יכולין לעשות חובותינו. אורח חיים (סי' תקפ"ב). ובענין שעירי מוספים, אנו נוהגים לומר ושני שעירים לכפר כדעת רבינו תם (תוס' ר"ה ח: ד"ה שהחודש) וכן הוא באגודה (ביצה סי' כא) ובמנהגים (ר"ה ד"ה מוסף). וגם אומרים מלבד עולת החודש. והיכן מקומו בתפלה קודם מנחתם ונסכיהם, או לאחר ונסכיהם. כתב מהרא"י בתרומת הדשן סימן קמ"ג, יראה דלפי משמעות החיבורים כאור זרוע פרק בכל מערבין (ח"ב סי' ק"מ) וכן במנהגים, דיש לאומרו קודם ומנחתם. אמנם אחד מהגדולים היה רגיל לאומרו לאחר ומנחתם. ונראה דאור זרוע ומנהגים לא אתי לאורויי לן סדר הנוסח היאך לאומרו, אלא אתי להורות לנו הזכרת הפסוקים ועניין המוספים בראש השנה. ואפשר אף על גב דנקטו בסדר הזה ליכא קפידא להו אי אמרינן איפכא רק שיזכיר הכל, ואם כן נראה דשפיר טפי לומר מלבד עולת החודש אחר ומנחתם ונסכיהם כו', דאי אמר קודם אם כן כשסיים באותו הפסוק ועולת התמיד ומנחתה ונסכיהם כו' הרי הזכיר שני תמידין כהלכתן, כדפירש רש"י בפירוש החומש (במדבר כט, ו), אם כן אם יזכור אחר כך ושני תמידין כהלכתן, הזכרה שלא לצורך היא. אבל כשיאמר תחלה ומנחתם, אעפ"י שמסיים בהן ושני תמידין כהלכתן, אין קפידא אם שוב יזכור ועולת התמיד ומנחתם ונסכיהם, דקרא ככתיבתו הוא מזכיר, ואין ראוי לדלג מקצתם. אבל ומנחתם ונסכיהם נוסח חכמים הוא, ואין ראוי לכפול בה דבריהם ע"כ. וכן מצאתי בחידושי אגודה פ"ק דראש השנה (סי' ג') שיש לומר שני שעירים לכפר מלבד עולת החודש, וכן הוא במחזורים.
<h4>סימן תתטו</h4>
כתב הריב"ש בתשובה (סי' ל"ח) וז"ל, הנוסח המפורסמת הוא ועקידת יצחק היום לזרעו תזכור. והמדקדק לומר לזרע יעקב תזכור, משנה ממטבע שטבעו חכמים בברכות, ואינו אלא טועה כי לא מחכמה שאל על זה. שהרי מצינו (נדרים לא א) קונם שאינו נהנה לזרע אברהם אסור בישראל ומותר באומות, משום שנאמר (בראשית כא, יב) כי ביצחק יקרא לך זרע עכ"ל.
<h4>סימן תתטז</h4>
דין עלינו עיין לעיל סימן רי"ו. ומה שאומרים בקול רם ה' הוא האלהים, לפי שצריך להתפלל יהי רצון שיהא השם שלם והכסא שלם. דהיינו הו"א, הו' חסר מהשם, שנאמר (שמות יז, טז) כי יד על כס י"ה, אחד חסר מן כסא, ויהיה כסא שלם והשם שלם. מצאתי. טעם אחר כתב הרוקח (סי' ר"ג) משום דכתיב גבי ארור האיש אשר יעשה פסל ומסכה וענו כל העם אמן (דברים כז, טו), לשון ענייה בקול רם גבי ייחוד, אבל בכולהו ארור כתיב ואמר כל העם.
<h4>סימן תתיז</h4>
ושליח ציבור מחזיר התפלה, ואומר אסומה טלולה גשומה אם שחונה (מנהגים ר"ה ד"ה בראש). ופותחין הארון למלך עליון, והוא חצי אלפי ביתא, כי הוא מיוסד האלף למלך עליון, הב' למלך אביון, הג' למלך עליון, וכן כולם. ואנו אין אומרים שום מלך אביון רק הראשון והאחרון, דהיינו הב' והת', מלך אביון בלה ורד שחת, מלך אביון תנומה תעופנו. ולכן יש לגרוס בלה בבי"ת ולא כלה בכף, ויגיד עליו רעהו בשאול ובתחת בליאות בלי נחת, כולם בבי"ת, וכן מצאתי במחזור ישן.
<h4>סימן תתיח</h4>
ואומר ונתנה תוקף, ואחר כך ותשובה ותפלה וצדקה. כך נמצא בכל המחזורים חדשים גם ישנים. רק חדשים מקרוב באו אומרים ותפלה וצדקה ותשובה, על פי המדרש (תנחומא נח פי"ג) אמר רבי יודן שלשה דברים מבטלין גזירה קשה של אדם, ואלו הן התפלה והצדקה והתשובה, וכולן בפסוק אחד (דה"ב ז, יד) ויכנעו עמי אשר נקרא שמי עליהם ויתפללו, הרי תפלה, ויבקשו פני הרי צדקה, שנאמר (תהילים יז, טו) אני בצדק אחזה פניך, וישובו איש מדרכו הרעה הרי תשובה, ואחר כך ואסלח לעונם.
ונראה דאין לשנות כלל, כמו שכתב בדרשות מהרי"ל (יום כפור י"א) וז"ל, אמר מהרי"ל, שגגה הוא ביד המגיהים את הספרים של הציבור, שמא המסדר היה גדול יותר מהמגיה. כל שכן הכא דאין לשבש ספרים קדמונים, דלא אשתמיט שום אחד מהם שהיה כותבם בזה הסדר, וכן יסד הפייטן ביוצר דשבת שובה סדר תשובה תפלה צדקה. וכן המהרי"ל שהיה מדקדק בכל מלה ומלה היה אומר ותשובה ותפלה וצדקה, דלא כסדר קראי. ואמר תשובה ותפלה רצה לומר ע"י התשובה הקדומה לתפלה וצדקה, על דרך נירו לכם ניר (ירמיה ד, ג). ואפשר שזהו היה כוונת המסדר, ומי יבא אחר המלך שכבר עשהו, דודאי התשובה קודם, דאי לא ישב מדרכו הרעה מה לו לזעוק עוד על פני המלך ה' בתפלה. והתשובה היא אחת משבעה דברים שנבראו קודם שנברא העולם (פסחים נד א) ראוי להיות קדומה, ורמז לדבר בפיך ובלבבך לעשותו (דברים ל, יד). בפיך זו תשובה שהיא בודוי פה, על דרך (משלי כח, יג) מודה ועוזב ירוחם. בלבבך זו תפלה, על דרך ועבדתם אלהים (דברים יא, טז) בכל לבבך, איזהו היא עבודה התלויה בלב הוי אומר זו תפלה (תענית ב א). לעשותה זו צדקה, והיה מעשה הצדקה שלום (ישעיה לב, יז). ומי יודע מה היא כוונת המסדר, ואפשר שהיה כוונתו על דרך הנעלם סוד שהוא סדר הבנין, בינ"ה תפארת מלכות, והבן זה לכן אין לשנות. וכן ראיתי כל רבותיי נוהגים שהיו אומרים ותשובה בראשונה, וכל המשנה ידו על התחתונה.
<h4>סימן תתיט</h4>
בשבת אומרים אהללה במקום אנסיכה, משום דאין נזכר בה שופר רק קול, ואין תוקעין בשבת. ואומרין היום שבעה פעמים. ובמחזורים כתובים היום שמנה פעמים, ויש לדלג היום תכתבנו, כי אין אנו חושבין עצמינו כצדיקים גמורים להיכתב לאלתר בראש השנה כדלקמן בדיני יום כפור. ויש אומרים אותו ומדלגין אחר, כי אין לומר יותר משבעה פעמים כנגד שבעה רקיעים. היום בגימטריא אדון ובגימטריא אני (הגהות מנהגים סי' קכ"ט), והנעלם איו"ם.
<h4>סימן תתכ</h4>
נוהגין לילך אצל ימים ונהרות, משום דאיתא במדרש (תנחומא וירא פכ"ב) בשעה שבאו אברהם ויצחק לעקידה, גירה בהם השטן ורצה לפתותם שלא ילכו. לא השגיחו בו, מה עשה, עשה נהר גדול לפניהם לעכבם שלא יוכלו לעבור הנהר להר המוריה. נכנסו במים עד צוארם, נשאו עיניהם למרום ואמרו הושיענו אלהים כי באו מים עד נפש (תהילים סט, ב). אז גער ה' בשטן וחזרו לאחוריהם, עד כאן לשון המדרש. ומשום זה הולכים לנהרות לזכור העקידה (מהרי"ל ר"ה ט'). ואגב זה רואין דגים חיים, לפי שאנו נמשלים כדגים חיים הללו שנאחזו פתאום במצודה, ואומרים אגב תשוב תרחמנו.
<h4>סימן תתכא</h4>
נוהגין שלא לישן שינת צהרים בראש השנה. ויש קצת סמך למנהג זה מהא דאמרינן בירושלמי על חד בר נש דדמיך בריש שתא ודיינין יתיה. ומנהג אבותינו תורה הוא ואין לשנות.
<h4>סימן תתכב</h4>
ושוהין בין מנחה למעריב כשאר יום טוב, ואין עושין שום מלאכה לצורך הלילה. והא דאמרינן קדושה אחת היא, היינו דוקא לחומרא לענין צידה ומחובר וביצה לאוסרו כל ב' הימים, ולא לקולא.
<h4>סימן תתכג</h4>
זמן שמברכין בליל שני דראש השנה, דרש מהר"י סג"ל (מהרי"ל ר"ה ד') דאית ביה פלוגתא דרבוותא, יש פוסקים שיעשה כל הקידוש אכוס יין ישן ולא אתירוש, דהא תירוש אינו מוציא את הישן בברכתו, כדאיתא בירושלמי (ברכות פ"ו ה"ח) בא לו יין ישן בתוך הסעודה יברך שנית אף על פי שכבר בירך על החדש. וכיון דיין הישן קובע ברכה לעצמו, חשוב הוא ומוקדם לקידוש, וכשמגיע לומר זמן אז יתפוס כוס יין החדש בידו. ולא נהירא מנהג זה, אך יניח כוס יין החדש לפניו על השלחן, ויתן עיניו בו שאומר זמן. וכן כל פירות חדשים שרוצה לברך עליהם זמן יהיו מונחים לפניו, ויצא עליהן בשהחיינו. וכן אשיר"י במסכת ראש השנה (עי' פ"א סי' ה'). וראיה דלא צריך להחזיק דבר החדש בידו כשאומר זמן, דהא כולהו רבוותא פוסקין דבעי למימר זמן בליל שני דראש השנה גם אם אין לו שום דבר חדש. וגם היה בזוי מצוה להסיר כוס הראשון מידו וליטול השני. ואם יתפוס כוס יין חדש בידו השנית אין להקפיד. וכן הוא בהג"ה במנהגי מהרא"ק וז"ל, כשלוקחין תירוש בליל שני של ראש השנה בשביל שהחיינו, אז שייך הקידוש ובורא פרי הגפן על היין ישן. וכשיגיע לומר זמן אז לוקח יין חדש בידו השני ומברך כך על שניהם. ונראה ראיה לדבריו דיום הכיפורים אנו מברכין זמן בלא כוס, והיינו משום דזמן בכל דבר אפילו בשוק עכ"ל. וכן דרש נמי מהר"ש. אכן מהר"י סג"ל הסכים בדרשתו ליתן עיניו בו ודיו כדפירש לעיל. וכן כתב האגור (סי' תתקכ"א) וז"ל, ואני המחבר כותב מנהג בעלי נפש מאשכנז שאומרים זמן בליל שני בקידוש, ומהדרים להשיג פרי חדש או יין חדש ונותנין עיניהם בו בשעת הברכה של שהחיינו, כמו שכתוב לעיל. אבל אם אין משיג פרי חדש אף על פי כן מברך זמן.
<h4>סימן תתכד</h4>
ביום שני מתפללים כמו בראשון, ומברכים שהחיינו על השופר. וקורין בפרשת וירא (בראשית כב, א) מן והאלהים נסה את אברהם עד סוף הסדרא. ומפטיר בירמיה (לא, א) מצא חן. וטעם ההפטרה, כתב הכלבו (סי' ס"ד) לפי שיש בו ענין זכירת ישראל לטובה, כדכתיב (שם יט) זכור אזכרנו עוד.
<h4>סימן תתכה</h4>
כתבו הגהות מיימוני בפרק א' [הלכות שופר] (אות א') יש לנו קבלה מקדמונינו, שהמתענה פעם אחת בראש השנה תענית חלום יתענה כל ימיו בראש השנה שני הימים, וכן נהג הר"ם ע"י שהתענה פעם אחת בראש השנה תענית חלום התענה כל ימיו. אבל בלאו כהאי גונא אמר גם הוא כרבותינו הנזכרים שאין להתענות. וכן כתב האגור (סי' תתק"כ) וז"ל, ראיתי בספר אגודה (ר"ה פ"ד סי' כ"א) שקבלה שכל מי שמתענה פעם אחת בראש השנה תענית חלום צריך שיתענה כל ימיו, ואם לאו יסתכן, מאחר שרואה פעם אחת בראש השנה הוא סימן רע. וכתב עוד וז"ל, מצאתי כתוב שיש מקומות שקבלה בידיהם שכל מי שרגיל להתענות בראש השנה ומשנה רגילותו שהרגיל ואינו מתענה, אינו משלים שנתו.
וכתב בתרומת הדשן סי' רע"ח, שגדול אחד נסתפק אם דברים אלו אמורים דוקא במתענה ביום ראשון, אבל המתענה ביום שני לא. או דילמא הוא הדין למתענה ביום שני. ועוד נסתפק המתענה בכה"ג אי צריך למיתב תענית לתעניתא. והשיב לו רבו, שראה בנערותו בני אדם שהתענו פעם אחת ביום שני דראש השנה ע"י חלום, והורו להם גדולים להתענות כל ימיהם יום שני דראש השנה דוקא. וגם ראה הרבה בני אדם שהיו מתענין שני ימים של ראש השנה ע"י שהתענו פעם אחת ביום ראשון בשביל חלום, כאשר הורו להם הגדולים להתענות אפילו כשחל ראש השנה בשבת. וכל אלו לא ישבו תענית לתעניתם. ונראה לי משום דאיכא כמה רבוותא דסבירא להו דמצוה להתענות בכל ראש השנה, וא"כ אפילו להני דסברי דמצוה לאכול, בכה"ג מודה דלית כאן דררא דביטול עונג שבת ויו"ט, הואיל ומן השמים הראוהו דתענית חביבה בשמים בראש השנה. וכתב דמטעם זה המתענה בשני משום חלום אין צריך להתענות רק בשני ולא בראשון מדלא הראוהו לו בראשון. ומצאתי בשם ר' יודא החסיד ז"ל (הגהות מנהגים סי' קל"ב) דהמתענה בראש השנה אין צריך לומר עננו, דומיא דיום הכפורים שהוא יום הדין.
<h4>סימן תתכו</h4>
כתב מהר"י וויי"ל בדיניו סימן נ"ה, מי שמתענה בראש השנה אסור לו לאפות ולבשל לאחרים. ובסימן נ"ו כתב דחייב לעסוק כל היום בתפלה ובתחינות או ללמוד, משום דהאי גברא אינו מקיים חציו להשם וחציו לכם צריך לקיים כולו להשם, דבהא מודה ר' יהושע (ביצה טו ב) לר' אליעזר (הגהות מנהגים שם).
<h4>סימן תתכז</h4>
ראש השנה שחל בה"ו והביא נכרי דורון לישראל ביום ה', והוי חששא מחובר או צידה, וכן ביצה הנולדת בראשון. אמר מהר"י סג"ל (מהרי"ל ר"ה י') אותו דורון אסור עד מוצאי שבת, דראש השנה כיומא אריכתא דמי. וכן הוא הסכמת הפוסקים.
<h4>סימן תתכח</h4>
כתב האשיר"י פרק אין צדין (ביצה פ"ב סי' ב') בשם הר"ז הלוי, דבר שאין במינו במחובר שהובא לישראל ביום טוב ראשון של ראש השנה, מותר ביום טוב שני, לפי שאין בו איסור הכנה ולא איסור התלוי בקדושה שנאמר קדושה אריכתא היא, אלא כעין קנסא היא, שמא יאמרו לו להביא, ודיו שקנסו אותו בראשון. וכן ביום טוב ושבת, וכן הוא באורח חיים בסוף סימן תק"ו, וכן דייק מורי הגאון מהר"ש ז"ל מדברי סמ"ג, דלא כתב לאיסור בשני ימים טובים של ראש השנה אלא דבר ששייך בו הכנה, או דבר הנעשה בו מלאכה, כלומר ע"י מלאכה ממש, וכן פסק מורי ז"ל בפסקיו.
<h3>עשרת ימי תשובה</h3>
<h4>סימן תתכט</h4>
עשרת ימי תשובה מיום ראש השנה ועד יום כפורים, דאמרינן בפ"ק דראש השנה (יז ב) שב בנתיים מוחלין לו, כאן ביחיד דרשו ה' בהמצאו (ישעיה נה, ו). יחיד אימת, א"ר נחמן אמר רבה בר אבוה אלו ימים שבין ראש השנה ליום הכפורים. והכי איתא נמי ביבמות שלהי פרק החולץ (מט ב). ואיתא נמי באגדה דשמואל. ואמרינן בפרקי ר' אליעזר (פל"א) ר' נהוראי אומר, מפני מה נתנה התורה י' ימים מראש השנה עד יום הכפורים, כנגד י' נסיונות שנתנסה אברהם אבינו ועמד בכולם, וכנגד י' הדברות שקבלו ישראל, שאם יעשו תשובה שלימה לפניו יקבלו. במדרש הרנינו (ילק"ש ישעיה רמז שפט) נגד קרבנות יום כפורים, פר אחד איל אחד שבעה כבשים שעיר אחד. וכנגד ט' מדות (ישעיה א') רחצו הזכו עד ריבו אלמנה, וכתיב אחריו לכו נא ונווכחה. מה הווכוח, אמר הקדוש ברוך הוא עשו תשובה, אפילו יש בכם כמה עונות אני אלבינם כשלג ביום הכיפורים. דבר אחר כנגד עשרה מאמרות, לכך רמז בבראשית עד יום הששי עשרה ימים, רמז לי' ימי תשובה. התורה שנתנה בו' בסיון נשתברו הלוחות בעונותיהם, ונתפתה ביום הכיפורים, לכך אין עולה מלא וי"ו כי אם בעצרת. ולית ובעשור מלא כי אם ביום כיפור בפרשת פנחס. לכך בכל עניין הרגלים יום בפנחס חוץ מן ובעשור ונעלם שלא כתב לא יום ולא ימים, זהו ימים יוצרו ולא אחד בהם (תהילים קלט, טז). ולא כתיב ולו קרי. ולא לו לשטן לקטרג ביום הכיפורים כי הוא לו להקב"ה. "יום אחד" בגימטריא "הדין" זהו ועוד בה עשיריה ושבה (ישעיה ו, ג).
וכתב הר"ר יונה בשערי תשובה (שער ב' ד"ה השישית) כי אף על פי שאלו הימים נכבדין וראויין לתשובה, כל יומא ויומא זמניה הוא, ואל ימתין אדם להם אלא יהיה תמיד בעל תשובה, בכל עת יהיו בגדיך לבנים (קהלת ט, ח). ואמרו (אבות פ"ב מ"י) שוב יום אחד לפני מיתתך, והביאו רז"ל (קהלת רבה ט, ו) משל מאשת הספן שהיתת מתקשטת בכל יום יום וכו'. ועוד (שם יב, ז) משל למלך שזמן את עמו לסעוד אצלו, אז החכמים שבעם הם מזרזין ומקשטין עצמם לבא אל המלך מתי שיקראו, ללבוש וכסות נקייה לכבוד מלכות. והטפשים שבהם לא נתנו דבר המלך אל לבם, ונשארו בבגדיהם מזולזלים, ולא שתו עדים עליהם, ובפתאום מהירים עבדי המלך לקרא העם לבא שער המלך. ואומר המלך לסמוך אצלו המקושטים לכבודו ולהרחיק את המזולזלים. כך כשהצדיק נפטר מן העולם נכנס שמח לראות בנועם ה' לרב טוב הצפון, והרשעים אשר ימקו בעוונם פתאום בלא תשובה לא יראו בשובע שמחה ההיא, נמצא כל ימי האדם בתשובה כי לא ידע יום מותו (מהרי"ל עשי"ת ז').
והזוהר כתב בפרשת קרח (ח"ג קע"ח ע"א), כי אין מעשה וחשבון ודעת וחכמה בשאול. בגיהנם אית ביה מדורין על מדורין. מדורא תתאה שאול, מדורא תתאה מיניה אבדון. ודא סמיך לדא, מאן דנחית לשאול ידונן ליה ומתמן יצפצף ועולה, הדא הוא דאמר (שמואל א' ב, ו) מוריד שאול ויעל. מאן דנחית לאבדון תו לא סליק לעלמין. מאן דאית ביה עובדא טבא או דאיהו מאריה דחושבנא, הא אוקמו דבכל לילא ולילא, עד לא ישכב ועד לא נאים בעי בר נש למיעבד חושבנא מעובדוי דעבד כל ההוא יומא, ויתב מנייהי ויבעי עלייהו רחמי. מאי טעמא בההיא שעתא, בגין דההוא שעתא אילנא דמותא שארי בעלמא, וכל בני עלמין טעמין טעמא דמותא, ובעי בההיא שעתא למיעבד חושבנא מעובדוי ויודי עלייהו. בגין דאיתא שעתא דמותא, ואלין אקרון מארי דחושבנא. וכן מאן דאשתדל בדעת ובחכמה למינדע למאריה, כד יעברון ליה לאסתכאה ולאסתכלא באינון חייבין דאתטרידו בגיהנם ובדרגא שאול וכלהו צווחין מאינון דרגין, הוא לא ישתאר תמן ולא ישתכח בינייהו. ועל דא אין מעשה וחשבון ודעת וחכמה בשאול, ולא ישתכח אלא לעילא לעילא באתריה די כמה נהורין ובוצינין. וקודשא בריך הוא אתי ביה לאשתעשע עם צדיקים די בגן עדן. הרי כתב דכל ימיו יהא בתשובה, ומי שלא יעשה כן לכל הדעות באילין יומין, יעשה כדעת הזוהר וישב קודם שישכב ויתאונן גבר חי על חטאיו, ויפשפש במעשיו ואם ימצא ישוב בתשובה שלימה.
<h4>סימן תתל</h4>
בעשרת ימי תשובה אין נותנין חרם בבית הכנסת, ואין משביעין למי שחייב שבועה, מהרי"ל (עשי"ת ח'). כי עכשיו אנו תלוין בדין, וגם אין לתפוס אומנתו של הקדוש ברוך הוא שעכשיו דן את העולם. וכן נהגו קדמונינו שאין קובלין בבית הכנסת בניסן ובימים הנוראים. ואם הם בני הכפרים שבאו למניין, קובעין להם זמן אחר הרגל, ואם יש דחיות ורמאות, דנין לאלתר. מרדכי (ב"ק סי' קמ"ט) וסימני אור זרוע בב"ק (ח"ד סי' תמ"ד) ובאשיר"י (מהגהות מנהגים עשי"ת סי' קל"ד).
<h4>סימן תתלא</h4>
ירושלמי (שבת פ"א ה"ג) רבי חייא מפקיד ליה לרב, אי אתה יכול למיכל כולי שתא בטהרה אכול, ואי לא אכול שבעה ימים בשתא. וכתב ראבי"ה (מובא באגור סי' תתקכ"ג) אלו שבעה ימים הם שבעה ימים שבין ראש השנה ליום כפורים, וקרא אותן שבעה ימים לפי שבראש השנה לא היה צריך להזהירו לאכול בטהרה, דפשיטא שאוכל בטהרה שחייב אדם לטהר עצמו ברגל, ולא נשאר עדיין אלא שבעה ימים שהוצרך להזהר עליהם. ועל כן נהגו באשכנז שאף מי שאינו נזהר מפת של גויים בעשרת ימי תשובה נזהר, עד כאן לשון האגור.
<h4>סימן תתלב</h4>
כתב הרא"ש בהנהגותיו (ארחות חיים ליום השבת סי' ט"ז) שיש לקרוא באילין עשרה יומין באגרת תשובה שחיבר החסיד הר"ר יונה. והר"ר אברהם כתב בספר צרור המור (פר' נצבים ד"ה אלו) שלא ישרו בעיניו ממחברי דרכי התשובה אלא ספר הישר המיוחס לר"ת. ולדעתו ראוי להתעסק באותו ספר המורה חטאים בדרך תשובה, כי מתעורר לב ונפש לשוב אל ה' וירחמהו.
<h4>סימן תתלג</h4>
שבת שבין ראש השנה ליום כפור נקרא שבת שובה. ונקרא כן על שם שמפטירין בו שובה ישראל, והוא בתרי עשר סוף הושע (יד, ב), ומסיים אותו נביא, ומדלגין אז לנבואות יואל, ומתחילין תקעו שופר בציון קדשו צום (יואל ב, א) עד לא יבשו עמי לעולם (שם כז). ונראה משום דסוף הושע הן רק תשעה פסוקים, ואין פוחתין בנביא פחות מכ"א פסוקים, לכך צריך למלאות מנבואת יואל כדפירשתי. ונוהגים שאין נער אומר אותה הפטרה. ונוהגים לומר צדקתך וצדקתך צדקתך דלא כמהרי"ל (עי' טור סי' רצ"ב).
ונוהגין לדרוש בשבת זו וכן בשבת שלפני ראש השנה, כדי לעורר העם בתשובה. ומצאתי סמך לזה במדרש משלי (פ"י) שכתב אמר הקדוש ברוך הוא בשעה שחכם יושב ודורש אני מוחל ומכפר עונותיהן של ישראל. על כן ראוי לדרוש בשבת זו כדי שיכפר עונותיהן. וכן תמצא סמך לזה בספר הזוהר ויקרא עמוד י"א ע"ש. וכתבתי זה להורות כי מנהג אבותינו תורה היא, וכולם יש להם שורש וענף וסוד מוסד.
<h4>סימן תתלד</h4>
פרשיות האזינו הזי"ו ל"ך (ר"ה לא א). ה'אזינו, ז'כור, י'רכיבהו, ו'ירא, ל'ולי כעס, כ'י ידין. וכתב רב סעדיה גאון ז"ל (הובא במחז"ו סי' ש"נ) סימן הזי"ו ל"ך. ה', כנגד ה' שקורין בתורה בראש השנה. ז', כנגד ז' שקורין בתורה בראש השנה שחל להיות בשבת. י', כנגד י' ימים שבין ראש השנה ליום הכפורים. ו', כנגד ו' שקורין בתורה ביום כפור. ל', כנגד ל' תקיעות שתוקעין בראש השנה.
<h4>סימן תתלה</h4>
ערב יום כפור. כתב מהר"א טירנא (מנהגים כל השנה ד"ה אין) שאין אומרים מזמור לתודה ואל ארך אפים ולמנצח. ונראה דאיירי דאל ארך אפים ולמנצח דינם שוה בכל מקום, אגב שיטפא דלמנצח נקט אל ארך אפים שלא לצורך, דאילו ערב יום כפור אינו חל אלא באחד דימי אגד"ו. ובעל הגה"ה רצה להגיה אבינו מלכנו במקום אל ארך אפים, ולא ראה לפניו ולאחריו, דלעיל מיניה בדיני י' ימי תשובה כתב וז"ל, ואומרים אבינו מלכנו בכל י' ימי תשובה אפילו בערב יום כפור. וגם לקמן בקיצור דינים בדין אבינו מלכנו חשיב גם כן ע"ש. ואם כן איך יעלה על לב להגיה ואין אומרים אבינו מלכנו במקום אל ארך אפים, מאחר שהוא סובר דאומרים. ולענין המנהג, מנהג ארצינו שאין לאומרו, רק אם חל יום כפור בשבת שאין אומרים אבינו מלכנו ביום כפור אז אומרים אותו בערב יום כפור בשחרית.
<h4>סימן תתלו</h4>
כשיאחז התרנגול להתכפר בו, נכון לומר זה ח'ליפתי, זה ת'מורתי, זה כ'פרתי, ראשי תיבות חת"ך, הוא שם המלאך הממונה על זה, ויוצא מפסוק פות'ח א'ת ידי'ך (תהילים קמה, טז), סופי תיבות חת"ך. והוא השם הנזכר בהאוחז החתך חיים לכל חי (הגהות מנהגים סי' ק"מ, מהרי"ל עיו"כ ב'). וגם חת"ך בגימטריא "זה יהיה לך לכפרה" רמז כי מלאך זה ממונה על זה הענין.
<h4>סימן תתלז</h4>
ויסמוך ידו עליו דמות קרבן, וישחוט אותו לאלתר תכף לסמיכה שחיטה. ויתנו לעניים או יתן פדיונו לעניים, וזהו טוב יותר, לפי שמתביישין כשנותנין להם התרנגולים, כמו שדרש מהרי"ל (עיו"כ ב').
<h4>סימן תתלח</h4>
נוהגין להדר אחר תרנגול לבן, על דרך אם יהיו חטאיכם כשנים כשלג ילבינו (ישעיה א, יח), ומורי ז"ל לא הקפיד. והעוברות תקח שני כפרות תרנגול ותרנגולת דלמא הולד זכר. ויש כתבו דצריכין שלשה, ולא ידעתי למה אם העובר נקבה די בתרנגולת אחת עם אמה, לכן די בשנים כמו שכתב גם המהרי"ל (שם).
<h4>סימן תתלט</h4>
ואחר כך הולכים על הקברות להשתטח על קברי הצדיקים, לומר אם אין אתה מרחם עלינו הרינו חשובים כמתים הללו (תענית טז א). ועוד טעם אחר למה אנו משתטחים על קברי המתים, כדי שיבקשו המתים רחמים עלינו. כעובדא דרבי מאני דמשתטח על מערתו דאבוה (שם כג א), וכן כלב אשתטח על קברי אבות, וכן משמע בפרק אלו נאמרים (סוטה לד ב).
<h4>סימן תתמ</h4>
וטובלים אחר חצי היום, ואין מברכים כי אינה אלא טהרה בעלמא, והמברך הוי ברכה לבטלה. ואמר מהר"ר יודל ומהר"ש, דאין להם לנשים לטבול בערב יום כפור, כי אין יכולין להיות כמלאכים, וטעות הוא בידם כי לא שייכת הך טבילה גבייהו (הגהות מנהגים קמ"ב - קמ"ג).
<h4>סימן תתמא</h4>
מתפללין מנחה עד עושה השלום, ואז אומר אלהינו ואלהי אבותינו וכו'. אשמנו מה נאמר לפניך, אתה יודע, יהי רצון לפניך שתכפר על כל חטאתינו ותסלח על כל עונותינו ותמחול לנו על כל פשעינו. מתחלה חטא, ואחר כך עון, ואחר כך פשע. שכן מצינו בדוד ע"ה במזמור ק"ו (ו') חטאנו עם אבותינו העוינו הרשענו. ובדניאל (ט, ה) חטאנו העוינו והרשענו. וכפרה שייך גבי חטא, שנאמר (שמות לב, ל) אולי אכפרה בעד חטאתכם. סליחה לעון שנאמר (במדבר יד, יט) סלח נא לעון העם הזה. מחילה לפשע שנאמר (ישעיה מג, כה) אנכי אנכי הוא מוחה פשעיך. על חטא באלפא ביתא (לבוש סי' תר"ז).
מהרא"י ז"ל בכתביו (תה"ד ח"ב) סימן קי"ח כתב וז"ל, כך אני נוהג, על חטאים שאנו חייבים עליהם עולה, ועל חטאים שאנו חייבים עליהם חטאת, ועל חטאים שאנו חייבים עליהם קרבן עולה ויורד, ועל חטאים שאנו חייבים עליהם אשם ודאי ותלוי. אלו רובן באין לכפר על השוגג, וכך הוא מסודר בפרשת ויקרא. ושוב אמר העונשים על המזיד, וזה סדרן, מכות מרדות, מלקות ארבעים, מיתה בידי שמים, כרת וערירי, ארבע מיתות בית דין. החומר חומר אחרון דניחא טפי לפרש בתחלה חטא הקל מחטאים החמורים, דאמרינן (ברכות לד ב) חציף עלי דמפרט חטאיה. ואין חותמין בהאל הסולחן כך מסיק באורח חיים (טור סי' תר"ז). אלהי עד שלא נוצרתי, אלהי נצור, כן הוא בתשב"ץ (קטן סי' קל"ד) ובמהרי"ל (יו"כ י"ג) ובמנהגים (יו"כ ד"ה ש"צ) וכן עיקר.
<h4>סימן תתמב</h4>
ואחר כך לוקה מלקות ארבעים, שמתוך כן יתן אל לבו לשוב מעבירות שבידו. והנלקה לא עומד ולא יושב אלא מוטה. ואומר בשעת ההכאה ודוי אשמנו, והמלקה אומר שלשה פעמים והוא רחום, שהוא ל"ט תיבות כמנין מלקות, אורח חיים (סי' תר"ז) ואור זרוע (הגהות מנהגים סי' קמ"ו). וברצועה של עגל מכהו, שנאמר (דברים כה, ג) ארבעים יכנו ולא יוסיף, וסמיך ליה (שם ד) לא תחסום שור בדישו, או על דרך (ישעיה א, ג) ידע שור קונהו (בה"ג סי' נ"ז).
<h4>סימן תתמג</h4>
ואוכלים סעודה המפסקת, ובין השמשות שלו אסור גם בכניסתו, לכן מפסיקים מבעוד יום מאכילה ושתייה וממלאכה, כי תוספות שלו דאורייתא. ותוספת זה אין לה שיעור, אלא קודם בין השמשות שזמנו אלף ות"ק אמה קודם הלילה צריך להוסיף מחול על הקודש. ואם הפסיק מאכילתו בעוד היום גדול, יכול לחזור ולאכול כל זמן שלא קבל עליו התענית בפיו עד מעט קודם בין השמשות (טור סי' תר"ח), דלא כמנהגי מהרא"ש שכתבו עד בין השמשות, הרי התוספות דאורייתא, ובין השמשות לאו תוספת הוא רק ספק יום ספק לילה, ובלאו רבוי דקרא צריך לפרוש מספק. וגם ספק כרת יש בו, ולא נקרא תוספת רק קודם בין השמשות. לכן צריך להפסיק מעט קודם בין השמשות, וכן כתב התוספות ריש פרק המביא כדי יין (ביצה ל. ד"ה דהא) והסמ"ג (עשין לב) וסמ"ק (סי' רכ"א) והרא"ש בפרק בתרא דיומא (סי' כ"ה), וכן כתב הר"ן בפרק המביא כדי יין (שם טז: ד"ה דתנן) בשם המפרשים.
<h4>סימן תתמד</h4>
ומצוה להרבות בסעודה כדי שיוכל לסבול התענית, כמבואר באורח חיים (סי' תר"ד). רגילים בעופות ודגים ודברים קלים, כדאמרי בבראשית רבה (פי"א ב) עובדא מההוא חייטא דזבן חד נינא בתריסר דינרי, תוספות פ"ק דע"ז (ה: ד"ה וכדברי). וכתב הכלבו (סי' ס"ח) בשם מהר"ם, הטעם שיש לאכול מאכלים קלים להתעכל, כדי שלא יהיה שבע ומתגאה כשיתפלל. וכל אדם יזהר שלא יאכל בסעודה המפסקת דברים המחממים, כגון מיני בשמים וכן מוריקא שקורין זפרו"ן, ויין ובצים, פן ח"ו יראה קרי ואין מתירין לו לטבול. ואמר מהרי"ל (עיו"כ ח') שכן אין לאכול מאכלי חלב בערב יום כפור כי הוא מרבה קרי, כדאיתא בפ"ק דיומא (יח א) זב תולה בכל מיני מאכל, והולך ומונה גם כן חלב.
<h4>סימן תתמה</h4>
בערב יום כפור אין להתענות תענית חלום, אלא ייטב לו, וחמור משאר ערב יום טוב, כן הוא בתשובת מהרי"ל (מובא במנהגיו עיו"כ סי' ט'). ושאלו אותו על אשה שנדרה שלא לאכול בשר ולא לשתות יין רק בשבתות וימים טובים מה דינה בערב יום כפור. והשיב שמותרת לאכול כל רצונה ולשמח לבה ביום זה, דגם הוא מתקרי יום טוב.
<h4>סימן תתמו</h4>
נשים שאוכלות ושותות עד שחשכה, והן אינן יודעות שמצוה להוסיף מחול על הקודש, אין ממחין בידן כדי שלא יבואו לעשות בזדון, כן כתב הרמב"ם בהלכות שביתת עשור (פ"א ה"ז), והוא בהדיא במסכת ביצה בפרק המביא (ל א) ובמסכת שבת פרק השואל (קמח ב).
<h4>סימן תתמז</h4>
והוא הדין בכל דבר איסור אמרינן מוטב שיהו שוגגין ואל יהיו מזידין. ומיהו אי ידיעו במילתא דמקבלי מיניה חייבים לאוכוחי, כן כתבו פסקי תוספות בפרק המביא. וכתב בעל העיטור (מובא ברא"ש ביצה פ"ד ס"ב) דוקא במידי דאתי מדרשא כגון עינוי דיום כפור, אבל במידי דכתיבא באורייתא בהדיא מחינן בהו וענשינן להו עד דפרשי.
<h4>סימן תתמח</h4>
ויבקשו מחילה זה מזה שלשה פעמים, כמו (בראשית נ, יז) אנא שא נא שאמרו אחי יוסף ליוסף. והמוחל לא יהא אכזרי, וימחלו זה לזה בלב שלם. אבל המוציא שם רע על חבירו אין לו למחול, מהרי"ו בדרשותיו קפ"א. והוא מהירושלמי דפרק בתרא דיומא (ה"ז) דאיתא התם שמואל אמר הדין דחטא לחבריה צריך למימר ליה סרחית עלך ואין קבלה הא טבות, ואין לא מייתי בני נשא ומפייס ליה קדמיהון, הדא הוא דכתיב (איוב לג, כז) ישר על אנשים ויאמר חטאתי וישר העותי. ואי מיית צריך למיזל ומפייסא ליה על קבריה, ומימר ליה סרחית עלך. אמר רבי ייסא בשאר כל העבירות, אבל במוציא שם רע על חבירו אין לו מחילה עולמית ע"כ. וכתב מהר"י בן חביב ז"ל (עין יעקב יומא פ"ח) מכאן נראה שהוא מנהג של טעות מה שנוהגים בזמנינו, אם יחטא איש לאיש והקניטו בדברים, נכנס ביניהם אמצעי עושה שלום ומדבר עם העלוב שירצה לקבל פיוס העולב, ואחר זאת ההקדמה יבא העולב לבקש מחילה ממנו. ואין זאת כוונת שמואל, אלא שהעולב ילך מעצמו לפני העלוב ואומר סרחית עלך. ואם לא קבלו אז יביא אנשים עמו וחוזר לחלות פניו לפניהם שימחול לו, וכן יורה דקדוק לשון שמואל. ועוד יגיד עליו רעהו שאמר ואי מיית צריך למיזל על קבריה וכו', וראוי שנאמר שההליכה לפייס לפני החי והמת אין בהם הקדמה בידיעה, רק שהעולב ילך מעצמו לפייס העלוב, וזאת הבושה ובזיון הם לכפר עליו מאשר חטא לחבירו, אפילו לא הקניטו אלא בדברים. וכשהולך לפייסו על קברו יוליך עמו עשרה אנשים ויאמר בפניהם חטאתי לה' ולפלוני זה שפשעתי בו, והם ישיבו לו מחול לך מחול לך ע"כ.
<h4>סימן תתמט</h4>
נהגו כל אחד לעשות נר, ומדליקין הנרות משום שכתב המרדכי (מובא במהרי"ל עיו"כ י"ג) מי שרוצה לידע אם יעלה שנתו, יקח נר וידליק מן ראש השנה עד יום כפור. והא דמדליקין ביום הכיפורים משום דיום הדין הוא להגמר, ועוד שהם מכפרות על הנפש שנקרא נר, שנאמר (משלי כ, כז) נר (אלהים) [ה'] נשמת אדם. אי נמי זכרון ללוחות שניתנו ביום כיפורים ונאמר בו (שם ו, כג) נר מצוה ותורה אור. ובאורח חיים (סי' תר"י) פירש משום כבוד, דכתיב (ישעיה כד, טו) באורים כבדו ה', ומתרגמינן בפנסיא יקרו ה' (הגהות מנהגים קמ"ח).
ומה שנהגו אנשים ונערים ולא נשים, אמר מהר"י מולן (מהרי"ל שם) בשם חמיו מהר"ר אברהם ז"ל, משום דנר שקול כנגד אברים של אדם לכפר עליהם, והם רמ"ח ורוח ונשמה, הרי ר"ן כמנין נר. רצה לומר שירחם המקום על כולן, אבל הנשים יש להם אברים יתרות כגון דלת מפתח, לפיכך הנשים אין נוהגות בנרות הללו. ומהר"ר זלמן קיצנג"ן דרש, דנראה אליו דלהכי נשים פטורות מן הנרות האלו, משום דאנשים חייבים רמ"ח מצות עשה שבתורה, ועוד שתי לאווין שחשובין כמו עשה, והן לאו הניתק לעשה ולאו הבא מכלל עשה, היינו ר"ן. ומכל אלו נשים פטורות, דאינן חייבות כי אם בלאווין. ומה שכתב שאינן חייבין כי אם בלאווין, לאו דוקא שהרי אין הנשים פטורות רק ממצות עשה שהזמן גרמא, ואפילו במצות עשה שהזמן גרמא בשנים מהם חייבים, כגון עשה דאכילת מצה וקידוש שבת, אך מכל מקום מאחר שאינן מחויבים בכולן לא שייך בהו הנרות הללו.
ונוהגים שכל איש גדול או קטן עושים לו נר נשמה לאביו ולאמו שמתו, וכן כתבו מקצת רבוותא (רמ"א תר"י ס"ד). ואם כבו הנרות הללו ביום כפורים, אין לומר לגוי שיחזור וידליקם. מי שכבה נרו ביום כפור יחזור וידליקנו במוצאי יום כפור, ולא יכבנו עוד אלא יניחו לדלוק עד גמירא. וגם יקבל עליו שכל ימיו לא יכבה במוצאי יום כפורים נרו לא הוא ולא אחר. כך נמצא במנהגים ישנים (רמ"א שם).
<h3>יום כיפור</h3>
<h4>סימן תתנ</h4>
יום כיפור אסור בכל מלאכה, ובאכילה ובשתייה וברחיצה ובסיכה ותשמיש המטה ונעילת הסנדל, וכולהו נפקא לן מקראי. ומיהו אין חייב כרת אלא במלאכה ואכילה ושתיה, אבל בהנך אין בהם כרת אף על גב דנפקי מקראי אסמכתא בעלמא נינהו (טור סי' תרי"א).
<h4>סימן תתנא</h4>
תניא (יומא עז ב) אסור לרחוץ ביום כפור מקצת גופו ככל גופו, ואפילו להושיט אצבעו במים אסור. ואם היו ידיו מלוכלכים בטיט ובצואה מותר לרוחצם, שלא אסרו אלא רחיצה של תענוג. הלכך בבוקר דסתם ידים כמו מלוכלכות מותר לרוחצם. וכן בכל היום אחר שעשה צרכיו ואפילו לקטנים, ואפילו לא שפשף הרי מותר. ובכל אלו לא ירחץ אלא מקום הצריך, כגון ראשי אצבעותיו ולא כל היד, כן הוא דעת הפוסקים. וכתב רבינו מאיר כהן (הגה"מ שביתת עשור פ"ג אות ב') העולה לדוכן נוטל ידיו, שאינו מכוון להנאת רחיצה. וכתב המהרי"ל (יו"כ א') דיטלו ידם נטילה גמורה עד הפרק, וכן היה קידוש הכהנים במקדש.
<h4>סימן תתנב</h4>
יזהר אדם שלא ירחץ פניו, וגם אם הוא איסטניס שאין מיושב דעתו כל היום אם לא רוחץ בבוקר, מכל מקום אסור לו לעשות כן ביום כפור, דלא כאורח חיים (טור סי' תריג) שכתב להתיר, כן שמע מהר"י סג"ל (יו"כ א') מרבו המובהק מהר"ש ז"ל. וכתב התשב"ץ סימן קל"ו, מותר לו לאדם לרחוץ עיניו ביום כפור מפני שהוא רפואה לעינים, כדאיתא במסכת שבת פרק שמנה שרצים (קח ב) טיפת צונן שחרית וטיפת חמין ערבית יפה לעינים מכל קילורין ורפואה שבעולם. ומותר ביום כפור, כדאיתא במסכת יומא בפרק יום הכפורים (עז ב) היה לו חטטים בראשו סך כדרכו ואינו חושש. אבל לרחוץ פניו ושיניו אסור, שאפילו חצי שיעור אסור מן התורה (שם עג ב), כלומר אפילו כל שהוא, לפי שמא יבא מעט לגרונו. וכתב שם (בתשב"ץ) בהג"ה, ומיהו טוב שלא לרחוץ עיניו ביום כיפור, דלא הוי רפואה גמורה, וכן הוא במהרי"ל (שם) ובמנהגים.
<h4>סימן תתנג</h4>
כתב מהרא"ק (מהרי"ל יו"כ א') ואין שורין מפה במים, דחיישינן דלמא אתי לידי סחיטה, אבל למחר נוטל ידיו כדרכו לשם נקיות, אבל לא פניו, וכן היה נוהג מהר"ם. ומסיק באורח חיים (סי' תרי"ג) דכל חייבי טבילות וגם בעל קרי אינן טובלין ביום כפור. ואם ראה קרי, אם הוא לח ירחוץ אותו מקום לבד ויקנחנו, ואם הוא יבש ישפשפנו בידו, כן פסק ר"ת, ואין חילוק בכל מקום שהוא בגופו.
<h4>סימן תתנד</h4>
ואסור בתשמיש המטה, ויליף מקרא דחשוב ענוי. ואיתא בפסחים (נג ב) מקום שנהגו להדליק את הנר בליל יום כפורים מדליקין, מקום שנהגו שלא להדליק אין מדליקין. דרש רבא ועמך כלם צדיקים לעולם ירשו ארץ (ישעיה ס, כא) בין שאמרו להדליק בין שאמרו שלא להדליק, שניהם לא נתכוונו אלא לדבר אחד. ופירשה לא נתכוונו אלא לדבר אחד, להפריש עצמו ממשכבי אשה. האומרים להדליק משום דאין אדם משמש מטתו לאור הנר, והאומר שלא להדליק סבר כשהנר דולק רואה את אשתו ומתאוה לה. ומאחר שמקום שנהגו להדליק הוא משום שאין אדם משמש מטתו לאור הנר, ואנו נהגינן כמקום שנהגו להדליק, לכן ידליקו בחדר משכבו, דאז הוא מונע את עצמו מלקרב לאשתו, דישראל קדושים הם ואינם משמשים מטותיהם לאור הנר (נדה יז א). ואי מדליק בבית לא עבד לא כמקום שנהגו שלא להדליק ולא כמקום שנהגו להדליק, דאילו מקום שנהגו שלא להדליק סברי כשהנר דולק רואה את אשתו ומתאוה לה, והוא רואה ומתאוה לה. ולא כמקום שנהגו להדליק, דסברי משום דאין אדם משמש מטתו לאור הנר, וכאן בחשיכה יתהלכו לחדר משכבם, ונמצא תרתי לריעותא, דבבית מסתכל בה כשהיא מתקשטת ומתאוה לה, ובחדר אין לה שום היכר ויבא עליה בלי מונע. לכן ידליקנו בחדר משכבו. וכל אותה לילה ויום יתרחק מאשתו שלא ליגע בה ובבגדיה כאילו נדה, שהרי החמירו להדליק או שלא להדליק, ובנדה לא החמירו, כן הוא באגודה בפסחים (אות נ"ב) וביומא. וגם לא ירבה בדברים עמה שלא יבא לידי הרגל עבירה, ושלא יבא לידי הירהור ולידי קרי.
<h4>סימן תתנה</h4>
נעילת סנדל אסור, ודוקא של עור, אבל של גמי או של קש או של בגד או של שאר מינים מותר אפילו לצאת בהם לרשות הרבים (שו"ע סי' תרי"ד ס"ב).
<h4>סימן תתנו</h4>
כתב מהרי"ל (ליל יום כפור א') כשרוצה אדם לילך לבית ליל כל נדרי ישלוף מנעליו ויניחם בביתו, ולא יוליכם לבית הכנסת משום טינוף. ויום זה הוא יום שחייבים לכבדו בכל דבר טהרה. ואי איסטניס הוא וקשה עליו לילך יחף עד לבית הכנסת, ילך במנעליו עד פתח בית הכנסת, ויתנם לבני ביתו להחזירם לבית או יצניעם במקום מוצנע.
<h4>סימן תתנז</h4>
החיה כל שלשים יום מותרת לנעול סנדל. והחולה כיוצא בו אף על פי שאין בו סכנה, וכן מי שיש לו מכה ברגלו. ולעניין כרים וכסתות של עור אם מותר לעמוד עליהם, כתב בתרומת הדשן סימן קמ"ט, נראה דהמיקל לצורך לא הפסיד, והמחמיר תבוא עליו ברכה. ומשמע שם דעל כרים וכסתות אחרים לית בהון בית מיחוש כלל ומותר לעמוד עליהן, מלבד כשמתפלל י"ח יעמוד על הארץ (הגהות מנהגים סי' קנ"ו).
<h4>סימן תתנח</h4>
ואם ירדו גשמים ורוצה לילך לביתו מבית הכנסת או להיפך, והוא איסטניס, מותר לנעול מנעליו עד שמגיע למקומו, כך הוא בהגהות שו"ע (סי' תרי"ד ס"ד) והוא מדברי מהר"י מול"ן ז"ל (מהרי"ל ליל יו"כ א'). ונראה דווקא כשהוא איסטניס, אבל בלאו הכי לא ינעול אפילו לשמור רגליו מלכלוך שלא יצטרך להדיחם לבסוף. ומוטב שיתלכלך ויבא לידי דחוי שירחץ רגליו משנתיר לו סנדל. ואף על גב דנעילת סנדל ורחיצה תרוייהו דרבנן כו', נימוקי יוסף בפרק מצות חליצה (יבמות צו: ד"ה גרסי') בשם הרשב"א והרא"ה דף תל"ח. מיהו ישמור עצמו בהליכתו שלא יציג רגליו במי הגשמים, דאסור להושיט אפילו אצבע קטנה במים משום תענוג (מהרי"ל שם ב').
<h4>סימן תתנט</h4>
דין אכילה ושתייה ידוע. ודין סיכה לא נהוג בינינו, לכן לא אאריך בשני עניינים הללו. והתינוקות מותרים בכל אלו חוץ מנעילת סנדל שאין חוששים כל כך אם לא ינעלו, אבל שאר הדברים שהם מצטערים אין למונעם מהם, ומותר להאכילם בידים. וכתב הר"ר יודא (הגה"מ שביתת עשור פ"ג אות כ') שמותר לומר לגוי לרחוץ התינוק אפילו בחמין שהוחמו בו ביום, דסתם תינוק חולה הוא אצל חמין, ודבר שאין בו סכנה אומר לגוי ועושה. ומכל מקום מחנכים אותם להרגילם במצוות, ומונעים מהם מאכל שעה אחת או יותר ממה שרגיל. שאם היה רגיל לאכול בשתי שעות, מאכילים אותו בשלש, ואם היה רגיל בג', מאכילים אותו בד'. כיצד תינוק הבריא מחנכים אותו לשעות בשנת י' וי"א, ובשנת י"ב וי"ג משלים מדרבנן, ובשנת י"ד משלים מן התורה. והחולה שאינו חזק לסבול התענית, מחנכים אותו לשעות בשנת י"א וי"ב, ובשנת י"ג משלים מדרבנן, ובשנת י"ד משלים מן התורה. והתינוקת שממהרת ליחשב גדולה קודם התינוק שנה אחת, הבריאה מחנכים לשעות בשנת ט' י', ובשנת י"א י"ב משלמת מדרבנן, ובשנת י"ג משלמת מדאורייתא. והחולה מחנכים אותה לשעות בשנת י' י"א, ומשלמת מדרבנן בשנת י"ב, ומדאורייתא בשנת י"ג. וכדרך שמחנכים אותה לאכילה, כך מחנכים אותה ברחיצה וסיכה. לשון הטורים (סי' תרט"ז).
<h4>סימן תתס</h4>
חולה שצריך לאכול, אם יש רופא בקי שאמר אם לא יתנו לו אפשר שיכבד עליו החולי ויסתכן, מאכילים אותו על פיו, ואין צריך לומר שמא ימות. ואם אין שם רופא מאכילים אותו על פיו, שמאחר שהודיעוהו שהוא יום כפור והוא שואל לאכול, אין צריך לדקדק עליו יותר. לשון טורים (סי' תרי"ח).
<h4>סימן תתסא</h4>
כתב מהר"י קולון בשורש קנ"ט, בענין אכילת חולה ביום כפורים, שמעשים בכל יום שאנו סומכים על דברי רופאים גויים להאכילו.
<h4>סימן תתסב</h4>
חולה שאכל ביום כפורים, ונתיישבה דעתו בענין שיכול לברך, היה אומר הרא"ש ז"ל (יומא פ"י סי' מ"ג) שצריך להזכיר של יום כפורים בברכת המזון שאומר יעלה ויבא בבונה ירושלים, וכן הוא בתשב"ץ (קטן) סי' תקס"ח.
<h4>סימן תתסג</h4>
יולדת תוך ג' ימים לא תתענה כלל. מג' עד ז', אם אמרה צריכה אני נותנים לה כמו לחולה, מכאן ואילך היא כשאר כל אדם (הגה"מ שביתת עשור פ"ב ה"ט). וכתב בתרומת הדשן (סי' קמ"ח) נראה דתוך ג' לא חשיב לה מעת לעת, כגון אם ילדה בז' בתשרי בערב שיאכילוה ביום כפור בחצות היום, דעדיין תוך ג' ימים מעת לעת. אלא חשבינן לפי סדר הימים, ומיד כשנכנס יום ד' ללידתה מקרי לאחר שלשה ימים, והאריך בראיות ע"ש.
<h4>סימן תתסד</h4>
ערבית ש"ץ ושאר העם מתעטפים מבעוד יום, ויברכו עליו. ויעמיד ש"ץ אחד לימינו ואחד לשמאלו, שנאמר (שמות יז, יב) ואהרן וחור תמכו ידיו וגו'. ויאמר כל נדרי ג' פעמים, ואומרים דאינדרנא להבא מיום כיפורים זה עד יום כיפורים הבא עלינו לטובה, כך הנהיג ר"ת (ספר הישר סי' ק'). וראיה לדבר הא דאמרינן בנדרים (כג ב) הרוצה שלא יתקיימו נדריו של כל השנה, יעמוד בראש השנה ויאמר, כל הנדרים שאני עתיד לידור יהיו בטלים, ובלבד שיהיה זכור בשעת נדר. ומה שתקנוה לומר ביום כפור ולא בראש השנה כמו שהוא במשנה. משום דיום כפורים בטל ממלאכה ואיכא כנופיא טובא, וסמוך הוא לראש השנה. ופעמים שיום כפורים נקרא ראש השנה, כדכתיב ביום הכפורים בעשור לחדש השביעי (ויקרא כג, כז), ואמרינן (ערכין יב א) איזה היא שנה שראש השנה שלה בעשור, הוי אומר זה יובל, והוא יום הכפורים, כל אלו מדברי ר"ת ז"ל.
ומה שנהגו לאומרו ג' פעמים, מצאתי בשם ר"ת ז"ל (ספר הישר סי' ס', ועי' שבלי הלקט סי' שי"ז) שכך רוב דברי חכמים משולשים, מגל זו מגל זו מגל זו, קופה זו קופה זו קופה זו במנחות (סה א) וכן חלוץ הנעל (דברים כה, י), וכן מותר לך מותר לך מותר לך (עי' שמו"ר מג, ד). ורבינו ישעיה (מובא בראבי"ה סי' תקכ"ט) כתב שתקנו לומר ג' פעמים, שמי שלא שמע בפעם ראשונה יכוון לבו בפעם שניה ושלישית, וכן כתב ראב"ן (הל' עירובין קנו ב) אלו שני הטעמים.
<h4>סימן תתסה</h4>
כתב במנהגים (יו"כ ד"ה ערבית) ויאמרו עמו בנחת, כי התרת נדרים בשלשה. ובהגהות (אות קנ"ה) כתב, והטעם שנהגו הקהל לאומרו בנחת עם הש"ץ, כדי להתיר לש"ץ, כי אין יכול להתיר לעצמו. ואמת שכן הוא במרדכי, וזה לשונו במסכת יומא (סי' תשכ"ו) וגם נהגו לקרות כל נדרי עם ש"ץ כדי שיהיו לכל הפחות ג' מתירין. וכן כאשר ש"ץ מתיר להם אף הם מתירין לו לש"ץ, שאין יכול להתיר לעצמו, כדתניא (נגעים פ"ב מ"ה) כל הנדרים אדם מתיר חוץ מנדרי עצמו ע"כ. וכל זה אינו אלא לאותן האומרים מיום כפורים שעבר עד יום כפורים זה, דהוי כמין התרת נדרים. אבל לפי מה שהגיה ר"ת מיום כפורים זה עד יום כפורים הבא עלינו לטובה, ואומר שאין אומרים משום התרת נדרים שעברו, אלא משום תנאי בנדרים העתידים לנדור בשנה הבאה. איו אנו צריכין לכל זה, רק יאמרו עמו, כי כל אחד יתנה לעצמו. ומהתימא על בעל המנהיג (עמ' שמ"ו ד"ה ור' יעקב) שכתב זה, וכתב דנוהגים כר"ת. ולא דק במילתיה שלפי דעת ר"ת אין כאן התרת נדרים.
<h4>סימן תתסו</h4>
תקנו כל נדרי בלשון ארמית, לפי שבבבל תקנו, ושם היו מדברים בלשון ארמית, וכדי שיבינו הכל, הג"ה במהרא"ק (הגהות מנהגים אות קנ"ד). ונוהגים לאומרו קודם ברכו, משום דאמרינן (נדרים עו ב) אין נשאלים לנדרים בשבת אלא לצורך השבת. אורח חיים (סי' תרי"ט).
<h4>סימן תתסז</h4>
וקודם שיתפללו מתירין לכל העבריינים כדי להתפלל עמהם. ואפילו אם לא יבקשו שיתירו להם, דאמר ר' שמעון חסידא (כריתות ו ב) כל תענית צבור שאין בו מפושעי ישראל אינו תענית, שהרי חלבנה ריחו רע ומנאה הכתוב עם סממני קטורת (מרדכי יומא סי' תשכ"ה, וכלבו סי' ס"ח). ואומרים בזה הלשון בישיבה של מעלה ובישיבה של מטה, על דעת המקום ועל דעת הקהל, אנו מתירין להתפלל עם העבריינים (מנהגים דבי מהר"ם מרוטנבורג).
<h4>סימן תתסח</h4>
וש"ץ מברך שהחיינו בלא כוס, ואחר כך מתחילין ברכו. ונוהגים לומר בקול רם ברוך שם כבוד מלכותו לעולם ועד, וסמך לדבר ממדרש אלה הדברים רבה בפרשת ואתחנן (פ"ב, לו) כשעלה משה לרקיע, שמע למלאכי השרת שהיו מקלסים להקב"ה ברוך שם כבוד מלכותו לעולם ועד והורידה לישראל. למה הדבר דומה לאדם שגנב הומו"ן [פירוש חפץ] מתוך פלטרין של מלך ותיקן לאשתו, ואמר לה אל תתקשטי בה אלא בצינעא בתוך ביתו. לכן כל השנה כולה אומר אותה בלחש, וביום הכפורים אומר אותה בפרהסיא, לפי שאנו כמלאכי השרת, כן כתב האורח חיים בסימן תרי"ט. ואומר אני התינח לההוא מדרש, אך לפי מה דאיתא בפסחים בפרק מקום שנהגו (נו א) כשקרא יעקב לבניו בקש לגלות להם את הקץ, נסתלקה ממנה שכינה. אמר שמא יש בכם שאינו הגון, פתחו ואמרו שמע ישראל ה' אלהינו ה' אחד, פתח הזקן ואמר ברוך שם כבוד מלכותו לעולם ועד. ואמרינן נמי התם היכי נעביד, נימריה לא אמריה משה, לא נימריה הא אמריה יעקב, תקנו לומר אותו בחשאי. ולפי זה למה אמרינן אותו בקול רם ביום הכפורים.
ונראה לי שבכל השנה אין מייחדים השם כולם בלבב שלם, ושמא ימצא אחד שאינו מייחד בכל לבבו, ונמצא כל העדות בטלה, כי כל העדות שנמצא בהן קרוב או פסול כל העדות בטלה (סנהדרין ט א). לכן תקנו לומר בחשאי, דאז מי שאין לבו שלם לייחד את ה' בלבבו אז הוא שותק ואינו בכלל העדות. אבל אם יאמר בקול רם, אז מחמת בושה על כרחו יאמר בפיו ובשפתיו ולבו בל עמו, ואז הוא פסול גמור והוי כל העדות בטל. אבל ביום הכפורים עם ה' אלה כולם כאחד עונים ואומרים ברוך שם כבוד מלכותו לעולם ועד בכל לבבם, נכון לאמרו בקול רם, כי כל ייחוד ראוי לאומרו בקול רם כדכתבתי לעיל סי' תתי"ז, וגם לעורר הכוונה. וזהו כוונת המאמר נימריה כלומר בקול רם לא אמריה משה, מאחר דלא היו כולם בלבב שלם, ונמצא אחד מהם פסול, לא נימריה אמרו יעקב, לכך תקנו לאומרו בחשאי, וכן דרשתי ברבים.
<h4>סימן תתסט</h4>
ואחר ברכו מתחיל לעמוד מי שרגיל לעמוד. ורשאין לעמוד על ספסל או על כל דבר שירצו, רק כשמתפללין י"ח ברכות יעמדו על הקרקע, על דרך ממעמקים קראתיך (תהילים קל, א). ואם חלש דעת העומד, רשאי לישען ולסמוך מתי שירצה (מהרי"ל ליל יו"כ ב'). ונשים נראה לי שאין תועלת בעמידתן שהרי אין יכולין להיות כמלאכים, וטעות הוא בידם וחשבו שיש בזה תועלת, והלואי שלא יזיק דמצערי נפשייהו במה שלא צותה תורה, ואין בה לא יסוד ולא מנהג.
<h4>סימן תתע</h4>
ואותן העומדים לא יעצרו נקביהם, חדא דתפלתו תועבה ואית ביה משום בל תשקצו, מהר"ר יעקב וויי"ל (סי' קצ"ב).
<h4>סימן תתעא</h4>
כתב באורח חיים (סי' תרי"ט) נהגו ללון בבית הכנסת, ואומר שירות ותשבחות כל הלילה. וסמך מהא דתנא מיקירי ירושלים לא הוי ישנים כל הלילה (יומא יט ב). וכתבו הגהות מיימוני (שביתת עשור מנהגי יו"כ) נוהגים בני אדם לישן בבית הכנסת, לפי שאומרים זמירות ושירות רוב הלילה. ויש שעושין כדי לשמור הנרות, ואין כאן חשש איסור, וכן נהג הר"ם, אך היה ישן במערב רחוק ממקום התפלה, או בבית הכנסת של נשים כשלא היו שם נשים ע"כ. ואותם נערים הקטנים שמרבים אכילה גסה, ומרבים באכילת פירות, והם מרבים רוחות בגופם, נכון שלא ילינו בבית הכנסת, פן ח"ו היו מזלזלים בנפיחות. ומי שיהיה ש"ץ יזהר מלהקיץ כל הלילה, כי קולו נעכר ונתעמם מזה (מהרי"ל ליל יו"כ י"ב).
<h4>סימן תתעב</h4>
שחרית משכימים מאד לבית הכנסת כדי לקרוא קריאת שמע בזמנו, וש"ץ מתחיל המלך יושב כמו בראש השנה. ונוהגים לומר לאל עורך דין קודם הסילוק מי יתנה, ופותחין הארון קודם אמרו עד אחר האדרת והאמונה, עד הסילוק מי יתנה קדושה כבודו כו' עם אדיר אדירנו. וכן בכל ארבע תפלות, לפי שיש בו ממקומו הוא יפן ששייך לומר כן ביום כפורים, לפי שבו ביום מרבים בתפלה ותשבחות ואז הכסא כבוד עולה ונגבה. גם אומרים בו משרתיו שואלים זה לזה איה מקום כבודו, כי אף המלאכים לא ידעו מקומו מתוך שכבודו עולה ונגבה, ואין שייך לומר ממקומך. לכן אין לומר נקדש שיש בו ממקומך. ומזה הטעם אומרים בכל שבת ממקומו למוסף, לפי שכבר הרבו בשירות בתשבחות. ויש אומרים בשחרית אומרים ממקומך, לפי שאז עדיין הם ג' שעות הראשונות שישב הקדוש ברוך הוא על כסא כבודו וזן את כל העולם כולו מקרני ראמים ועד ביצי כנים (ע"ז ג ב) ושייך לומר לשון נוכח. אבל במוסף כבר עמד מכסאו וישב על כסא דין ודן, כי סתם מוסף בשניות, ואנו מתפללים שיפנה מכסא דין לישב בכסא רחמים, כן הוא בתוספות פ"ק דע"ז (שם ד"ה שניות). ולכן ביום כפורים שהוא דן את כל העולם כולו אומר בכל הד' תפלות ממקומו.
ממקומו הוא יפן. "מקום" הוא שם של ד', כי מקום עולה קפ"ו, והשם של ד' עולה ג"כ קפ"ו במספר מרובע, על דרך י' פעמים י', ה' פעמים ה' כו'. וזהו יפן ברחמיו, כלומר השם של ד' הוא בא"ת ב"ש מצפ"ץ, והוא בגימטריא ברחמי"ם, ולכן ה' הוא מדת הרחמים. וזהו שאנו אומרים ממקומו הוא יפן ברחמים, פירוש ה' שהוא מקום הוא יפן באלפא ביתא ההפוך לברחמים. וכן מעולם בגימטריא קפ"ו, וזהו שמך מעולם, וכן וה' אלהים חיים בגימטריא קפ"ו, וזהו ברוך כבוד ה' ממקומו (הגהות מנהגים קס"א).
<h4>סימן תתעג</h4>
ומפקין ב' ספרי תורות, באחד קורין בפרשת אחרי מות, מפני שיש שם עבודת היום, ששה גברי כנגד היום שמכפר על יצורי עולם שנבראו בששת ימי בראשית, ועל מעשה עולם הזה אשר הוא שיתא אלפא. ובשני קורא המפטיר בפנחס ובעשור לחדש (במדבר כט, ז), ומפטיר בישעיה (נז, יד) סולו סולו, לפי שיש בו מענינו של יום הלא זה צום אבחרהו, וכן לקדוש ה' מכובד. ואמר מר (שבת קיט א) זה יום כפורים, כן הוא בתניא (רבתי יוה"כ, משבלי הלקט סי' ש"כ). והמפטיר אין צריך לומר מלך מוחל וסולח, כי מה ענין מחילה וסליחה אצל ספר תורה. אלא אומר ודברך אמת וקיים לעד, ברוך אתה ה' מלך על כל הארץ מקדש ישראל ויום הכיפורים (מנהגים שם).
<h4>סימן תתעד</h4>
נהגו לפסוק צדקה בעד המתים, וראיה לזה מפרק עגלה ערופה (עי' ספרי שופטים ר"י) דתניא כפר לעמך ישראל (דברים כא, ח) אלו החיים, אשר פדית אלו המתים, מלמד שהמתים צריכים כפרה, מרדכי (יומא סי' תשכ"ז). ומה שפוסקים צדקה בעד המתים ביום כפור ולא בשאר יום טוב או בראש השנה. יש להם אסמכתא, שכתוב בסוף פרשת ואתה תצוה (שמות ל, י) הכפורים אחת בשנה יכפר, וסמיך ליה ונתנו איש כופר נפשו לה', בזמן שיתן לכפרת הנפש.
ומה מועיל למת שהחי יתן צדקה בעדו, אלא השם יתברך בוחן לבבות החיים והמתים, אם אותו המת בחיים היה נותן צדקה, ואם היה עני אותו המת אך בטוב והיה נותן אם היה לו, אז תועיל לו קצת. כי החי יכול לבקש להקל דין המת, כדוד על אבשלום (סוטה י ב), וכר' יוחנן על אחר (חגיגה טו ב) לכשאמות אפסוק עשן מקברו. אבל אם נתן בעבור רשע אין מועיל. ונותנין לכבוד המתים, שהצדיקים מליצים על צאצאיהם, כי יוצאים מתחת הכסא שהוא חלול למטה ממקום שכינה. אעביר כל טובי על פניך (שמות לג, יט) "טובי" בא"ת ב"ש "נפשם", דרך דלת הכסא יוצאים. "כסא" באלב"ם "דלת", ושם התורה מגלה עפה. "כסא" בא"ת ב"ש "לחת", הכסא כאבן ספיר הלוחות סנפירין. "כסא לחת" בגימטריא "חסד ואמת". וזהו צדק ומשפט מכון כסאך חסד ואמת יקדמו פניך (תהילים פט, טו). והלומד ספר לשם שמים יזכה לגן עדן. מקום ספיר אבנים תירגם וגינתא דעדן אתר דשיזבא, ולכך אבן יששכר ספיר. וכשישראל עוסקים לקרות בתורת אמת, אז הצדיקים מליצי הצדק למעלה אמת מארץ תצמח וצדק משמים נשקף, לכך בשעת קריאת אמת וצדק. וכן אם אירע למול בראש השנה מוהלים אותו לאחר קריאת התורה, ואחר כך תוקעים. וביום כפורים אחר קריאת התורה מלים בשעה שפוסקים צדקה, לפי שהשכינה אצל התורה, שהרי כתוב (דה"א כח, ב) אני עם לבבי לבנות מנוחה לארון ברית ה' ולהדום רגלי אלהינו.
עוד טעם למה מזכירין המתים ביום הכפורים, לפי שהזכרת המיתה שובר לב האדם ומכניע יצרו. ואפשר שעל זה קורין אחרי מות, שיתנו אל לבם השומעים כמה צריך אדם להזהר מן החטא, שהרי אהרן שהיה אוהב את הבריות ומקרבן לתורה (אבות פ"א מי"ב) לא עמדה לו זכותו, ונתערבבה לו שמחתו במיתת שני בניו הגדולים על שחטאו לפני השם. ומתוך זה שם שמים יתקדש, על דרך בקרובי אקדש ועל פני העם אכבד (ויקרא י, ג). ועוד להורות שאין ראוי לזלזל במצות הנראות אליו קלות, שהרי אלו נענשו במצוה קלה שאין בה לא כרת ולא מיתת בית דין לפי פשט המקרא. והוא בהקריבם אש זרה, ואמרו ז"ל (יומא כא ב) מצוה להביא מן ההדיוט. ואף על פי שאש ירדה מן השמים, ולא חטאו רק שעשו שלא כהוראות משה רבן, ואם היה דודם שהדבר ידוע שהיה מוחל על כבודו ולא היה מקפיד להענישם כל כך על כך, ואף לדברי האומר (תנחומא אחרי ו') שתויי יין נכנסו, לא מצינו שהוזהרו על זה. ונוכל ללמוד מזה שאפילו בדברים שלא נמצא בהם אזהרה מבוארת, והשכל מורה עליהן, עונש גדול אם לא נשמר מהם (כלבו סי' ע').
<h4>סימן תתעה</h4>
אם יש מילה אומרים זכור ברית דמילה, ואל תפר ופזמון יה איום, ומלין אחר אשרי קודם יהללו. ומברכין על הכוס ונותנין לתינוקות, דלא חיישינן דילמא אתי למיסרך כיון שאינו דבר קבוע (עירובין מ ב).
<h4>סימן תתעו</h4>
מתפללין תפלת מוסף. וזמנה הוא קודם שעה שביעית, לכך טוב לקצר בפיוטים ובסליחות שחרית, כדי למהר בענין שיתפללו מוסף קודם שבע שעות. כי אם יאחרו עד ז' שעות שכבר הגיע זמן המנחה, יצטרכו להקדימה כיון שהגיע זמנה. לכך צריכין למהר כדי שיתפלל מוסף קודם שעה ז'. והרא"ש כשהיה רואה שהיו מתאחרין היה מתפלל מוסף יחיד כדי להתפלל בזמנה (טור סי' תר"כ). ואומרים סדר העבודה, ונוהגים ליפול על פניהם כשאומרים והכהנים גם בעלינו. אבל ש"ץ כתב הריב"ש בתשובה סימן של"ב דאסור לעקור ממקומו בשעת התפלה כדי ליפול על פניו, ויש למחות ביד העושים כן.
ומהר"י סג"ל (מהרי"ל יו"כ י"ז) היה אומר אנא השם חטאתי כו', אנא בשם כפר נא. דכשהיה כהן גדול מתוודה ביום הכפורים אז היה מזכיר את השם בכנויו, וכשהיה מתפלל אנא כפר נא מזכירו ככתבו. ולכך נהגו החזנים לומר אנא בשם כפר נא בבי"ת, רצה לומר בשם המפורש. ואנא השם חטאתי בכנויו, וכן כתב מהר"ש. ועוד אמר דיש לומר אנא בשם כפר נא לעונות כו', ואין לומר סלח נא מחל נא, דמשנה שלמה היא פרק אמר להם הממונה (יומא פ"ו מ"ב) אנא בשם כפר נא ולא יותר. והעיד מהר"ר משה נוימבורג על מהרמ"ו סג"ל כשהיה אומר אנא השם היה משמיע את קולו בקול רם. וטעמא שלהי פ"ק דיומא (לט ב) כשהיה כהן גדול אומר אנא השם היה קולו נשמע ביריחו. ואמר רבה בר בר חנה אמר ר' יוחנן מירושלים ליריחו עשרה פרסאות. הנכבד והנורא מפורש קבלת נקוד מבורך. ואומר מוריק ומקטיר ומטיב, ולא אמר מקטיר ומטיב וזורק, משום דזריקה קודמה לכו"ע, ומה שהוא מוקדם במחזורים לפי האלפא ביתא נסדר (הגהות מנהגים אות קס"ח).
<h4>סימן תתעז</h4>
אין אומרים אין כאלהינו ביום כיפור, לפי שאין כאלהינו נתקן כנגד הברכות שמדלגים בשבת ויום טוב משמנה עשרה ברכות. וביום כיפור אומר אהללך בקול רם שהוא כנגד שמנה עשרה ברכות, ועוד כי בלאו הכי משלימין היום מאה ברכות שהרי ארבע תפלות יש (הגהות מנהגים אות קס"ט).
<h4>סימן תתעח</h4>
לאחר שסיימו קדיש שלם, אחר תפלת מוסף מוציאין ספר תורה. והיה ראוי לומר מקודם אשרי ובא לציון כשאר כל רגלים, אך מאחרים עד סיום תפלת מנחה להפסיק עמו בין מנחה לנעילה (מהרי"ל יו"כ כ"ה). וקורין שלשה גברי בעריות. וטעמא לפי שנפשו של אדם מתאוה להן, וצריך לקדש עצמו מהן (מגילה לא א). ובתשובת הגאונים ז"ל (רב נטרונאי או"ח סי' קפ"ח) מפני מה קורין ביום כפורים במנחה בעריות, שיום כיפורים אין מתכפרין בו עוונות עד שיחזרו בתשובה, וכיון דלא מכפר יום כיפור אלא בתשובה עמו, לפיכך קרינן בעריות שאם ח"ו יש בר ישראל שפרץ בעריות או בנדה, כיון שקורין לפניו וזוכר עבירות שבאתה לידו וחוזר בתשובה כדי שיתכפר לו אותו עון. והתוספות פרק בני העיר (שם ד"ה במנחה) כתבו הטעם שאנו מבקשים שגם הקדוש ברוך הוא לא יגלה ערותינו.
<h4>סימן תתעט</h4>
ומפטירין ביונה. והטעם ללמד לבני אדם שאין ביכולתו של אדם לברוח מאת השם אם עבר עבירות, כדכתיב (תהילים קלט, ז) אנה אלך מרוחך ואנה מפניך אברח. ועוד לעורר התשובה כמו שעשו אנשי ננוה ובה נוושעו בראות השם מעשיהם כי שבו (כלבו סי' ע').
<h4>סימן תתפ</h4>
בברכה חותם במגן דוד, ואין אומרים על התורה, כן הוא במנהגים ישנים. וכן הביא המרדכי פרק ב' דשבת (סי' רפד) מתוס' הר"ר ישראל בשם הר"ר שמואל בן הר"ר ברוך, ושם פירש טעמא למה נהיגי הכי, וכן כתב מהר"ש (מנהגים). ומהרי"ל כתב בתשובה (החדשות סי' ס"ה) אף על גב דבהגה"ה מיימוני (הגהה בסוף הל' שביתת עשור) הביא הרבה גאונים וכתב ומיניה לא תזוז, מכל מקום נוהגין כהר"ר שמואל, לפי שכבר עבר עבודת היום, אם כן על מה יאמר על העבודה, וכן כתב האגור (סי' תקפ"ח).
<h4>סימן תתפא</h4>
סמ"ג (עשין י"ט) מצות עשה להתפלל בכל יום. תפלת נעילה ביום, ואם התפלל בלילה יצא. ומפרש בגמרא בירושלמי מאי תפלת נעילה, עת נעילת שערים בעזרה, וחד אמר נעילת שער שמים.
<h4>סימן תתפב</h4>
ומתפללין כההוא דתניא (פסחים ג א) אור של יום הכפורים מתפלל שבע ומתוודה, בשחרית שבע ומתוודה, במוסף ז' ומתוודה, במנחה ז' ומתוודה, בנעילה שבע ומתוודה עכ"ל. ה' ודויים, ה' פעמים ז' ברכות, הם ל"ה. אנו מברכין לצורינו שיסכים ויאבה עם ל"ה מיימינים ומליצי יושר, ואז יהיו הרוב אחרי רבים להטות (שמות כג, ב) לטובה ולא לרעה (סנהדרין ב א). וחמשה וידויין כנגד חמשה חושים הן, מה שחטא בראייה, ושמיעה, וריח, וטעם, ומישוש. ועל כולם צריך להתבונן ולהתודות, והם חמש טבילות של כהן גדול ביום הכפורים. כתב הגהות מיימוני (סוף שביתת עשור) לפעמים לא היה אומר הר"ם אבינו מלכינו עד אחר נעילה כדי להתפלל נעילה ביום.
<h4>סימן תתפג</h4>
אחר הפזמונים, אומר שמע פעם אחת, ברוך שם כבוד מלכותו ג' פעמים, כנגד כהנים לויים ישראלים. ועוד על שם הפסוק, שנאמר (שמות טו, יח) ה' ימלוך לעולם ועד. פירוש ה' מלך קודם שנברא עולם, ה' מלך בעולם הזה, ה' ימלוך לעתיד (הגהות מנהגים סי' קע"ו).
<h4>סימן תתפד</h4>
ה' הוא האלהים ז' פעמים, כנגד ז' רקיעים שקרע לישראל והראה להם שאין עוד מלבדו. טעם אחר, סימן לסלוק שכינה שאנו מלוין השכינה משמים לשמים משמים לוילון כו', לפי ששרתה בינינו מערב עד ערב כדאיתא בגמרא (חגיגה יב ב) (הגהות מנהגים קע"ז). והתוס' כתבו פרק אין עומדין (ברכות לד. ד"ה אמר) מה שאומרים אותו ז' פעמים ביום כפורים וביום ערבה, כנגד ז' רקיעים משבחים לבורא שהוא דר למעלה מז', ומנהג כשר הוא. וגם מצינו בקרא ב' פעמים ה' הוא האלהים גבי אליהו. וכן כתבו הר"ר יונה (שם כג: ד"ה וכל) והר"ר אשר ז"ל (שם סי' ט"ז).
<h4>סימן תתפה</h4>
ואחר כך תוקעין תקיעה אחת. וטעם תקיעה זו, כתב השבולי לקט (סי' שכ"ב) וז"ל, שמעתי משום דשטן ביום כפורים לית ליה רשותא לאסטוני, ובמוצאי יום כפור בחזירתו מגערין בו. ורבינו האי גאון ז"ל כתב בתשובותיו, לא מצאתי טעם אלא דומה שהוא זכר ליובל, שנאמר (ויקרא כה, ט) ביום הכפורים תעבירו שופר בכל ארצכם, ולפי שאינו ברור חשבון זמן היובל התקינו בכל שנה לתקוע זכר ליובל. ואני מצאתי טעם אחר, לפי מה שמצינו בפרקי רבי אליעזר (פמ"ה) שכשעלה משה רבינו לקבל לוחות האחרונות עלה בר"ח אלול וירד י' בתשרי וצוה לתקוע בשופר בעלייתו וירידתו. לכך התקינו דורות האחרונים לתקוע בלילי ראש חודש אלול ובמוצאי יום הכפורים, לזכר אותן התקיעות שקבלו לוחות האחרונות בשמחה. עוד מצאתי טעם אחר, לפי שבר"ה כל באי עולם עוברין לפניו כבני מרון, וגזר דינם נחתם ביום הכפורים, ואלו הימים ימי תשובה הן, והשב בנתיים מוחלים לו כל עוונותיו. לפיכך תוקעין במוצאי יום הכפורים להודיע כי נצטדקו בדין. וכן מנהג העולם כשחוזרים מערכי המלחמה ונצחו את שונאיהן, חוזרים בחדוה ובתרועה להרים קול עכ"ל. והרוקח (סי' רי"ז) כתב הטעם לומר נצחנו השטן, ע"פ האגדה דפרקי רבי אליעזר (פרק מ"ו) ראה סמאל שאינו מוצא בהן חטא כו'.
עוד מצאתי (מהרי"ל יו"כ כ"ט) רמז לסילוק שכינה, שנאמר (תהילים מז, ו) עלה אלהים בתרועה. עוד מצאתי טעם, שבשעת נעילה הקדוש ברוך הוא חותם על הרעה והטובה, לפיכך תוקעין בשופר שיזכרו עקידתו של יצחק ויחתום גזר דינם לטובה. עוד שיזכור קולות של תקיעות מתן תורה שקבלו התורה בלב שלם ובנפש חפצה. והתוס' פרק אלו קשרים (שבת קיד: ד"ה ואמאי) כתבו טעם תקיעה זו להראות שהוא יום טוב, להרבות בסעודה בזה הלילה שנכנסים ימי שמחה, ועוד בת קול מכרזת ואומרת במוצאי יום כפורים לך אכול בשמחה לחמך. וכן כתב הסמ"ג בסי' ס"ט בלאווין, וכתב מפני שאין יום טוב זה מפורסם עשו בו תקנה לפרסמו. ומצאתי כתוב דלכן יפקדו איש את אחיו בצאתו מבית הכנסת, ויאמר איש לרעהו כדרך שאומר בשבת ויום טוב בצאתו מבית הכנסת, ע"כ.
<h4>סימן תתפו</h4>
שאלו מקמי רבי יצחק בר יודא, מפני מה תוקעין קודם שמבדילין, והלא אסור לעשות מלאכה קודם הבדלה. והשיב ודאי מלאכה אסורה, אבל תקיעת שופר חכמה היא ואינה מלאכה, וכיון שעבר היום אפילו בראש השנה שחל להיות בשבת, אינו אסור אלא משום גזירה שמא יטלנו בידו ויוליכנו אצל בקי, ויעבירנו ד' אמות ברשות הרבים שהיא מלאכה גמורה. והיכא דליכא אלא חדא תקיעה דמנהגא, ליכא למיחש להכי, משום דבחדא תקיעה לא צריך למיזל אצל בקי, ועוד שהרי כבר תקעו בראש השנה וזוכר עדיין תקיעת שופר, והשופר הוא מונח בבית הכנסת מראש השנה ואין צריך להביאו ממקום אחר לשם. עכ"ל מרדכי (יומא סי' תשכ"ז), וכן כתב רש"י בסדר שלו (עי' שו"ת רש"י סי' שנ"ד).
<h4>סימן תתפז</h4>
ומתפללים ערבית, שאין תפלת נעילה פוטרת של ערבית. ואומר הבדלה בחונן הדעת. ומבדיל על הכוס בבית הכנסת ובביתו, בורא פרי הגפן, בורא מאורי האש על אור ששבת מעבירה, כגון נרות שדלקו בבית הכנסת ולא נעשה בהם מלאכה. וגם ידליק נר המיוחד לו בביתו להבדלה, ויברך על שתיהן, כן הוא בתשובת מהרי"ל (סי' נ"ג) ובדרשותיו (יום כפור ל"ב). ואם מוצאי שבת יכבה נר דבית הכנסת ויחזור וידליקו לברך עליו בורא מאורי האש, דכיון דבמוצאי שבת הוא צריך אש שנברא, דנורא באפוקא שבתא כדאיתא בפרק מקום שנהגו (פסחים נד: מהגהות מנהגים ק"פ - קפ"א).
<h4>סימן תתפח</h4>
כתב הכלבו (סי' ע') וז"ל, ואין מברכין על הבשמים ביום הכפורים, ואפילו חל להיות בשבת. לפי שטעם בשמים במוצאי שבת להשיב הנפש היתירה הכואבת להליכת שבת, ובשבת זו אין בו נפש יתירה מפני התענית. ולדברי האומר טעם בשמים במוצאי שבת, מפני שבכל שבת שובת אש של גיהנם ואינו מסריח, ובמוצאי שבת חוזר ושורף ומסריח, ועל זה מריחים בבשמים להגין מאותו ריח. לפי זה הטעם נברך על הבשמים אף במוצאי יום הכפורים שחל להיות בשבת, ולא כן כתב הרמב"ם (הל' שבת פכ"ט הכ"ח), ולא כן אנו עושין עכ"ל, וכן הסכים הבית יוסף (סי' תרכ"ד) דאין לברך על הבשמים אפילו אם חל להיות בשבת, וכן נוהגין.
<h4>סימן תתפט</h4>
העושה ב' ימים יום כפורים, ואירע יום ב' בערב שבת שלו, אסור לאכול בשבת מה שבשלו לצרכו בערב שבת אפילו ע"י הערמה. אך מה שהכינו לצורך עצמן אוכל. אבל היכא דמתכוון המבשל להרבות בשבילו אסור, מהר"ם (שו"ת מהר"ם מרוטנבורג ד"פ סי' ע"ו, הגהות מנהגים סי' קפ"ב).
<h4>סימן תתצ</h4>
בין כפור לסוכות אין נופלין על פניהם, לפי שבהן נשלם בניין בית המקדש שיבנה במהרה בימינו, שנאמר (מלכים א' ח, סה) ויעש שלמה בעת ההיא את החג וכל ישראל עמו וגו' עד שבעת ימים, ושבעת ימים י"ד יום (שבלי הלקט סי' שכ"ג). ועוד שאותן ד' ימים נתן הקדוש ברוך הוא מתנה לישראל, שמוחל עונותיהם כל אותן ד' הימים, ואינו מתחיל למנות עונותיהם אלא מיום ראשון של סוכות, שנאמר ולקחתם לכם ביום הראשון (ויקרא כג, מ), ואיתא במדרש תנחומא (אמור ל') וכי ראשון הוא והלא ט"ו הוא, אלא ראשון לחשבון עונות.
ואגב גררא אכתוב פירושא דהאי מדרש, דאיכא למידק אימא ראשון לחג קאמר. אלא הכי קאמר וכי ראשון הוא, כלומר ראשון לכל שבעת הימים, דהיינו יום י"ד, והלא אינו אלא בט"ו, אלא מאי ראשון כו'. וכדאמרינן פ"ק דפסחים (ה א) אמר רב נחמן ראשון דמעיקרא משמע, דאמר קרא (איוב טו, ז) ראשון אדם תולד, כלומר קודם אדם הראשון. אלא מעתה ולקחתם לכם ביום הראשון הכא נמי ראשון דמעיקרא משמע כו'. אלא מהכא ראשון דכתב במקרא לא תותיב לרב נחמן, כלומר דהאי ראשון דכתיב בהו לאו למשמעותיה קאתי, אלא מבעי ליה לכדתנא דבי רבי ישמעאל כו'. וחד מינייהו האי ראשון דילן. והכא נמי איכא למימר הכי בהאי דרשה, דלא אתי האי ראשון למשמעותיה, דהיינו קודם השבעת ימים, אלא לומר מאי ראשון ראשון לחשבון עונות. וכך השיב החכם הר"ר משה אלשקר לבנו בתשובותיו סימן ק"ט.
<h3>דיני סוכות</h3>
<h4>סימן תתצא</h4>
בסוכות תשבו שבעת ימים וגו', למען ידעו דורותיכם כי בסוכות הושבתי את בני ישראל בהוציאי אותם וגו' (ויקרא כג, מג). תלה הכתוב מצות סוכה ביציאת מצרים, למה לו לתלות ביציאת מצרים, הוי ליה למימר בסוכות הושבתי את בני ישראל במדבר. וכן הרבה מצוות, לפי שהוא דבר שראינו בעינינו ובאזנינו שמענו, ואין אדם יכול להכחישנו, והוא מורה על אמיתת מציאת הבורא יתברך שהוא ברא הכל לרצונו. והוא אשר לו הכח והממשלה בעליונים ובתחתונים לעשות בהם כרצונו, ואין מי שיאמר לו מה תעשה. כאשר עשה עמנו בהוציאו אותנו ממצרים באותות ובמופתים. והסוכות שאמר הכתוב שהושבנו בהם, הם ענני כבודו שהקיפן בהם לבל יכה בהם שרב ושמש. ודוגמא לזה צונו לעשות סוכות, כדי שנזכור נפלאותיו ונוראותיו. ואעפ"י שיצאו ממצרים בחודש ניסן, לא צונו לעשות סוכה באותו זמן, לפי שהוא ימות הקיץ, ודרך כל אדם לעשות סוכה לצל, ולא היתה ניכרת עשייתינו בהם שהם במצות הבורא יתברך. ולכן צוה אותנו שנעשה סוכות בחדש השביעי שהוא זמן הגשמים, ודרך כל אדם לצאת מסוכתו ולישב בביתו, ואנחנו יוצאים מבית לישב בסוכה. בזה יראה לכל שמצות המלך היא עלינו לעשותו, עכ"ל טורים (סי' תרכ"ה).
והחכם רבי אברהם בן עזרא כתב בפרשת בשלח (שמות טו, כב) בבואם אל מדבר סיני עשו כולם סוכות כי שם עמדו כמו שנה, ומשה הודיעם כי שם יתעכבו עד שיעשו המשכן. כי בעבור זה הוציאו עצי שטים ממצרים. ולהיות זכר לסוכות שעשו שם היה חג הסוכות, כי הכתוב אמר כי בסוכות הושבתי את בני ישראל, ואיך ישבו בעננים כי הסוכות אינם דומים לעננים. ובפרשת אמור (ויקרא כג, מג) כתב כי בסוכות שהיו עושין אחר שעברו ים סוף סוכות. ואף כי במדבר סיני שעמדו שם קרוב משנה, וכן מנהג כל המחנות. והנה גם זה המועד זכר ליציאת מצרים. ואם ישאל שואל למה בתשרי זאת המצוה, יש להשיב כי ענן ה' היה על המחנה יומם והשמש לא יכם, ומימות תשרי החלו לעשות סוכות בעבור הקור.
והרוקח (סי' רי"ט) כתב וז"ל, ויש מפרשים כשצרו על ארצות של סיחון ועוג ועל כרכים שבארץ כנען, אז ישבו ישראל בסוכות, כמו שכתוב (שמואל ב' יא, יא) והארון וישראל ויהודה יושבים בסוכות, כי בשדה היה מיסך עליהן עד שכבשו רבת בני עמון, כך ישראל עד שכבשו ארץ כנען. וזהו כי בסוכות הושבתי את בני ישראל כשצרים את האומות. וכל זמן שלא כבשו וחלקו קורא יציאת מצרים, כמו שכתוב (דברים ד, מו) אשר הכה משה ובני ישראל בצאתם ממצרים והיא שנת הארבעים. זהו למען ידעו דורותיכם כי בסוכות הושבתי וגו'. שלא יחשבו מאבותינו אברהם יצחק ויעקב אנחנו יושבים בארץ, אלא ידעו שיצאו ממצרים וצרו על הערים ונתנם ביד ישראל. ומה שכתוב בעזרא (נחמיה ח, יז) כי לא עשו כן מימי יהושע בן נון, ולא אמר מימי משה. לפי שמשה לא כבש רק סיחון ועוג, אבל יהושע לכד וכבש כל הערים. לכך אמרו במגלה (ב א) כרכים המוקפים חומה מימות יהושע בן נון ולא מימות משה. כך למען ידעו דורותיכם שהקב"ה הביאם ממצרים, וכשצרים על הערים של מלכים יושבים בסוכות עד שכבשום, כדי שיקיימו מצות התלויות בארץ. והקב"ה כובש ארצות, והוא (ויקרא כה, כג) כי גרים ותושבים אתם עמדי. ולמה צוה לישב בסוכה בחודש השביעי, לפי כי תחלת ימות החמה חג המצות, וסוכות תחילת ימות החורף, כי כל ראשית להקב"ה.
והר"ר יצחק אבוה"ב כתב בספר מנורת המאור (נר ג', כלל ד', ח"ו פ"א) באמרם בפ"ק דסוכה (ב א) צא מדירת קבע ושב בדירת עראי. הייתה כוונתם שבאתה מצות סוכה זאת ללמדנו, שלא ישים אדם בטחונו בגובה ביתו וחזוקו ותקונו הטוב, ואף כי יהיה מלא מכל טוב. ואל יבטח בסיוע שום אדם, אף על פי שהוא אדון הארץ ומושל בה. אבל ישים בטחונו במי שאמר והיה העולם, כי לו לבדו היכולת והאמונה, ובמה שמבטיח אינו מתנחם ממנו, כדכתיב (במדבר כג, יט) לא איש אל וגו', לבדו המחסה והמסתור, כדכתיב (תהילים לב, י) והבוטח בה' חסד יסובבנו, ונאמר (שם צא, ב) אומר לה' מחסי וגו'. ולהעיר לאדם על זה באה מצות סוכה בזמן הזה אחר אסיפת גורן ויקב בארץ ישראל, כמו שנאמר (דברים טז, יג) באספך מגרנך ומיקבך. לפי שבזמן הזה הוא זמן בעיטה לכל, שהארצות מלאים כל טוב, והאדם כבר נאסף לעיר ומטיח את גגו ומחזיק בדק ביתו להשמר בו מזרם וממטר ומרוח ושאר פגעים, ולפיכך צוה לצאת מביתו החזק וישב בסוכה, כדי שיתעורר וישים מבטחו בשם יתברך. ויתן אל לבו כי כל הטוב שהגיע אליו מן היוצא בשדה הכל בא לו ברצון השם יתברך. ועל זה רמזו לעשותה מפסולת גורן ויקב, לזכר זה שאסף הפירות לאכול והפסולת לסכך בתתו מטר בעתו, ויזכור שכל שמירת גופו וכל אשר לו מאת השם יתברך ולא יבטח באשר לו, ע"כ.
ובהיות כי ע' פנים לתורה, ויודע כל תעלומות חכמה העלימם ונתנן כתובים בלשון שיובן מכל מלה המצות כפשטה. וגם מורה בעניין הרמוז בה למה הייתה כוונת המצוה. לכן אענה ואומר אף אני טעם מצוה זאת. צריך אתה לדעת, כי הסוכה רמוזה לשכר עולם הבא, כמו שאמרו רז"ל (עי' שמו"ר נא, ז) אמרו במדרש כי עשו הרשע רצה לאכול הנאת זה העולם, ויעקב לא רצה בהנאת זה העולם אלא לעולם הבא, כמו שאמרו על פסוק (דברים לב, ל) אם לא כי צורם מכרם. כי אברהם בירר לו שעבוד מלכיות, ולכן אמר עשו (בראשית לג, יב) נסעה ונלכה ואלכה לנגדך, כלומר שיחלקו בשוה זה העולם. ויעקב לא רצה ואמר אדוני יודע כי הילדים רכים. כלומר אדוני יודע כי האוכל הנאות זה העולם סופו יורש גיהנם, והילדים רכים ואינם יכולין לסבול אש הקשה של גיהנם, ודפקום יום אחד בדינה של גיהנם ימותו כולם. לכן יעבור אדוני לפני עבדו ואכול בשמחה הנאות זה העולם, ואני אתנהלה לאטי סובל עול גלות ועול מלכות כדי לירש עולם הבא. ובפסוק זה רמז לו כל הגלויות. יעבור אדוני לפני עבדו בגלות מצרים, ואני אתנהלה לאטי בגלות בבל, לרגל המלאכה אשר לפני בגלות מדי, ולרגל הילדים זה גלות יון, עד אשר אבא אל אדוני שעירה זה גלות אדום. ואז אמר אציגה נא עמך וגו', ולא רצה לקבל שילך לא הוא ולא עמו. וישב עשו לדרכו שעירה מדת סמאל זה דרכו כסל למו, ויעקב נסע סוכותה בחר לו העולם הבא אשר היא הסוכה אשר עתיד לעשות הקדוש ברוך הוא לצדיקים, כדאיתא בפ"ק דעבודה זרה (ג ב), וכענין שנאמר (ישעיה ד, ה) וברא ה' על כל מכון על הר ציון ועל מקראיה ענן יומם ועשן וגומר, וסוכה תהיה לצל וגומר. ודרשו פסוק זה בפרק המוכר את הספינה (ב"ב עה א) אמר רבה בר בר חנה אמר ר' יוחנן, עתיד הקדוש ברוך הוא לעשית לכל צדיק ז' חופות בגן עדן, שנאמר (שם) וברא ה' וגו'.
ומאחר שהשי"ת מחל להם עונותיהם, ועתה הוא ראשון לחשבון עונות, אמר בסוכות תשבו ז' ימים. ודרשו רז"ל (סוכה כז א) תשבו כעין תדורו, מכאן אמרו כל ז' ימים עושה אדם סוכתו קבע ודירתו עראי. כיצד, היו לו כלים נאים מעלן לסוכה, מצעות נאות מעלן לסוכה. רצה לומר כל ימי האדם והוא ימי שנותינו ע' שנה, יעשה סוכתו קבע. רצה לומר יעשת תכלית העולם הבא קבע ועיקר, ודירת עולם הזה עראי. יש לו כלים נאים מעלן לסוכה, מצעות נאות מעלן לסוכה. כלומר אם יש לו כלים נאים ומצעים נאים ישים תכליתן לעולם הבא, כלומר כדי שירחיב לבבו להגות באילת אהבים, על דרך אשה נאה ומטה מוצעת לתלמיד חכם (שבת כה ב), כמו שכתב הרמב"ם בהקדמה למסכת אבות פ"ה (ד"ה וכאשר ישים). ואמר רבא מנא מכלי בר מטללתא, כי מנא מכלי (סוכה כט א) הוא תאות עולם הזה. והסוכה היא רמוזה לעולם הבא, אשר אין שם לא אכילה ולא שתייה, אלא צדיקים יושבים ועטרותיהם בראשיהם ונהנין מזיו השכינה כמבואר בברכות (יז א). מאני משתי והם הכוסות בגו מטללתא, כי שכר הצדיקים לעולם הבא נמשל לכוס, הוא שנאמר (תהילים כג, ה) ראשי כוסי רויה, וכתיב (שם טז, ה) ה' מנת חלקי וכוסי, וכתיב (שם קטז, יג) כוס ישועות אשא. ולכן כל דבר המקבל טומאה פסול לסכך הרמוז למקום קדושה וטהרה. וכן כל ברזל פסול לסכך, דברזל מקצר ימים (עי' מידות פ"ג מ"ד). והסכך רמוז לשכר עולם הבא הוא יום שכולו ארוך חיים. ולכן הדפנות גובהן עשרה, רמז לעולם הבא הנברא ביו"ד (מנחות כט ב). ומי' עד כ' הוא הכשר סוכה, כי יו"ד מלא הוא עשרים. וכל הטפחים בסוכה י"ש טפחים פחות ב'. וסוכה דומה לב' הרי י"ש, כנגד עתיד להנחיל לכל צדיק י"ש עולמות כמבואר במסכת עוקצין (פ"ג מי"ב).
ובעניין הכשר דפנות, אפליגו בפרק קמא דסוכה (ד ב) תנו רבנן שתים כהלכתן ושלישית אפילו טפח, ר"ש אומר שלש כהלכתן ורביעית אפילו טפח. כי הדפנות הם מקבלי הסכך, כנגד אומה ישראלית אשר הן המה המקבלים שכר עולם הבא. ואיתא בפ"א דערכין (ג ב) כל האזרח בישראל ישבו בסוכות (ויקרא כג, מב), הכל חייבין בסוכה, כהנים לויים וישראלים. הכל לרבות קטן שאינו צריך לאמו. נמצא דעת ר"ש ג' מחיצות כנגד כהנים לוים ישראלים, ורביעית אפילו טפח כנגד הקטן. ודעת תנא קמא שתים כהלכתן, לפי שכהנים ולויים חד שבט הוא, לכן אין צריכין רק כנגד כהנים ולויים חדא מחיצה, וכנגד כל ישראל חדא מחיצה, ושלישית אפילו טפח לרבות את הקטן.
ומאחר שמצות סוכה רומזת להתעורר לב האדם על תכלית עולם הבא. לכן צוה גם כן ולקחתם לכם ביום הראשון כפות תמרים וגו' (ויקרא כג, מ). כי האתרוג ולולב רמז לשכר העולם הזה והעולם הבא. והדס וערבה הן רמז לדרכי התשובה, והן הצער וההכנעה. פרי עץ הדר ירמוז לשכר עולם הזה, לפי שיש מצות שהאדם אוכל עליהן פירות משנה לשנה, כשם שהאתרוג דר באילנו משנה לשנה (סוכה לא ב). כפות תמרים ירמוז לשכר עולם הבא, כשם שהלולב גדול כך שכר עולם הבא גדול. כשם שהלולב עלין שלו זו למעלה מזו, כך מדרגות עולם הבא זו למעלה מזו. וכשם שהלולב אין פריו אלא לסוף שבעים שנה, כך שכר עולם הבא אינו אלא בסוף ימיו של אדם, שכתוב בו (תהילים צ, י) ימי שנותינו שבעים שנה. הדס בו מרירות וריחו טוב, ירמוז אל הצער שהוא מדרכי התשובה. והוא שיצער אדם עצמו ושיסגף את גופו בתעניות ומלקיות ובגדרים רבים כפי מה שחטא, ושיצטער כפי מה שנהנה ועם זה יעלה ריחו לשמים. וערבה רמז להכנעה ושפלותו, לכך אינה גדילה על ההרים אלא הוא גדילה בנחל במקום נמוך ושפל, כדי שיכניע לבו וישפיל עצמו ויתכפר לו. ולפי הדרך הזה נראה ליטול ביד ימין הלולב עם ההדס והערבה, כדי לרמוז על שכר הגדול שכר עולם הבא המעותד לו בסוף עם הצער וההכנעה. וכן אתרוג רמז לשכר עולם הזה ליטלה ביד שמאל, שכן עולם הבא נמשל לימין, ועולם הזה נמשל לשמאל, ממה שכתוב (משלי ג, ז) אורך ימים בימינה ובשמאלה עושר וכבוד. ובאורו למימינים בה למי שהלך במצות לצד ימין ומכוון בהם לשכר עולם הבא. למשמאילים בה למי שהלך בהם לצד שמאל. ומכוון בהם לשכר עולם הזה, לזה נותן אורך ימים ולזה עושר וכבוד. הרי מצות סוכה ולולב רמוזים לשכר עולם הבא.
וביום השמיני הוא שמחת בית השואבה, אשר עליה אמרו רז"ל (סוכה נא א) מי שלא ראה שמחת בית השואבה לא ראה שמחה כו'. ירמוז שאם יעשה אדם כל שבעת הימים אשר הם כנגד ימי שנותיו של אדם סוכתו קבע, רוצה לומר שישים כל תכליתו לעולם הבא. אזי מיד אחרי מותו הוא מזומן לחיי עולם הבא, ולשמוח בשובע שמחות אשר עליה נאמר (ישעיה סד, ג) עין לא ראתה אלהים זולתך, ונאמר (תהילים ה, יב) וישמחו כל חוסי בך, ונאמר (שם טז, יא) שובע שמחות את פניך נעימות בימינך נצח. זהו הנראה לי בטעם מצות הללו. והשם יתברך יראנו נפלאות מתורתו אמן.
<h4>סימן תתצב</h4>
אעפ"י שדין סוכה שתים כהלכתן ושלישית אפילו טפח, נהגו עכשיו לעשות מחיצות שלימות, כי אין הכל בקיאין בדין המחיצות (רמ"א סי' תר"ל ס"ה). ומי שאין לו כדי צרכן למחיצות, אמר מהר"י סג"ל (סוכה ה') דיותר טוב שיעשה אדם שלשה מחיצות שלימות לסוכה. ממה שיעשה ארבע מחיצות רעועות. ומאחר דנהגו לעשות ארבע מחיצות שלימות, מטעם זה נהגו שעושין עיגול בתוך הפתח כשאר פתחים, דאם לא היתה עגולה מבפנים הוי ליה צורת הפתח מן הצד, דרוב בני אדם מחברין אותו הנסר שיהיה המשקוף מן הצד, ואיכא מאן דאמר דלא שמיה פתח. אבל אותן סוכות הבנויות שנה לשנה בפתח גמורה אין צריך אותו עיגול, ואפילו מנהגא ליכא.
<h4>סימן תתצג</h4>
אין לסמוך על היריעות המצויירות שתולין אצל המחיצות לנוי, דאז הוי מצוה הבאה בעבירה, דהיריעות מנתקות וברוח מצויה אין עומדין, ולא שמה מחיצה. ועוד דרוב פעמים מסככים הסכך ואחר כך תולין היריעות, והוי מן העשוי (מהרי"ל שם ה').
<h4>סימן תתצד</h4>
מותר לתלות בהיריעות שעטנז, רק שיהיו תולין למעלה מתשמיש אדם. ואם מצילין למעלה מן החמה והרוח אין לחוש. מהרי"ל (שם) ומהר"י ווייל (סי' קצ"א).
<h4>סימן תתצה</h4>
מותר לעשות מחיצות שיהא בין כל דף ודף פחות משלשה טפחים, דאמרינן לבוד. יתלה שם יריעות להציל מן הרוח, והיריעות אינן יכולין להתיר הרחקת הדפין ביותר משלשה טפחים (מהרי"ל שם).
<h4>סימן תתצו</h4>
העושה סוכה למטה בבית תחת הגג שהסירו הרעפים, אף על פי שנשארו עדיין העצים הדקים שהרעפים מונחים עליהם כשירה. אבל אם הרעפים סמוכין זה לזה פחותים מג' טפחים פסולה דאמרינן לבוד. ואם סיכך על הלטי"ש, אפילו הם סמוכים בפחות משלש לא אמרינן כהאי גוונא לבוד להאסר, משום דסכך כשר רבה עליו ומבטלה. ואפילו תחת הגג נמי אם הוא בעניין דאם מסלקת לסכך שתחת הלטי"ש הוי חמתה מרובה מצלתה פסולה. ולדעת הר"ר יחיאל מפרי"ש (כלבו סי' ע"א) והר"ר פרץ (הגהות הסמ"ק מצוה צ"ג הל"ה) בכל עניין צריך לזקוף קנים מן הסכך עד הגג, לערב שני הסככים יחד להיות הכל סכך אחד. והירא דבר ה' יחוש לדבריהם לכתחלה, וכן משמע בדרשות מהרי"ל (שם).
<h4>סימן תתצז</h4>
מותר לעשות סוכה תחת הגגות העשוים לפתוח ולסגור, ומותר לסוגרן מפני הגשמים ולחזור ולפותחן. ואפילו ביום טוב שרי לסוגרן ולפותחן אם יש להם צירים שסוגר ופותח בהן, ואין בזה משום סתירה ובניין ביום טוב (רמ"א סי' תרכ"ו ס"ג).
<h4>סימן תתצח</h4>
כתב האורחות חיים (סוכה סי' כ"ו) וז"ל, נוכל לומר שאלו העושים סוכתם בתוך הבית, ואין מסירין הרעפים עד אחר סיכוך הסוכה, שאין צריך לנענע הסיכוך אחר כך משום תעשה ולא מן העשוי. לפי שהסרת הרעפים ופקפוק הדפין הוא המעשה להכשיר הסיכוך הנעשה בפיסול, עד כאן לשונו. וכן הוא דעת האור זרוע (סי' רפ"ט) והר"ר אלחנן (מהר"ם מרוטנבורג ד"פ סי' קפ"ב) וכן כתב הכלבו לדעת בעל ההשלמה בסימן ע"א.
<h4>סימן תתצט</h4>
אותן סוכות העשויין תחת הגג, וכשמגביהים הגג לפעמים הצריפים משופעים, יזהר שלא ישב תחת השיפוע.
<h4>סימן תתק</h4>
פירש סדין תחת הסכך לנוי, אם הוא בתוך ארבע טפחים לגג כשרה, ואם הוא רחוק ארבע טפחים מן הגג פסולה. ואם אינם לנוי, אף על פי שהוא בתוך ארבע טפחים פסולה. ויש ליזהר שלא לתלות שום נוי סוכה רק בפחות מארבע לסוכה. אבל אם אותה עטרה שעושים לנוי חמתה מרובה מצלתה ליכא למיחש, דלא מצי פוסל דלא מתקרי סכך אלא אם כן צלתו מרובה מחמתו (מהרי"ל סוכה י"ג).
<h4>סימן תתקא</h4>
אמר מהר"י סג"ל (סוכה ז') כל דבר המקבל טומאה אסור לסכך בו. לכן יזהר כל אדם שלא להניח סולם או שברי כלים של ספסלים וקתדראות על הסכך להחזיק את הערבה, דחיישינן שמא נטמאו במדרס ע"כ. ומהרא"י כתב בתרומת הדשן סימן צ' דשרי אפילו לכסות בסולמות ע"ש. ובתשובת להרמב"ן (המיוחסות) סימן רט"ו נסתפק בדבר. ואותן סולמות העשויות בצידי העגלות, היה נראה לאסור לכסות בהן וגם להניחן על הסוכה, דסתם סולמות שאני, דלמאן דמתיר סבירא ליה דאע"ג דעולין ויורדין בהן אינן מטמאין מדרס, מטעם משום דאינן עשוין להנאת מדרס אלא כדי לעלות ולירד בהן. אבל סולמות העגלות לפעמים יושבים על הסולמות, והוא הנאת מדרס ממש. ואף על גב דעיקר עשייתן אינו להכי, מכל מקום יש לדמות אותה להא דכתב הסמ"ק (הגהות ר"פ סי' קפ"א אות י') באותן הכובעים של לבדים, אף על גב שאין עשוין לקבל מים, מכל מקום על ידי הדחק מותרים ליטול מהם, שעוברי דרכים רגילין לשתות מהן ע"כ. ואף על גב דעיקר תשמישן אינן להכי, מכל מקום כיון שעוברי דרכים רגילין לשתות מהן חשיב תשמישן להכי, הוא הדין נמי הכא. ועוד דהוי כמו סמיכת כסא וספסל, דהא סמכינן בהו בשעת ישיבה בעגלה. אף כי יש לחלק דסמיכת כסא וספסל הם מגוף הכלי שנטמא במדרס, אבל הסולמות כלי אחר הוא, מכל מקום יש שהם מחוברין. לכן נכון להחמיר לכתחלה. וסולמות של לולין מותר לכתחילה, דאע"ג דכלי היא מכל מקום לא מקבל טומאה, דכלי עץ שאין בו בית קיבול אינו מקבל טומאה, וחשש מדרס נמי ליכא בהו.
<h4>סימן תתקב</h4>
לחבר כלונסות הסוכה במסמרות של ברזל, או לקשרם בבלאות שהם מקבלים טומאה, כתב מהרא"י בתרומת הדשן בסי' צ"א דאין קפידא.
<h4>סימן תתקג</h4>
הא דנהגו לסכך בערבה ולא בנסרים אפילו פחותים פחותים משלשה, משום גזירת תקרה הוא. הגה מיימוני (סוכה פ"ה ה"ז).
<h4>סימן תתקד</h4>
אמר מהר"י סג"ל (סוכה ט"ו) מה שאומרים העולם שצריך לסכך הסוכה עד שיהיו הכוכבים נראים דרך הסכך, ודאי יש פוסקים כן. אכן שמע מרבו מהר"ש ז"ל שהיה מסכך הסכך עב ביותר, דאי אפשר לסכך כל כך שלא יהא נראה מתוכו דרך הגג בשום מקום. גם אם אין רואים בלילה, מכל מקום ביום רואים כמה חורים וסדקים בכמה מקומות ע"כ. אבל מכל מקום אל יסכך אותה עב ביותר שלא יוכלו הגשמים לירד בתוכה, כך דרש מהר"י וויי"ל (סי' קצ"א).
<h4>סימן תתקה</h4>
לא יקצצו הישראל לסכך בעצמו, אלא יקנה אותה מגוי, דכל גזל אין עושין ממנו סוכה לכתחלה. והיהודים המביאים בעצמם יתנו לגוי פרוטה טרם שקוצצים הערבה, ואז הוי מותרת לו בשנוי רשות (רמ"א סי' תרל"ז ס"ג).
<h4>סימן תתקו</h4>
ויעשה סוכה במקום שיכול להיות תדיר שם, הן לאכול שם הן ללון שם, כגון שלא במקום טינופות וסירחון, או במקום סכנות לסטים וגנבים, דאז אפילו ידי חובת אכילת סוכה לא יצא, מאחר דאין יכול ללון שם, כן פסק הרא"ם בהג"ה מיימוני בהלכות סוכה (פ"ו אות א') וכן בספר יראים סימן קכ"ג (מהרי"ל סוכה ד').
<h4>סימן תתקז</h4>
תנו רבנן (סוכה לז א) בסוכות תשבו שבעת ימים, תשבו כעין תדורו. מכאן אמרו כל שבעת הימים עושה אדם סוכתו קבע ואת ביתו עראי, היו לו כלים נאים מעלן לסוכה, מצעות נאות מעלן לסוכה, אוכל ושותה בסוכה ומטייל בסוכה. ואפילו אם רוצה לספר שמועות עם חבירו יכנסו לסוכה (מהרי"ל סוכה י"ט). ושונה בסוכה, פירוש למגרס ולא לעיוני. והמתפלל רצה מתפלל בסוכה או חוץ לסוכה. אורח חיים (טור סי' תרל"ט) בשם הרמב"ם (פ"ו ה"ט), וכן הכלבו (סי' ע"א).
<h4>סימן תתקח</h4>
המקיז דם חייב לאכול בסוכה, אור זרוע (סוכה סי' רצ"ט) ותשב"ץ (סי' קמ"ה) וקלויזנ"ר בהג"ה באור זרוע בסוכה דף ס"ד. ודמי להא דכתב האורח חיים (סי' תר"מ) שאין לעשות סוכתו תחלה במקום ריח רע או רוח ולומר מצטער אני (הגהות מנהגים סי' קצ"א). ושוחקים בסוכה, מהרי"ו בדרשותיו (סי' קצ"א).
<h4>סימן תתקט</h4>
אמר רבא מנא מכלי לבר מטללתא (סוכה כט א). יש מרבותינו ז"ל מפרשים משום מיאוס, ומאני מכלי היינו כגון קערות שנמאסות אחר אכילה. ויש מרבותינו ז"ל שמפרשים קדירות ואגני דלישנא. וטעמא דכעין תדורו בעינן, והני אין רגילין להיות בבית דירה אלא בית יש להם לבדם. ונהגו שלא להשתמש בסוכה דברים של בזיון, כגון שטיפת קערות וכיוצא בהן, דלא להוי מצות בזויות עליו, כלבו (סי' ע"א) בשם הר"ר אשר (ארחות חיים סי' ל"ד).
<h4>סימן תתקי</h4>
שרגא נר חרס, אם הסוכה קטנה צריך להוציא מן הסוכה, אבל בסוכה גדולה כמו שלנו אין צריך. אבל המנהג שאין מביאין נר חרס בתוכה, כי אם מנורת ברזל ונחושת ונר שעוה, עכ"ל הרוקח (סי' רי"ט). וראבי"ה (סי' תרמ"א) אסר בסוכה קטנה אפי' שרגא של זהב או חדשה, מאור זרוע (סי' ש"ד). ובאשיר"י פרק הישן (סי' י"ט) מפרש הטעם משום שמא יתקרב הנר לדופני הסוכה ותאחז בהן האור. והמרדכי (סי' תשמ"ה) הוסיף לבאר משום דמבעית ונפיק, וגם משום דממעט בשיעורא (הגהות מנהגים קצ"ז).
<h4>סימן תתקיא</h4>
תנן (סוכה כו א) אוכלים ושותים עראי חוץ לסוכה. וכמה עראי, מסיק אביי כד טעים בר בי רב ועייל לכלה, פרש"י שזהו כביצה. ועראי דקתני לא אשתייה קאי, דכל שתייה עראי היא, כן כתב הרא"ם בספר יראים (השלם סי' תכ"א). וכן כתב התשב"ץ (סי' קמ"ד) דמהר"ם ז"ל שתה יין חוץ לסוכה. והמחמיר שלא ישתה חוץ לסוכה אפילו מים תבוא עליו ברכה. אבל עכ"פ אין מברכין לישב בסוכה אפילו אשתיית יין, כן מסיק האשיר"י (סוכה פ"ד ס"ד) והמרדכי (סי' תשמ"א).
<h4>סימן תתקיב</h4>
פירות מותר לאכלם חוץ לסוכה. אמנם מהר"ם ז"ל מחמיר על עצמו שאינו אוכל חוץ לסוכה אפילו פירות, לפי שיש בפרק בתרא דיומא (עט א) ב' לשונות, חד אמר פירות בעי סוכה, וחד אמר פירות לא בעי סוכה, והוא עושה כדברי המחמיר, תשב"ץ (סי' קמ"ד). והר"ר פרץ כתב בהג"ה (בסמ"ק סי' צ"ג אות ס"ב) ומיהו המסקנא הוא דפירי לא בעי סוכה והמחמיר תבוא עליו ברכה, כדאמרינן בסוכה (כו א) גבי ההוא דר' צדוק, שהביאו לפניו כותבת ודלי של מים, ואמר העלום לסוכה, לפי שרצה להחמיר על עצמו. ודוקא פירות הוא דלא בעי סוכה, אבל בשר וגבינה ושאר דבר חוץ מפירות בעי סוכה אף על פי דלא הוי פת, דאמרינן בסוכה (כז א) אם השלים במיני תרגימא יצא. ומיני תרגימא היינו בשר וכיוצא בו, ומדמהני השלמה שמע מינה דבעי סוכה. ודלא כפירוש הקונטרס שפירש מיני תרגימא היינו פירות, דודאי פירות לא בעי סוכה ולא מהני ביה השלמה עכ"ל. וכן כתב הכלבו (סי' ע"א) בשם הר"ר יצחק. אבל אנן דקיימא לן דמיני תרגימא הוא מאכל שעשוי מה' מינים, כדמוכח בתוספתא (ברכות פ"ד ה"ד) אין ראיה ממיני תרגימא לבשר וגבינה, וכן הרא"ש (פ"ב סי' י"ג) דחה לדברי הר"ר פרץ (עי' בית יוסף סי' תרל"ט).
<h4>סימן תתקיג</h4>
תניא (סוכה כו א) אוכלים עראי חוץ לסוכה ואין ישנים עראי חוץ לסוכה. מאי טעמא אמר אביי גזרה שמא ירדם, ורבא אמר לפי שאין קבועה לשינה, פירוש שינה כל שהוא מקרי קבע. וקי"ל כרבא, הלכך אפילו הניח ראשו בין ברכיו דקים ליה שלא ירדם אסור (יראים סי' תכ"א).
<h4>סימן תתקיד</h4>
הא דלא מברכין אשינה לישב בסוכה, משום דשמא לא ישן ויהי הברכה לבטלה, אשיר"י פרק בתרא דסוכה ופרק קמא דברכות (סי' י"ג). וכן כתב התשב"ץ סימן קמ"ב. והטור כתב שם (סי' תרל"ט) בשם רבינו תם, דברכת סוכה שמברך על האכילה פוטרת כל השאר.
<h4>סימן תתקטו</h4>
עיקר המצוה לישן עם אשתו בסוכה, מדאמרינן בריש ערכין (ג א) הכל חייבים בסוכה אפילו כהנים, דס"ד אמינא תשבו כעין תדורו. ופרש"י דכהנים הוי בני עבודה ואינן יכולין לדור איש ואשתו, דאין נזקקין לנשותיהן מפני הרגל כו', אימא לא לחייבו בסוכה קמשמע לן. ומטעם זה מקילין עכשיו בשינה משום שאין יכול לישן עם אשתו שאין לו סוכה מיוחדת ולכן פטור. והמרדכי (סוכה סי' תשמ"א) כתב שסומכים העולם על דבר זה שיראים מן הצינה כחולה שאין בו סכנה דפטור מן הסוכה.
<h4>סימן תתקטז</h4>
תנן (סוכה כח ב) ירדו הגשמים, מאימתי מותר לפנות משתסרח המקפה. וכתב ר"א ממי"ץ (יראים השלם סי' תכ"א) מי שאינו בקי בזה השיעור, יתן לבבו אם מצטער באותו דבר שבשאר ימות השנה בדבר כזה יוצא מביתו, רשאי לצאת מסוכתו. ואם פסקו גשמים אין צריך לחזור לסוכה לאכול, וכן היה ישן בסוכה וירדו גשמים וירד, אין מטריחין לו לעלות עד שיעור משנתו אחר שיעלה עמוד השחר. כלומר דתרתי בעינן, שיעור ושיעלה עמוד השחר, שאם עלה עמוד השחר ולא הקיץ אין מקיצין אותו, או אם הקיץ ולא עלה עמוד השחר אין מטריחין אותו לעלות. ואפי' ירדו גשמים מועטים יצא דבגשמים כל דהו מצטער שלא יוכל לישן, מהר"י ווייל (סי' קצ"א).
<h4>סימן תתקיז</h4>
וכל זה בשאר ימים, אבל בלילה ראשונה חייב לאכול כזית בסוכה אפילו ירדו גשמים, סמ"ק (סי' צ"ג) וכן באשיר"י (סוכה פ"ב סי' כ') משמו. וכן כתב הכלבו (סי' ע"א) וז"ל, והר"ם ז"ל ורבינו יודא בכתב ידו בתוספתא דסוכה, דאף על גב דמותר לאכול בבית משום ירידת גשמים, מכל מקום בליל ראשון של סוכות צריך לאכול בסוכה אפילו ירדו גשמים, דגמרינן ט"ו מחג המצות, מה להלן לילה ראשונה חובה מכאן ואילך רשות, אף כאן לילה ראשונה חובה מכאן ואילך רשות. ועל כרחין בירדו גשמים קאמר, דאי בשלא ירדו מאי קאמר מכאן ואילך רשות, והלא ביום טוב ראשון מיהו חובה לאכול בסוכה ביום משום כבוד יום טוב. אף על גב דבחולו של מועד אי בעי אכיל פת אי בעי לא אכיל פת כי אם פירות, מכל מקום ביום טוב צריך לאכול פת משום כבוד יום טוב, ואם כן אי הוי מיירי בלא ירדו גשמים מאי איריא בלילה אפילו ביומו עצמו. אלא שמע מינה דמיירי בירדו גשמים דהוי רשות אפילו ביום טוב ראשון, ואפילו הכי קאמר בלילה ראשונה חובה דומיא דמצה, דהתם אי אפשר להפטר בשום ענין ממצה בלילה ראשונה. ומיהו כזית פת בסוכה סגי דומיא דמצה, אך צריך שיהא ודאי לילה להקדים דומיא דמצה, כדמפרש הר"י מאורליינו"ש פרק ערבי פסחים עכ"ל.
אבל בליל שני, כתב בתרומת הדשן (סי' צ"ה) דנוטה שאם ירדו גשמים כל זמן אכילה עד עת השינה, דהשתא אי אפשר לאכול בסוכה בלא מצטער, דסמכינן אגאונים המתירין.
<h4>סימן תתקיח</h4>
כתב מהר"י וויי"ל (סי' קצ"א) כשיורדים גשמים יש נוהגים לברך ברכת המזון בבית. ולא שפיר עבדי, דצריך לברך במקום סעודה. וכן פסק ר"י בר נחמן, בלילה ראשונה אם ירדו גשמים אוכל כזית סוכה ומברך ברכת המזון בסוכה ואחר כך אוכל בבית כל צרכו (הגהות מנהגים סי' קצ"ו).
<h4>סימן תתקיט</h4>
נשים פטורות מן הסוכה, ולא דמי לארבע כוסות בפסח, דאמרינן (פסחים קב ב) גם הם היו באותו נס, דהתם הוי דרבנן, אבל בדאורייתא לא אמרינן הכי (הגהות מנהגים סי' קפ"ט).
<h4>סימן תתקכ</h4>
קטן הצריך לאמו, וחולה רק שחש בראשו או בעיניו, הוא ומשמשו והעוסק במצוה ושלוחי מצוה, והמצטער מחמת גשם ורוח או ריח רע שבא לו במקרה, כולן פטורין מן הסוכה. ומי שכבו לו נרות בליל שבת בחג הסוכות ויש לו נר בביתו, שרי לצאת מן הסוכה כדי לאכול בביתו במקום הנר, תרומת הדשן סימן צ"ג. ובסי' צ"ב כתב, דמי שצר לו המקום בסוכה לשינה בענין זה שאינו יכול לישן בפישוט ידים ורגלים, לא קרי כהאי גונא מצטער וחייב לישן בסוכה.
<h4>סימן תתקכא</h4>
כל הפטור מן הסוכה ואינו יוצא, אין מקבל שכר והדיוט הוא, הגה"ה מיימוני (פ"ו אות ג').
<h4>סימן תתקכב</h4>
כשיצא מהסוכה מחמת גשם, יזהר שלא יבעט במצוה לומר מה לי לישב כאן, רק יצא בהכנעה ובכובד באימה ופחד כאילו הוא עבד ורבו מבזה בעבודתו, מהרי"ל בדרשותיו (סוכה כ"א).
<h3>ארבעת המינים, הושענא רבה, שמיני עצרת</h3>
<h4>סימן תתקכג</h4>
ולקחתם לכם ביום הראשון פרי עץ הדר וכפות תמרים וענף עץ עבות וערבי נחל ושמחתם לפני ה' אלהיכם שבעת ימים (ויקרא כג, מ). בפרק לולב הגזול (סוכה לד ב) ולקחתם שיהא לקיחה לכל אחד ואחד. לכם משלכם, להוציא את השאול ואת הגזול, מלמד שאין אדם יוצא בלולב של חבירו ביום טוב ראשון של חג, אלא אם כן נתנו לו במתנה. "לולב" בגימטריא "מיוחד", לומר שיהיה לכל אחד לולב מיוחד ולא בשל חבירו. ואיתא נמי בירושלמי לכם ולא בגזל, ביום ולא בלילה. "לכם ביום" בגימטריא "לא בגזל ובליל". וכל ד' מינים יהיו לכם ולא גזל, שהגזל פסול, לכן בתמניא אפי (תהילים קיט) ד' פסוקים יש בהן ד' תיבות, וסימנך בוס"ק, ב'פקודיך אשיחה ואביטה אורחותיך (טו). ו'אשתעשע במצותיך אשר אהבתי (מז). ס'עפים שבאתי ותורתך אהבתי (קיג). ק'ראתיך הושיעני ואשמרה עדותיך (קמו). בד' פסוקים אלו יש בכל פסוק ד' תיבות, ויש בהן כל אותיות אלפ"א בית"א לבד גז"ל, כי ד' מינים שבלולב פסולים אם הם גזולים. לכן יזהר שלא יקוץ ערבה לצורך לולב משדה גוי אפילו ברשות הגוי, רק ישכור את הגוי לקוץ, כי היכי דלהוי יאוש ביד גוי ושינוי רשות בידינו.
<h4>סימן תתקכד</h4>
"לולב" בגימטריא "חיים", לכך יבש פסול. ואיתא בירושלמי ר' אבין בשם ר' יודא בן פזי, היבש פסול, לא המתים יהללו יה (תהילים קטו, יז). אבל בשעת הדחק יקחו אפילו יבש. ואמר ר' יודא מעשה באנשי כרכים שהיו מורישים לבני בניהם לולביהם, אמרו לו משם ראיה אין שעת הדחק ראיה (סוכה לא ב). וכן הדס כשר ביבש, אור זרוע (ח"ב סי' ש"ז) ואורח חיים (סי' תרמ"ט). אבל ערבה פסולה ביבש. וצריך שיהא פיה חלק ועלה שלה משוך וקנה אדום (רמב"ם לולב פ"ז ה"ג).
<h4>סימן תתקכה</h4>
שיעור הדס וערבה טפחים ומחצה. וצריך שיהא שדרה של לולב יוצא מן ההדס טפח (סוכה לב ב).
<h4>סימן תתקכו</h4>
מצות לולב לאגוד הדס ולולב וערבה יחד, משום זה אלי ואנוהו. לא אגדו כשר. ואם הותר ביום טוב אסור לקשור, אלא יכרוך ויתחוב באגודה של ירק (סוכה לג ב). ואין אוגדים אותו אלא במינו (שם לו ב), לכן יתיר המשיחה שסביב ההדס שלא יהיה חוצץ. ואוגד יחד כף תמר אחד ושלשה ענפי הדסים ושתי ערבות, ויהיה בין הכל עם האתרוג שבעה כנגד שבעה רקיעים, כן כתב מהר"י וויי"ל (סי' קצ"א). ולי נראה כנגד שובע שמחות את פניך (תהילים טז, יא), אל תקרא שובע אלא שבע, דדרשינן אותו (ויק"ר פ"ל, ב) באמצעות לולב. וכן יסד הפייט ערבה שתים, וכן מהר"ש (מנוישטט סי' רל"ג) אומר הערבה כנגד הרשעים. לפיכך כל מה שיכול למעט עדיף טפי, לכן אין ליקח רק שני ערבות ללולב, ואם לקח יותר כשר.
ומצוה שיאגדנו שלא יתפזרו ענפי ערבות לכאן ולכאן. ונהגו לעשות שלשה אגודות כנגד שלשה אבות. אי נמי לולב בגימטריא ס"ח, ושלשה אגודות הרי ע"א, כנגד ע"א סנהדרין. ואם לא נאגד אלא אגד אחד כשר. ויאגדם דרך גדילתם, לכן יזהר בהדס להתיר אגודתו לראות אם מונח כתקונו, כי הגויים לפעמים נותנים עוקצו של זה לצד עיקרו שלזה, ולפעמים גם כופפים ראשים לתווך כדי שלא ינשרו העלין, ואז לא מונח כדרך גדילתו. אך יזקוף ויפשוט ראשי הגבעול ויניחם כולן דרך גדילתן. ויאגד ערבה בשמאל וההדס בימין ולולב באמצע. כך הוא בדרשות אבן שועיב (דרשה ליום א' דסוכות ד"ה אמרו) והוא על דרך סוד. ומטעם זה יאגוד ההדס גבוה יותר מהערבה, וכן כתב מהר"י וויי"ל (שם). וישקעום בתוך אגד של לולב שיהיו כולם בידו בשעת נטילה. כתב הרוקח (סי' ר"כ) מנהגינו בלולב לכפותו ששת ימים, ובהושענא רבה מתירין אגודו למעלה, כפת כתיב, ששה ימים כפות בכפות אחד. וכן מהרי"ל בששה הימים לולבו פתוח למעלה רק טפח, ובהושענא רבה התיר אגודו עד חציו.
<h4>סימן תתקכז</h4>
כשנוטל הלולב יקחו שלא כדרך גדילתן. וכשנוטל האתרוג יקח זנבו מן הצד או למעלה ויברך הברכה, דאמרינן בפרק א' דפסחים (ז ב) כל הברכות מברך עליהן עובר לעשייתן. ואחר שיברך יהפוך הלולב והאתרוג דרך גדילתן, כן הוא ברוקח (סי' ר"כ), וכן עשה מהר"ם ז"ל ומהרי"ל ז"ל.
<h4>סימן תתקכח</h4>
ונוטל הלולב בימין, מפני ששלשה מינים אגודים בו, וסימן לדבר לב "חכם" לימינו (קהלת י, ב) בגימטריא "לולב". ואתרוג בשמאל. וכתב האבן שועיב (שם) שיש לאדם להקדים נטילת אתרוג בשמאל ואחר כך לולב בימין, וכשמניחו או נותנו נותן הלולב תחילה כענין תפלין. וכן הקדים הכתוב פרי עץ הדר, וכמו שאמרו בתפלין והיו לאות על ידך, כל זמן שהיו הטוטפות בין עיניך (עי' ילק"ש שמות רכ"ב). וכן כל זמן שהלולב בימין יהיו שניהם שוים בקדושתם.
<h4>סימן תתקכט</h4>
מהרי"ל הסיר הרצועות בשעת נטילת לולב גם בהושענא. ומהר"ש (מנוישטט סי' רע"ד) לא הקפיד. וכן הוא באגודה פרק מקום שנהגו (פסחים סי' נ"ה) דאין צריך (הגהות מנהגים קפ"ז).
<h4>סימן תתקל</h4>
ויברך מעומד, דילפינן דכוותיה תלתא לכם אינון בלולב בעומר ובציצית. בציצית כתיב והיה לכם לציצית (במדבר טו, לט). בעומר כתיב וספרתם לכם ממחרת השבת (ויקרא כג, טו). בלולב כתיב ולקחתם לכם (שם מ), ומה עומר בקומה אף כולן בקומה. ועומר גופה מנלן, מהחל חרמש בקמה (דברים טז, ט), אל תקרי בקמה אלא בקומה (מהרי"ל לולב ה').
<h4>סימן תתקלא</h4>
ויברך על הלולב ולא על שאר המינין, לפי שהוא גבוה מכולן, והוא עיקר ושאר המינין טפלים לו, ומברך על העיקר ופוטר את הטפל. ויש אומרים מאחר שהוא חשוב במינו מכולן כל האגודה נקראת על שמו, והוי כמו שבירך בפירוש על כל אחת בשמו (כלבו סי' ע"ב).
<h4>סימן תתקלב</h4>
ואחר הברכה ינענע. ומהרי"ל ז"ל כתב (לולב ז') יזהר גם ביום שמברכין שתים להיות השתי ברכות עובר לעשייתן, שלא ינענע עד סיום הברכות.
<h4>סימן תתקלג</h4>
וסדר נענוע, כתב הר"ר יצחק ז"ל, וז"ל נהגו רבותינו עפ"י הירושלמי לנענע שלשה נענועים על כל דבר ודבר, אם כן צריך לו' רוחות ל"ו נענועים, הולכה והבאה של ד' רוחות והעלאה וירידה, זהו ו' פעמים שלשה נענועים, והנענוע הולכה והבאה זהו לו' רוחות ל"ו נענועים, עד כאן (כלבו סי' ע"ב). וכתב המהרי"ל בתשובה (סי' מ') נראה לי להקיף בלולב דרך ימין כשמנענעו מזרח דרום מערב צפון, ודלא כאיכא דמהפכי לה, ולא ידעי טעמם עד כאן. והנענוע הוא שצריך לטרוף הלולב ולכסכסן, כן הוא דעת הפוסקים.
<h4>סימן תתקלד</h4>
כתב הרקנטי פרשת אמור (ויקרא כג, מ) צריך לסמוך האתרוג עם שאר המינים שלא להפרידו מן המניין. וסוד זה נגלה אלי בחלום בליל יום טוב ראשון של חג הסוכות, בהתאכסן אצלי חסיד אחד אשכנזי שמו הר"ר יצחק, ראיתי בחלום שהיה כותב השם ביו"ד ה"א, והיה מרחיק הה"א אחרונה מן הג' אותיות הראשונות. ואמרתי לו מה זה עשיתה, והשיב כך נהגו במקומותינו, ואני מחיתי בו וכתבתי אותו שלם. ואשתומם על המראה ואין מבין. למחר בעת נטילת לולב ראיתי שלא היה מנענע רק הלולב ומיניו בלא אתרוג, והבנתי פתרון חלומי וחזר בו. וכתב מהרי"ו (סי' קצ"א) דכן יש לנהוג, וכן הוא בהג"ה מהרא"ק בשם הערוך.
<h4>סימן תתקלה</h4>
כתב האבן שועיב בדרשותיו (דרשה ליום א' דסוכות ד"ה וענין) צריך ליטול פנים כנגד פנים, פני הלולב כנגד פני הנוטל, והשדרה לחוץ. וכן כתב האבודרהם (תפילת סוכות ד"ה וגומרין) בשם רבינו סעדיה גאון, דלא כיש שמהפכים (תולעת יעקב סוד ד' מינין), ואומרים כי יש סוד וראית את אחורי ופני לא יראו (שמות לג, כג).
<h4>סימן תתקלו</h4>
הטעם דל"ו נענועין, מצאתי כתוב כנגד ל"ו צדיקים ל"ו מליצי יושר. ואני שמעתי דכמו שהנענועים הם לד' רוחות למי שהד' רוחות שלו, ולמעלה ולמטה למי ששמים וארץ שלו. כמו כן הם ל"ו נענועים, לרמז שאו למרום עיניכם וראו מי ברא "אלה" (ישעיה מ, כו) בגימטריא ל"ו.
<h4>סימן תתקלז</h4>
אסור לאכול קודם שיטול הלולב. שכח ואכל קודם שנטלו, והוא על שלחנו ביום ראשון שהוא מן התורה, יפסיק אפילו יש שהות הרבה ביום ליטלו אחר שאכל. ומיום ראשון ואילך אם יש שהות ביום לא יפסיק, ואם לאו יפסיק, אורח חיים (טור סי' תרנ"ב).
<h4>סימן תתקלח</h4>
לולב הבא מחוץ לתחום כשר, הואיל ואינו לאכילה. ולא חיישינן שמא יאמר לגוי להביאו, דלא שכיחא שיעשה אדם מצוה הבאה בעבירה. הגה באשיר"י דראש השנה (פ"ד סי' ו') אור זרוע (ר"ה סי' רס"ה) בשם הרשב"א (הגהות מנהגים סי' ר"ז).
<h4>סימן תתקלט</h4>
אדם שהיה לו אתרוג ולולב והדס כל שנה, והיה מברך על שלו. שנה אחת שלחו אנשים מעיר אחרת אין לנו אתרוג ולולב והדס, לכן תשלח לנו את שלך. מוטב שיברך משל הקהל וישלח להם, כדי שיצאו רבים ידי חובתם. הגה במהרא"ק (מנהגים קלויזנר ד"ה בסוכות).
<h4>סימן תתקמ</h4>
מתפלל ערבית ליל כניסתה, אתה בחרתנו את יום חג הסוכות הזה זמן שמחתנו, משום שנאמר בו ב' פעמים שמחה, ושמחת בחגך והיית אך שמח (פירוש הסידור לרוקח עמ' תרל"ג). והאבן שועיב כתב (דרשה לסוכות ד"ה ויש לשאול) כי בעבור שישראל יצאו נקיים מהעונות והפשעים, ובזה הזמן נמחל עון העגל ונצטוינו בהקמת המשכן, מצורף לזה שהוא זמן האסיף ואדם שמח בתבואתו, לכן אומר זמן שמחתינו.
<h4>סימן תתקמא</h4>
בליל ראשונה ממתינים עד הלילה, משום דילפינן גזירה שוה דט"ו ט"ו מפסח דכתיב ביה (שמות יב, יח) בערב תאכלו מצות. ומברכין לישב בסוכה ואחר כך שהחיינו, שקאי על היום טוב ועל הסוכה. ויש נוהגים לקום עד שברכו לישב להחשב עובר לעשייתן, ואמר מהר"י סג"ל (סוכות ב') דמחזי כיוהרא ואין לעשות, ושבוש הוא, דלישב אינה לשון ישיבה רק עכבה, כמו ותשבו בקדש ימים רבים (דברים א, מו) וכן בארחות חיים (הל' סוכה סי' ל"ט). וכן כתב הכלבו (סי' ע"א) וז"ל, נוהג רבותיי ורבני צרפת לקדש מעומד בליל ראשון של חג הסוכות. והראב"ד ז"ל כתב מנהג קדמונינו לא היה מעולם כזה. והטעם כי הישיבה אינה אלא על דעת האכילה, וכל זמן שאינו אוכל הברכה עובר לעשיית המצוה היא באמת. וכן כתב בעל העיטור ז"ל (הל' סוכה עח, ב), וזה לשונו ומנהגנו לקדש כדרכו מיושב, ואף על גב דבעינן עובר לעשייתן, לאפוקי אחר עשייתן דלא, והמקדש מעומד דעת חצוני הוא, עד כאן.
<h4>סימן תתקמב</h4>
הא דלא מברכין על ישיבת סוכה כדמברכינן על אכילת מצה. היינו טעמא דבאכילת מצה מצי למיפטר נפשיה בכזית מברכין על אכילת מצה, אבל הכא דבעינן תשבו כעין תדורו לא מבעי לברוכי על ישיבת סוכה, דאי אמר על ישיבת סוכה משמע חדא זימנא, ואנן בעינן תשבו כעין תדורו. לפיכך מברכינן לישב דמשמע ישיבת קבע פעמים הרבה, עכ"ל התניא (רבתי הל' סוכה ד"צ ע"ב).
<h4>סימן תתקמג</h4>
כתב הכלבו (סי' ע"א) וז"ל, צריך לתת טעם למה מברכין על הסוכה כל שבעה יותר ממצה שאין מברכין עליה אלא לילה ראשונה בלבד. כתב הר"ז ז"ל כיון דאיכא חיוב שינה כל שבעה, ואי אפשר לאדם להיות שבעה ימים בלא שינה, נמצא חיוב סוכה נמשך כל שבעה יותר ממצה דאפשר בפירות בלא מצה כלל, והר"ר שמואל שקילי ז"ל כתב דשאני מצה שאכילתה בשאר ימים אינה לשום מצות מצה אלא להשביע רעבו, לפי שאינו רשאי לאכול חמץ ולהשביע עצמו, ודומה למי שאכל בשר בהמה טהורה לפי שאינו רשאי לאכול בשר בהמה טמאה, שאינו מברך אקב"ו לאכול בשר בהמה טהורה. אבל הישיבה בסוכה ודאי לא צורך גופו הוא להשביעו רעבו אבל לקיום המצוה לבד, ולפיכך צריך לברך.
<h4>סימן תתקמד</h4>
בשחרית מתפלל תפלה כמו בערבית. ונוטל הלולב והאתרוג ומברך על נטילת לולב ושהחיינו ומנענע, דאמרינן במדרש (ילק"ש אמור תרנ"ג) אמרתי לכם שתקחו את הלולב ותענענעו לפני, למה שבשעה שהוצאתי אתכם מארץ מצרים נענעתי את ההרים, שנאמר (תהילים קיד, ד) ההרים רקדו כאלים, אף לעתיד לבא אני עושה כן, וההרים והגבעות יפצחו לפניכם רנה וכל עצי השדה ימחאו כף (ישעיה נה, יב).
<h4>סימן תתקמה</h4>
ומברך לקרוא את ההלל, ומנענעים בתחלת הודו, ובסוף שהוא כי לעולם חסדו. והקהל מנענעים בכל הודו שיאמרו, וש"ץ ביאמר נא מנענע ולא ביאמרו נא. אור זרוע (סי' שי"א). ומנענעים בהושיעה נא תחלה וסוף ולא בהצליחה נא, כי הפסוק כן הוא אז ירננו עצי היער ואח"כ הודו לה' כי טוב כי לעולם חסדו ואמרו הושיענו, תשב"ץ (קטן סי' קנ"ה), ואין מנענעים בשם לא בהודו ולא באנא, סמ"ק (מצוה קצג, הגהות הר"פ י"ב).
<h4>סימן תתקמו</h4>
בהודו שבסוף הלל מנענעים ב' פעמים ל"ו כוחות הואיל וכופלין הפסוק, כלבו (סי' ע"ב) ותרומת הדשן (סי' צ"ז). ונמצא שמנענעים בתחלה ב' פעמים ל"ו בגימטריא ע"ב, ובאנא ב' פעמים ל"ו, ובסוף ב' פעמים ל"ו, ג"פ ע"ב בגימטריא רי"ו, נמצא שהנענוע מורה שאו מרום עיניכם וראו מי ברא אלה ג' פעמים הוא השם המיוחד שממנו ע"ב שמות ויר"ו אותיות. וסמך לזה ויקרא בשם ה' ויעבו"ר (שמות ל"ד ו) הוא ביאור גמור ששם ה' ממנו ע"ב שמות ויר"ו אותיות, זהו ויעבר אותיות ע"ב יר"ו, מספיק למבין (זוהר ח"א דק"ח ע"ב).
<h4>סימן תתקמז</h4>
אם הוא שבת אין נוטלין לולב, גזירה שמא יעבירנו ארבע אמות ברשות הרבים. ויש שואלים למה גזרו ז"ל (ביצה יח א) בשופר ולולב ומגילה שמא יעבירנו ארבע אמות ברשות הרבים יותר ממילה, שהרי מילה דוחה שבת. וי"ל דכיון שהמילה אינה מוטלת רק על יחידים, כגון על האב או על בית דין, לא חששו שמא יעבירנו ארבע אמות ברשות הרבים, כי אחרים שאין המילה מוטלת עליהם ימנעום מזה ויזהירום. אבל שלשה אלו הם עניינים מוטלים על כל המון, שכן אפשר שיטעו בהם רבים מעמי הארץ, עד כאן לשון הכלבו (סי' ע"ב). ולי נראה דההיא שאלה אין לה שחר, דגבי מילה מרבוי קרא ילפינן ביום השמיני (ויקרא כג, מ), ביום אפילו בשבת (שבת קלא ב). אבל בהני דליכא רבויי דקרא גזרו חכמים בשב ואל תעשה.
<h4>סימן תתקמח</h4>
וקורין בתורה. ומתפללין תפלת מוסף. ומוציאין ספר תורה ונושאו על המגדל, ונוטל כל אחד לולבו ואתרוגו בידו, והש"ץ מתחיל בהושענא. וכשיאמר הושענא מנענע לכל צד פעם אחת. ומקיפין המגדל, ואומר הושענא למען אמתך (מנהגים סוכות ד"ה מוסף). ואמר מהרי"ל (תפילת סוכות ט') מה שש"ץ פונה לשמאלו מארון הקודש לסבב המגדל, אף על גב דאמר מר (יומא טו ב) כל פינות שאתה פונה לא יהא אלא צד ימין, היינו משום דעיקר הסיבוב אינו אלא לסבב הספר תורה שעל גבי הבימה, אם כן כשפונה החזן והקהל את פניהם נגד הספר תורה שעל הבימה, אז כשמסבבין תהיה הפנייה דרך ימין. ומי שאין לו לולב לא יקיף, ובשבת אין מקיפין ואין מוציאין ספר תורה, אלא פותחין הארון (טור סי' תר"ס).
<h4>סימן תתקמט</h4>
והמדקדק יאחז הלולב בידו כשנכנס מביתו לבית הכנסת גם בשעת התפלה, וכן יחזירו לביתו, כדי לחבב המצוה, דבירושלים היו מחבבים המצוה, שכל היום היו לולבן בידן, כדאיתא פרק לולב הגזול דף מ"א (טור ורמ"א סי' תרנ"ב).
<h4>סימן תתקנ</h4>
מותר להחזיר הלולב ביום טוב ולהוסיף מים, אבל לא להחליף (מנהגים לולב ד"ה קצת).
<h4>סימן תתקנא</h4>
על השלחן מברך בורא פרי הגפן. לישב בסוכה על הכוס, וכן ביום ב' ובשבת שבסוכות לפי ששותה קודם אכילה, אבל בחול שאוכל קודם ששותה מברך על הפת המוציא ולישב בסוכה (מנהגים סוכות ד"ה מוסף).
<h4>סימן תתקנב</h4>
ערבית מתפלל כל התפלה כליל ראשון. ואם מוצאי שבת מתפללים ותודיענו. ומקדשים על הכוס בבית הכנסת יקנה"ז. ועל השולחן מסיק האורח חיים (סי' תרמ"א) ואביו לברך שהחיינו קודם לישב בסוכה, כי אין צריך לברך שהחיינו יותר על הסוכה רק ליל ראשון, ואחר כך בליל שני הוי הפסק. לכן מברכין זמן ואחר כך לישב בסוכה, וכן הוא מסקנת בית יוסף וכן נוהגים.
<h4>סימן תתקנג</h4>
ביום שני אין מברכין שהחיינו על הלולב, רק אם חל יום ראשון בשבת אז לכל הדעות מברכין זמן הלולב ביום שני. וא"ת מאי שנא שמברכין שהחיינו על השופר ב' ימים. וי"ל זמן ליל ראש השנה מדרבנן, משום דאבעיא לן (עירובין מ ב) אי ראש השנה ויום הכפורים הוי כרגלים ולא אפשיטא, לכן אין פוטר את השופר מלברך זמן, אבל זמן ליל חג הסוכות דאורייתא לכן פוטר הלולב מלברך זמן. וא"ת אם כן יום ראשון לא יברך זמן אלולב. וי"ל דליל ראשון צריך זמן משום סוכה לבד מיום טוב, לכן אינו פוטר, הג"ה במנהגי מהרא"ק ז"ל (מנהגים סוכות ד"ה יום שני). עוד טעם אחר שאין צריך לברך זמן ביום שני אלולב וגבי קידוש אומר מספק, דשאני זמן דלולב דאף אם היה חול יצא, כדאמר (סוכה מו א) העושה לולב לעצמו מברך שהחיינו. עיין בהגהות סמ"ק (מצוה קצ"ג הגה י"ג) ובכלבו (סי' ע"ב. הגהות מנהגים רי"ד).
<h4>סימן תתקנד</h4>
קורין כדאתמול, ולא מצינו למימר ביום טוב שני פרשת וביום השני, דאם כן עבדינן ליה חול, רש"י שלהי החליל (סוכה נה. ד"ה אנן).
<h4>סימן תתקנה</h4>
בחול המועד מברך על התפילין, כן מסיק האורח חיים (סי' ל"א) והאשירי (הל' תפילין ט"ז). יעלה ויבא בתפלה. וגומרין הלל. קדיש שלם. ומוציאין ס"ת. אם הוא יום ג' דסוכות קורין לכהן ביום ב', לוי ביום שלישי, ישראל ביום הרביעי, לרביעי חוזרין למעלה וקורין ביום השני וביום השלישי שהן ספיקא דיומא. וכן כל חול המועד קורין לרביעי ספיקא דיומא. ואומר הושענא אערוך שועי, משום דגליתי בצום פשעי שייך בחול הסמוך ליום כפורים (מנהגים סוכות ד"ה בחול).
<h4>סימן תתקנו</h4>
סדר הושענות דחול המועד, אערוך שועי, אל למושעות, אדון המושיע. ואם יבא ערבה ביום ראשון אז אומרים בששי שהוא שבת אום נצורה, ואז יש לומר זה הסדר, אערוך שועי, אום אני חומה, אל למושעות. שאין אומרים אדון המושיע שמיירי במים קודם ששי לחג, כי המים הם סימן קללה בחג, אבל בששי אין קפידא, דכבר רומז הכתוב ביה נסוך מים, דכתיב ביה (במדבר כט, לא) ונסכיה, רצה לומר שני ניסוכים. ועוד נרמז מים בשני ובששי, כדפירש רש"י פרשת פנחס (שם). וכשחל יום ראשון בשבת אומר זה הסדר, אום נצורה, למען אמתך, אערוך שועי, אבן שתייה, אל למושעות, אדון המושיע (לבוש סי' תרס"ג ס"א).
<h4>סימן תתקנז</h4>
יום שביעי הוא הושענא רבה. ולמה נקרא שמו הושענא רבה, אמר הקדוש ברוך הוא לאברהם, אני יחיד ואתה יחיד, אתן לבניך יום המיוחד לכפר בו עונותם, וזהו הושענא רבה, פירוש שמי אהיה גימטריא כ"א, ואתה בכ"א, עשרה דורות מאדם ועד נח, וי' דורות מנח ועד אברהם, והושענא רבה כ"א ימים לחודש תשרי. אמר לו הקדוש ברוך הוא לאברהם אם אין כפרה לבניך בראש השנה יהיה ביום הכפורים, ואם לאו יהיה בהושענא רבה. וזהו אחדותו על שמי (הגהות מנהגים רט"ז). וסוד המתימה שהיא בליל הושענא רבה ולא ביום כפורים היה לה להיות בצום. אבל הכוונה בזה דע, כי יום כפור הוא בי' לחודש, ויום טוב של סוכות אחר ה' ימים הרי ט"ו יום, והושענא רבה אחר ו' הרי כ"א. תרבע כ"א פעמים כ"א, יעלה תמ"א למפרע, הוא אמ"ת וחותמו של הקדוש ברוך הוא אמת, ולזה החתימה הוא בליל הושענא רבה. ועוד כי יום כפור הוא בי' לחדש כנגד י' של שם, ואחר ה' ימים הוא סוכות כנגד ה', והושענא רבה אחר ו' ימים, הרי תשלום שם ד' דה' אחרונה כפולה.
וכתב הרוקח בסי' רכ"א, בראש השנה וביום ז' של סוכות כתיב (במדבר כט ו, לג) כמשפטם. לומר מה שגוזר בראש השנה וחותם ביום כפורים מראה בצל הושענא רבה. לכך כתיב בתהילים (צו, יג) ב' פעמים לפני ה' כי בא כי בא לשפוט את הארץ. למה ביום שבעה לפי שאין מקריבין נדריהם, ובעון נדרים גשמים נעצרים, וכל שבעה ימים מנסכים מים. ונרמז מים בשני בששי ובשביעי בפרשת פנחס, על שם שופך בו"ז על נדיבים (שם קז, מ). לפי שבחג עת המים, והוצרכו בלילה שלפניו לראות כמה קרקפתא דגברי צריכים לפרנסה ומראים בצל. ואומרים המלאכים פלוני לא יחיה הרי אינו צריך למים ולפרנסה. סר צלם מעליהם וה' אתנו (במדבר יד, ט), "סר צלם מעליהם" בגמטריא "סר שנה" למי שסר צלו לא יחיה שנה ע"כ.
וכתב הרקנטי פרשת שלח (שם יג, ט) סר צלם מעליהם, כתב הרב ז"ל (הרמב"ן שם) יתכן שירמוז למה שנודע כי בליל החותם לא יהיה צל לראש האיש אשר ימות בשנה ההיא, ולכך נאמר כי סר צלם מעליהם ונגזר עליהם מיתה וה' אתנו ע"כ. והטעם הענין ארמוז, כבר הודעתיך שאין דבר קטן וגדול למטה שאין לו כח למעלה, ובהיות כחו עמו מגין עליו ויש לו צל, כענין ה' צלך על יד ימינך (תהילים קכא, ה). ובסור כחו מעליו הירח או השמש או האור שולטין עליו בכל צדדיו, ואין לו צל. ובעבור כי הנהגת העולם השפל ע"י השכינה, שנאמר (שם ט, ט) והוא ישפוט תבל בצדק וכל מעשהו באמונה (שם לג, ד). והיא פועלת למטה בהשגחה פרטית על כל אדם ומעשהו, כענין שנאמר (בראשית יח, יד) היפלא מה' דבר. אם כן כשצילתה עלינו ה' שומרנו ויצילנו, כענין ובצל ידי כסיתיך (ישעיה נא, טז). אמנם כשהוא מונח למקרים מפניך אסתר (בראשית יד, ד) אין צלה על ראשו רק הוא הפקר, אף כי הכל תלוי בתשובה ומעשים טובים. אמנם החולה צריך זכות ותפלה שירפאהו הש"י יותר מן הבריא שלא יבא עליו חולי. וכך הוא המדה בעני ובעשיר מאיר עיני שניהם ה'. וכבר שמעתי מחסידים ואנשי מעשה שראו באדם אחד שלא היה לו צל, ובאותו הלילה עצמה עשה תשובה, וינחם ה' ובאותו הלילה ראה צילו להצילו מרעתו.
אמנם הטעם בליל הושענא רבה יותר משאר הלילות הבנתי מדברי הרוקח כי בחג נדונים על המים, והוא יום אחרון שבחג שאז נחתם לחיים, כי כפי צורך החיים כך המים באים לעולם. ותמיה אני כי שמעתי כי יש שניסו אותו בעופות שרצה לשחוט למחר, ובלילה של הושענא רבה לא היה להם צל, והטעם אמרו קצת חכמי הקבלה, ואני לא קבלתים עכ"ל.
והרב רבינו בחיי בפרשת שלח (שם) פירש סר צילם יכנה הכח למעלה בלשון צל, לפי שהוא מגין על האומות כצל המגין לפני החמה. שאין אומה נופלת אלא א"כ שר שלה נופל. ומזה דרשו במדרש שיר השירים (ב, יז) ונסו הצללים אלו שרי האומות. והרמב"ן ז"ל פירש סר צלם מעליהם שהוסר הצל מעל ראשם, ממה שידוע כי בליל החותם הגדול של הושענא רבה, הוא יום כ"ז לבריאות עולם, לא ימצא צל לראש מי שעתיד למות באותה שנה, וזה כאילו אמר כבר נגזר, וזהו כוונתו אעפ"י שאין לשונו. ונראה כי זאת כוונת הכתוב שאמר (שה"ש ב, יז) עד שיפוח היום ונסו הצללים, יאמר כשיגיע הזמן שיפוח האדם שתצא נשמתו, אם יסתלק צלו ויתקרב לצל השם הרשום בד' תיבות שכתיב בו ה' צלך עכ"ל.
הציוני (פרשת שלח) כתב וז"ל, י'שמחו ה'שמים ו'תגל ה'ארץ (תהילים צו, יא) ראשי תיבות שם של ד' אותיות, ובסופי תיבות "צלמו", כאשר האל בראשם אז צלמו קיים, כשסר מעליהם אז צלמם בעיר תבזה. וכן אמר שמואל הנביא ע"ה (שמואל א' כח, טז) וה' סר מעליך, ותכף נהרג. וכן יאמר סר צלם מעליהם וה' אתנו, וראו כל עמי הארץ כי שם ה' נקרא עליך ויראו ממך. וזהו כחו, ובהיות כחו עמו יש לו צל, ובסור כחו מעליו אין לו צלו, וראשו יקטין ולא יראה צוארו. ובהג"ה שם וז"ל, וצפיחית דבש מצאתי ויאורו עיני, ובמטה אשר בידי רשמתי להטעים גם לאחרים. שמעוני רעיי בואו וראו ביום שהדין מתעורר בעולם צריך בן אדם לעורר עצמו בתשובה ולשוב לפני אדוניו. אם זוכה בו האדם שישוב בתשובה שלימה, אז קורעין לו כל הפתקים הכתובים עליו, ואם לא ישוב בתשובה שלימה תולין לו עד יום אחרון של חג, אם זוכה מוטב, ואם לאו יוצאים מבית המלך ונמסרים ליד הממונה על הפתקין. וכיון שנמסרו ליד הממונה ודאי עושה הדין והפתקין אינן חוזרין לבית המלך, מיד הצלם הקדוש ברוך הוא נעדר ממנו ולא נמצא אצלו. וביום שנסתלק ודאי פסק המלך גמר דין עליו ויטעום כוס של מות, ואותן הצללים נעדרים ולא נמצאים. ואם לא נמצאים בו, בידוע שיעבור עליו הדין או חלאים וכיוצא בהן. ובספרי הקדמונים אמרו אם נחסר ראשו ימות הוא או בנו או אשתו, אבל אם הוא חוזר בתשובה יטעמו טעם מות וירפאהו. ודווקא בנו שברשותו, ואם הגוף חסר ויראה הראש הן יסתלקו והוא מתקיים. ואם חסר ידו או רגלו, חלאים רעים באים עליו. ואם ברח הצל וחזר וברח, עליו כתיב (דברים כח, סז) בבקר תאמר מי יתן ערב וגו'. אבל הצדיקים והחסידים הקדמונים בכל יום ויום היו מסתכלין בעצמם כאילו בזה היום היו מסתלקין מן העולם, ועושים תשובה שלימה לפני אדוניהם, ולא יצטרכו לדבר אחר. אשריהם ואשרי חלקם בעולם הזה ובעולם הבא. בא וראה כל הנקרא בשמי לכבודי בראתיו (ישעיה מג, ז) ע"כ.
וכתב עוד הציוני וז"ל, ועוד מצאתי בסודי רזי כשתשים מי מעיין בכלי מצוחצח וזך, ועיין בו בליל הושענא רבה, אם יש לחיות אותה שנה אפילו פיו סתום ועיניו סתומות יראה בבואה שלו שהם פתוחים. ואם יהיו פיו ועיניו סגורות ימות. וזה דבר ברור וסימן בוז מים לכן יראה במים. עוד יש יהודים שמדליקין נרות ביום כפור בשמן זית ומביטים בשמן בבואה שלהם, אם עיניהם ופיהם סגורים לא יוציאו שנתן. ויש רואים בליל הושענא רבה בצל הלבנה, וטעמא קלילא אית להו, אנן דמינן שנותינו לשנות הלבנה. ובהג"ה שם שמעתי ממקובלים האומרים כי זה צריך לעשות בשעת שכוכב לבנה שולטת באותו לילה, ובשעה ההיא הנסיון אמיתי ע"כ. עוד שם ולאדם שיהרג בר מינן בשנה ההיא ירא ראשו על כתפיו, והרוקח בסימן רכ"א יהיב טוב טעם ודעת למה בצל הלבנה.
ומה מאוד נמלצו לחכי דברי פי חכם חן דברי הרב רבי דוד אבודרהם שכתב (עמ' רח"צ) וז"ל, וזה הצל אינו צל האדם ממש, כי העומד אצל הלבנה או אצל האורה אי אפשר שלא יהיה לו צל, אלא הוא צל הצל הנקרא בדברי רבותינו בבואה דבבואה. ויש סעד לדברי מדאמרינן בפרק בתרא דהוריות (יב א) האי מאן דבעי למיפק לאורחא, ובעי למידע אי הדר לביתא אי לא. ליקום בביתא דהברא [פירוש בית חשוך] אי ראי בבואה דבבואה לידע דהדר לביתיה. ואחר כך אומר שם ולאו מילתא היא דילמא חלשא דעתיה ומתרע מזליה. מכאן אני אומר שאין ראוי לנהוג מנהג זה ע"כ. ועוד אני אומר דאין אנו בקיאין בצל הצל, ולאידך נמי שיש מי שיראה צלו שלם אז החי לא יתן אל לבו להיות יראת ה' על פניו תמיד לזכור יום המיתה, רק יבטח כי יעלה שנתו ולא יהרהר בתשובה. והירא דבר ה' וחרד לדברו אל יהא לו עסק בנסיון הזה, רק כל יום ויום חייב להראות את עצמו כאילו נסתלק ממנו הצל וישוב בתשובה, כמו שאמרו חכמי האמת (אבות פ"ב מ"י) שוב יום אחד לפני מיתתך ואז אשרי לו וטוב לו.
<h4>סימן תתקנח</h4>
ומשכימין לבית הכנסת, והוא אחד מה' בקרים שמשכימים לתפלה, שנאמר (איוב ז, יח) ותפקדהו לבקרים ולרגעים תבחננו. זה ראש השנה ויום כפורים שבהם נפקדים כל מעשה אדם. הושענא רבה שנאמר (איכה ג, כג) חדשים לבקרים "רבה" אמונתך. פורים שנאמר (תהילים קא, ח) לבקרים אצמית כל רשעי ארץ וזהו המן. ט' באב היה זרועם לבקרים אף ישועתינו בעת צרה (ישעיה לג, ב), וסימן לדבר וישכם אברהם בבקר (בראשית יט, כז), אברהם נוטריקון, א' זהו ט' ב א ב. ב' זו בריאת עולם, היינו ראש השנה שבתשרי נברא העולם. ר' רבה זו צומא רבה. ה' הושענא רבה. מ' מגילה דהיינו פורים. ענין אחר א' זו סוף תבות של הושענ'א רבה, ב' סופי תיבות של ט' בא'ב. ר' סופי תיבות של יום כפו'ר. ה' סופי תיבות של ראש השנ'ה. מ' סופי תיבות של פורי'ם.
<h4>סימן תתקנט</h4>
ורגילין הצנועים לטבול או לטהר בתשעה קבין אפילו פושרים, והוא רי"ו ביצים. וכן עשה מוהר"ם ביום כפור נמי, כי אין הטבילה אלא משום טהרה, תשב"ץ (סי' קכ"ב).
<h4>סימן תתקס</h4>
ואומרים השמים מספרים כבוד כשבת ויום טוב. אין כמוך שמע, אחד על הכל כמו בשבת ויום טוב, ונעריצך. והטעם מפני שהוא סוף החג וההקפה ותשלום שבעים פרים. ועוד כי ביום הזה הוא קיום החתימה שאנו מבקשים מלפני הבורא ביום הכיפורים שיחתמנו לחיים (אבודרהם עמ' רח"צ). ולכן נהגו להדליק נרות של יום הכיפורים. [בק"ק פרנקפורט אין אומרים פסוקי דזמרה של שבת ולא נעריצך, ואין משנין שום דבר כלל. אדון עולם מנגנין כמו ביום כפור, וקדיש אחרון מנגנים בניגון יום טוב].
<h4>סימן תתקסא</h4>
וקורין לכהן וביום החמישי, לוי וביום הששי, ישראל וביום השביעי, לרביעי חוזרין וקורין וביום השישי וביום השביעי. ואי אפשר להתחיל לקרות וביום הששי כהילוך ימים הראשונים, שאם כן נמצא ישראל קורא וביום השמיני שהוא קודש, והאיך ראוי לקרוא קודש ביום שהוא חול. אלא מוטב לנו לדלג הסדר, שיתחיל כהן פרשה אחת למעלה ויכוין שלישי לקרוא ביום השביעי, ולא לעשות ע"י קריאתו את הקודש חול. וכל המשנה ידו על התחתונה (מהרי"ל תפילות סוכות י"ב).
<h4>סימן תתקסב</h4>
ומקיפין ז' פעמים, זכר ליריחו שסבבוהו ז' פעמים. ולפי שכתוב במלכים (א' יז, א) אצל יריחו אם יהיה טל ומטר כי אם לפי דברי, מכלל שבשביל טל ומטר צריך להקיף כמו ביריחו (רוקח סי' רכ"א). ומהר"ם ז"ל מביא ראיה מן המסורות, ואסובבה ב' במסורות, אקומה נא ואסובבה בעיר (שה"ש ג, ב), ואידך ואסובבה את מזבחך ה' (תהילים כו, ו). כלומר כנגד שסבבתי את העיר ז' פעמים זהו יריחו, אסובבה את מזבח ה' (תשב"ץ קטן סי' קנ"ו). וכנגד ז' פעמים שכתוב בתורה ענן [ואד יעלה מן הארץ, שנקראת ז' שמות הענן], וכתיב (ויקרא כו, ד) ונתתי גשמיכם א'. למטר השמים תשתה (דברים יא, יא) ב'. ונתתי מטר (שם יד) ג'. לתת מטר ארצך (שם כח, יב) ד'. יערוף כמטר ה', כשעירים ו', כרביבים ז' (שם לב, ב). וז' קולות על המים (תהילים כט). וז' עניות, וז' הללוהו בתקע שופר בתהילים ובפרשת אליעזר, ז' פעמים עין העין העיינה (תענית טו א). וז' שאיבות, וז' בארות ביצחק. וז' באר כתוב ביעקב. וז' בור כתיב ביוסף. ובבראשית שבעה מים ממרחפת על פני המים עד ולמקוה המים. ובענין הענן שבעה על פי ה', וגם ז' ממי"ן בסופי תיבות בפרשת וביום השביעי ומנחתם ונסכיהם לפרים לאלים לכבשים במספרם כמשפטם. והאבודרהם (עמ' רח"צ) כתב כנגד ז' רקיעים. ורוקח (סי' רכ"א) כתב עוד הרבה רמזים מזה.
<h4>סימן תתקסג</h4>
וכל אדם יקח שנים או שלשה בדי ערבה לחים ויקשרם זה לזה, ולזה קורין הושענא. ואין יוצאין בערבה שבלולב. ומנענע אותה או חובטה ב' או ג' פעמים, והוא מנהג נביאים ואין מברכים עליה. ומהר"ש לקח ז' בדים להושענות נגד ז' הושענות. ואינו נוטלה בידו אלא כשאומר הושענות.
<h4>סימן תתקסד</h4>
ולמה ערבה בהושענא רבה, לפי שהערבה גדילה על המים, ואז נדונים על המים. ולא היה יום מרובה בקרבנות כיום ח' של סוכות, שבו עובר בבל תאחר על נדרו אם עבר החג (ר"ה ד א), ובעון נדרים גשמים נעצרים (יבמות עח ב), נשיאים ורוח וגשם אין איש מתהלל במתת שקר (משלי כה, יד). ורמז לדבר מן המסורות, ויכלא ב' במסורת, ויכלא הגשם מן השמים (בראשית ח, ב), ואידך ויכלה העם מהביא (שמות לו, ו). רמז שאם יכלא העם להביא את נדריהם אז יכלא הגשם מן השמים. ולכך רוח צפון תחולל גשם (משלי כה, כג), כי הקרבנות שחיטתן בצפון, וכתיב (תהילים פה, יב) אמת מארץ תצמח וגו'. וגם בעבור האמת שמדברים בארץ, אז צדק משמים נשקף והעריפו שמים ממעל (ישעיה מח, ח). לכך בסוף כל נדרי יושב בדין על המים. לכך סמוך לסוכות איש כי ידור נדר לה' (במדבר לב, ג) שיושב בדין, אם לא עברו נדריהם יתן להם מים מדה במדה, שדיבור נקרא מטר, ופיהם פערו למלקוש (איוב כט, כג), יערוף כמטר לקחי (דברים לב, ב), אם יתן נדרים בעתו ונתתי מטר ארצכם בעתו (שם יא, יד). ומביאים קרבניהם בהושענא רבה אז הכרוז יוצא פן יעברו בל תאחר, והיו קושרים הבהמות בענפי ערבה, אסרו חג בעבותים עד קרנות המזבח (תהילים קיח, כז), ואומר רבונו של עולם מה שנדרנו הבאנו, והענפים שאסרנו בידינו הם, הואיל ולא עצרנו מתת גם אתה אל תעצור הגשמים. נדר תלוי ברוח פינו, ישב רוחו יזלו מים (שם קמז, יח). נדר תלוי בקול, קול ה' על המים (שם כט, ג). עשינו ה' מה שצויתנו, כשם שזאת גדילה על המים כך תן לנו מים. ועושין יום גדול שהוא סוף השנה, ואומר הושיעה את עמך כו', על שם זה היו קורין אותו הושענא רבה. רוקח (סי' רכ"א).
<h4>סימן תתקסה</h4>
אין מקיזין דם בהושענא רבה שהוא יום רבה, ולא בשום ערב יום טוב, דגזרינן כל ערב יום טוב משום ערב שבועות. ומיהו כיון דהורגלו רבים שומר פתאים ה', מידי דהוי אערב שבת אף על גב דקאי מאדים בזוזי, כדאיתא בפרק מפנין (שבת קכט ב) מהר"ר פרץ בהג"ה בתשב"ץ סי' [תקנ"ד]. וכל מקום שאסור להקיז דם משום סכנה, כתב מהר"י ווייל (דינין והלכות י"ט) דאסור להקיז גם שקורין שרעפפין [פי' בל"א קטפף]. מה"ר דוד לנצהוט ור"י העידו על מהרי"ל שהתיר להם להקיז בריבדא דכוסילתא בערב יום טוב דלית ביה סכנתא. ובהושענא רבה יש רוצים לומר אסור שהוא יום דין. מזה משמע קצת דבערב יום טוב האחרון של פסח פשיטא דמותר להקיז, הואיל ותלוי בזה דהוי יומא דדינא (הגהות מנהגים רט"ז).
<h4>סימן תתקסו</h4>
בשבת דחול המועד נוהגים לומר קהלת, לפי שיש בקהלת (יא, ב) תן חלק לשבעה וגומר וזה נדרש (קה"ר שם) על החג. ויש מי שכתב הטעם לפי שסוכות הוא זמן שמחתנו, וספר קהלת משבח השמחה (ח, טו), כי כל השמח בחלקו ואינו רודף אחר ממון ונהנה ממה שיש לו מתת אלהים היא (הגהות מנהגים סוכות א'). והר"ר יוסף אבן יחייא (בהקדמת פירושו לקהלת) כתב יען כי תורה צוה לנו משה (דברים לא, י) שמקץ ו' שנים במועד שנת השמטה בחג הסוכות בבוא כל ישראל לראות את פני ה' אלהיך כו' תקרא את התורה הזאת נגד כל ישראל כו'. הקהל את העם הזה האנשים והנשים והטף וגרך אשר בשעריך כו'. שרצה לומר כי אז להיותו מועד נעלה אשר יבא כל ישראל לשלש רגלים, ולא ישאר פרסה. הן להיותו היותר משובח משלשתן כאשר אמרנו, והן להיות זמנו בזמן האסיף, אשר אפילו עניים והדלים לא היו חסרים דבר, להיות מצוי הלקט שכחה ופיאה, והן להיות הזמן שוה בחמימות וקור, אשר הנערים והחולים וחלושי המזג הנרתעים אחור מפני הקור או החום או הגשמים וסכנת הדרכים, בסור הסבה המונעת היו הולכים כולם בשמחה ובטוב לב, היה מצוה לקרוא התורה נגד כל העם ולהזהירם לשמור את מצות ה' אלהים למען יטב להם. ולהיות כי מגלת קהלת היא שאלות ותשובות, מאשר אין להם לב אשר ענייני העולם בעיניהם כמתועתעים ובלתי מיושרים, היטיב מבוארים עם החכם היודע דעת עליון ומה להשיב אל אפיקורס. וזולת זה מהבלת דברי העולם השפל ומדריכה אל היושר ויראת אלהים ואהבתו, באומרו סוף דבר הכל נשמע את האלהים ירא (קהלת יב, יג), והוא יראתו יתברך ומצוותיו שמור, והוא אהבתו יתברך, אשר בעבורה ימשך עשיית המצות. לכן נהגו לקרותה בחג הסוכות עת החיוב לקרוא הספר תורה והדומים לו מהמדריכים אל אורח חיים למעלה, ומהמשכילים לסור משאול מטה העניינים החומריים אשר טבע האדם דבק בהן. ולכן באולי נקרא שמו קהלת להיותה דברים נאמרים בהקהל כספר תורה הנקרא בחג הסוכות בהקהל את העם עכ"ל. וכן כתב האבן שועיב בדרשותיו (דרשה ליום א' דסוכות ד"ה ומה) שלכך נקרא קהלת שדבריו נאמרו בהקהל. ואם חל יום שמיני בשבת אז אומרים בו קהלת.
<h4>סימן תתקסז</h4>
על כל המגילות מברכין על מקרא מגילה, חוץ מעל קהלת, במסכת סופרים, וכן כתב ר' שמחה, וכן נהג מהר"ם, וכן הוא בהג"ה מיימוני בהלכות תשעה באב (פ"ה אות ב'). וטעמא משום דאינו מטמא את הידים לענין תרומה, כמו שאר כתבי קודש שגזרו חכמים עליהם, כדאיתא פ"ק דשבת (יד א). והא לא גזור משום דשלמה בחכמתו אמר ולא ברוח הקודש, במגלה דף ז' (הגהות מנהגים שם)
<h4>סימן תתקסח</h4>
בשבת דחול המועד מפטירין ביום בא גוג (יחזקאל לח), לפי שעתיד תהיה מלחמות גוג בתשרי, אורח חיים (טור סי' ת"צ). ומברך לקדושה ולמנוחה לששון ולשמחה, וחותם מקדש ישראל והזמנים. משא"כ בשבת דחול המועד של פסח, עיין לעיל סימן תרע"ה.
<h4>סימן תתקסט</h4>
בשמיני עצרת בקידוש ובתפלת י"ח ביום שמיני חג העצרת הזה. וטעם למנהגם, דבכל המצות מברכין על המצוה, כגון חג המצות, חג השבועות, חג הסוכות, ואי אמר הכא שמיני לחוד לא נדע מאיזה שמיני הוא, לכן אומר נמי העצרת. ואי אמר חג העצרת לחוד הוי אמינא שבועות הוא דנמי מתקרי עצרת, דשבועתיכם (במדבר כח, כו) מתרגמינן בעצרותיכן. לכך אומר שמיני, כן כתב המהרי"ל (סוכות ה'). וכתב עוד, ושוב מצאתי וז"ל, אם בא לומר חג יאמר את יום שמיני חג העצרת הזה, דאז משמע שהוא טפל ולא חג בפני עצמו, כדאמרינן בריש יומא (ב ב) מי איכא מידי דעיקר רגל לא בעי פרישה טפל דידיה בעי פרישה. ואפילו למאן דאמר שמיני רגל בפני עצמו הוא, הני מילי לענין פז"ר קש"ב, אבל לענין תשלומין תשלומי ראשון הוא. הלכך האומר את יום שמיני העצרת טעות הוא בידו, שמשמע שהוא חג בפני עצמו כשאר החגים עכ"ל. ויש שאין אומרים רק את יום שמיני עצרת הזה ואין אומרים חג, שלא נמצא בתורה שנקרא יום שמיני חג. ומורי ז"ל היה אומר יום שמיני העצרת חג הזה, כמו שכתב בתשובותיו (מהרש"ל סי' ס"ד), ולא נהוג עלמא כוותיה.
<h4>סימן תתקע</h4>
ואוכלין בסוכה ואין מברכין על ישיבתה, דמסיק בגמרא (סוכה מז א) והלכתא מיתב יתבינן ברוכי לא מברכינן. וכתב הרא"ש (שם פ"ד סי' ה') והיינו טעמא דלא מברכינן דכיון דיום שמיני עצרת הוא אי אפשר לברוכי בסוכה, דקשיין אהדדי אי יום סוכה לאו שמיני עצרת הוא, ואי שמיני עצרת הוא לאו יום סוכה הוא. ומשום דספיקא תרווייהו עבדינן לחומרא, יתבינן בסוכה ולא מברכינן. ונוהגין בו מנהג יום טוב דהוא יום שמיני עצרת ועבדינן לחומרא. אבל בלולב לא רצו לתקן שיטלוהו בלא ברכה מספק, מפני שהוא מוקצה לטלטל, ומינכרא מילתא שהוא נוהג בה מנהג חול, אבל סוכה פעמים שסוכתו עריבה עליו ואוכל בה ביום טוב האחרון שלא לשם מצות סוכה, ולא שיך בישיבתה שיעשנו חול. ועוד דלולב כל שעה הוא דרבנן, שנאמר (ויקרא כג, מ) ולקחתם לכם ביום הראשון, ולכך אין צריך ליטול הלולב ביום ח' בלא ברכה מספק, אבל סוכה שהיא דאורייתא אוכלין בה מספק, ולכן בליל שמיני עצרת לא היה מהר"ר טעביל ז"ל אוכל ביום, דאם כן היה צריך לברך לישב בסוכה ולומר בקידוש יום חג הסוכות כי עדיין יום הוא. וכתב המרדכי (סי' תשע"ב) יתובי יתבינן ברוכי לא מברכינן, פירש ראבי"ה כיון דאיכא היכרא דלא מברך כאשר עשה כל שבעה ימים לא הוי כמוסיף. אבל לישן בסוכה אסור משום דמחזי כמוסיף, ע"כ וכן הוא במהרי"ל (חג הסוכות ב') ובמנהגים.
<h4>סימן תתקעא</h4>
כתב בעל הגהות מנהגים (שמיני עצרת ג') מה שמתחילין להזכיר זכירת גשם במוסף של שמיני עצרת דחג, ומוריד הטל במוסף ראשון דפסח, כדי שיצאו כל המועדים בטל, כי טל הוא סימן ברכה לעולם. אבל גשם בחג סימן קללה הוא, לכך מתחילין בשמיני עצרת ע"כ. ואני אומר דמה שאומרים טל ביום ראשון של פסח הטעם הוא כמו שכתבתי לעיל סי' תרס"ג, ומה שאומרים גשם בשמיני עצרת דחג דאז נדונין על המים כדכתבתי לעיל סי' תתקס"ה לכן מתפללין עליו. וכן כתב האבן שועיב (דרשה לשמיני עצרת ד"ה ועוד) וז"ל, תן חלק לשבעת ימי הסוכות שהם עיקר השמחה. וגם שמנה זה שמיני עצרת, כמו שאמרו רז"ל כי לא תדע מה יהיה רעה על הארץ (קהלת יא, ב), כלומר אם אינך עושה כן אינך יודע מה רעה תהיה בארץ מהגשמים הנגזרים בזה היום כמו שאמרו חז"ל. ולכן אנו אומרים הגשם בזה היום, אם ימלאו העבים גשם על הארץ יריקו וגו' (שם ג), לשון אם כמו ואם תקריב מנחת ביכורים (ויקרא ב, יד), ואם יהיה היובל שאינו אפשר אלא ודאי, כלומר אם תתן חלקו לשמיני ימלאו העבים גשם ויריקו בכל העולם בדרום ובצפון. אף על פי שבראש השנה נגזרה הכל, כמו שאומרים ועל המדינות בו יאמר, הדין הוא בראש השנה כמו שמוכח במעשה של אותו חסיד (ברכות יח ב), אבל הגמר דין הוא ביום זה, כמו שדינו של אדם הוא בראש השנה וגמר דינו הוא ביום כפור. וא"ת מה הוא דין ומה הוא גזר דין. הדין הוא שיאמרו בראש השנה פלוני זכאי ופלוני חייב, אבל הפסק מה יהיה השכר או העונש הוא ביום כפור. וכן הגשמים בראש השנה גוזרין אותן מרובים או מועטים, אבל בעצרת חותמין, שיתכן שיהיו מרובים ויפלו למקום שאין בו ישוב או שלא בעתן, בעצרת נגזרין היאך יבואו והיכן יבואו ע"כ.
<h4>סימן תתקעב</h4>
במוסף מכריז השמש משיב הרוח ומוריד הגשם. כן קיימא לן לנהוג כדי שגם הציבור מתפללין במוסף משיב הרוח. כן מסיק באורח חיים (סי' תרס"ח) ובמנהגי מהרא"ק (מנהגים שמיני עצרת שחרית). עיין לעיל סימן קכ"ה קכ"ו קכ"ז.
<h4>סימן תתקעג</h4>
הא דנהיגי מקצת בני אדם לאכול חצי סעודה בסוכה וחצי השאר בבית. יש ראייה למנהגם ממדרש תנחומא פרשת פנחס (ישן י"ג) ילמדינו רבינו כו' עד ולמה התירו חכמים להפטר מן הסוכה ביום טוב האחרון של חג, לא כל שבעה ימי החג מתפללין לטללים, ויום האחרון מתפללים לגשמים, ולכן נפטרים מן הסוכה כדי שיתפללו על הגשמים בלב שלם (הגהות מנהגים שמיני עצרת ה').
<h4>סימן תתקעד</h4>
כשאירע בשבת אכל סעודה שלישית בסוכה. תשב"ץ (סי' קמ"ז), פירוש מיד אחר ברכת המזון של שחרית. עיין סימן ת"ץ איך יש לנהוג.
<h4>סימן תתקעה</h4>
לדידן דמורידין כלים מן המנחה ולמעלה ביום האחרון. ואין לערוך השלחן והכלים במקום מושבם שלא להכין מיום טוב לחבירו, אך יביאם בבית ובלילה יסדרם. ולעולם בליל מוצאי סוכות הלך ונטל ממנו רשות, ואומר יהי רצון שנזכה לשנה הבאה לישב בסוכות לויתן. תשב"ץ (סי' קמ"ח).
<h4>סימן תתקעו</h4>
יום שני הוא שמחת תורה, ולמה נקרא שמחת תורה, על שם שבשעה שסיימו ישראל את התורה בא שטן לפני הקדוש ברוך הוא לקטרג עליהם, ואומר ישראל לומדים תורה ואין גומרין אותה. וכיון שמסיימים אותה אומר לו הקדוש ברוך הוא הלא סיימוה. והוא משיב אעפ"י שסיימוה אין מתחילין אותה, וכשמתחילין אותה ע"י פרשת בראשית משיב לו הקדוש ברוך הוא הלא התחילוה. נמצא שאין יכול לקטרג, על שם זה נקראת שמחת תורה. וגם רגילין לעשות סעודת שמחה לכבוד התורה. וחתני התורה רגילין לעשות לשושבינים סעודה, ומזמנין את הקהל, ונותנים להם מאכלים טובים (הגהות מנהגים שם ז'). ומצאתי עיקרו של מנהג במדרש חזית בתחלת שיר השירים (א, ט) ויבא ירושלים ויעמוד לפני ארון ברית וגו' ויעש משתה לכל עבדיו (מלכים א' ג, טו), אמר רבי יצחק מכאן שעושין סעודה לגמרה של תורה. הג"ה מאור זרוע (סי' ש"כ) באשיר"י סוף מסכת סוכה (פ"ד סי' ו'). וכן כתב הרוקח סימן רכ"ב.
<h3>ימי החנוכה</h3>
<h4>סימן תתקעז</h4>
איתא במדרש (במ"ר טו, סו) כיון שהקריבו שנים עשר שבטים ולא הקריב שבט לוי, וראה אהרן וחלשה דעתו כשלא היה עמהם בחנוכה לא הוא ולא שבטו. אמר ליה הקדוש ברוך הוא למשה, דבר אל אהרן ואמרת אליו, יש חנוכה אחרת שיש בה הדלקת הנרות, ואני עושה בה לישראל ע"י בניך נסים ותשועות, וחנוכה שקרויה על שמם, והוא חנוכת בית חשמונאי. ולפיכך הסמיך פרשת בהעלותך את הנרות לפרשת זאת חנכת המזבח. ואיתא נמי בילמדינו (תנחומא בהעלותך ה') ובמדרש רבה (שם) אמר ליה הקדוש ברוך הוא למשה, לך אמור לאהרן אל תתירא לגדולה מזאת אתה מוכן, הקרבנות כל זמן שבית המקדש קיים הם נוהגים, אבל הנרות לעולם אל מול פני המנורה. ודייק הרמב"ן (במדבר ח, ב) והנה דבר ידוע שכשאין בית המקדש קיים והקרבנות בטלים מפני חורבנו אף הנרות בטלים, אבל לא רמזו אלא לנרות של חנוכת חשמונאי שהיא נוהגת אף לאחר החורבן בגלותינו. הנה רמז גדול בסמיכות פרשה זו לנרות חנוכה.
ונראה לי הכותב דלכן בפרשה ראשונה שמנה פעמים לשון נר, בהעלותך את הנרות ראשון, אל מול פני המנורה שני, יאירו שלישי, שבעת הנרות רביעי, ויעש כן אהרן אל מול פני המנורה חמישי, העלה נרותיה ששה, וזה מעשה המנורה שבעה, כן עשה את המנורה שמנה. רמז לשמנה נרות של חנוכה. ובפרשת אמור אל הכהנים התחיל שבת ורגלים פסח עצרת ראש השנה ויום הכפורים סוכות, וידבר משה את מועדי ה' אל בני ישראל (ויקרא כג, מד), וסמיך ליה ויקחו אליך שמן זית זך כתית למאור, רמז לחנוכה שמן זית זך מן המובחר (שבת כא א). ואמר להעלות נר יערוך את הנרות, ללמד ליל ראשונה נר אחת, ואחר כך נרות. סמוך שמן זית לסוכות, מה סוכות שמנה ימים, אף חנוכה שמנה ימים. ובפרק במה מדליקין (שבת כא ב) ת"ר בעשרים וחמשה בכסליו יומין תמניא אינון, דלא למספד בהון ודלא להתענות בהון. כשנכנסו יוונים טמאו כל השמנים שבהיכל, וכשגברו מלכות השמונאי ונצחום, בדקו ולא מצאו אלא פך אחת של שמן שהיתה מונחת בחותמו של כהן גדול, ולא היה בו להדליק אלא יום אחד, ונעשה בו נס והדליקו ממנו שמנה ימים, לשנה האחרת קבעום ימים טובים בהלל ובהודאה.
וא"ת למה קבעו חנוכה על שם נס השמן ולא קבעו על שם שאר הניסים שנעשו בימים האלה, כי נתנו רבים ביד מעטים כו'. יש לומר שאותן הנסים יש פתחון פה למינים לומר מקרה הוא ולא ה' פועל כל זאת ח"ו, כי יקרה עניין כזה ליפול רבים ביד מעטים לאיזה סיבה. אבל נס אשר כזה, ששמן אשר בו להדליק רק לילה אחת ונתרבה מעצמו עד שיספיק לשמנה לילות, אין צד לומר כי מקרה הוא, אבל כולם יודו ויאמרו מאת ה' היתה זאת היא נפלאת בעינינו. ולזכר נס זה תקנו חז"ל להדליק נרות בכל לילה מלילות אלו.
<h4>סימן תתקעח</h4>
מדליקין נר חנוכה בבית הכנסת בדרום, זכר למנורה שהיתה בדרום (טור סי' תרע"א). ומסדרין אותה ממזרח למערב, ויפנה משמאל לימין. כן כתב מורי הגאון מהר"ש ז"ל (שו"ת מהרש"ל סי' פ"ה).
<h4>סימן תתקעט</h4>
ובבית מדליקין הנרות אצל הפתח מבפנים, בטפח הסמוך לפתח לימין ביאתו. ואם יש מזוזה בפתחו יניח בשמאל ביאתו, כדי שיכנס בין שתי מצוות. וכתב בהגהות מרדכי (שבת שלטי הגבורים במרדכי אות א') ברוב השנים חנוכה חל בפרשת מקץ, וסימנך מקץ "שנתים" נוטריקון ש'מאל נ'ר ת'דליק י'מין מ'זוזה. וכתב מהר"ם שמתחיל להדליק משמאל ומסיים בימין, דהיינו משמאל לימין, כי כל פינות שאתה פונה היינו דרך ימין (יומא טז ב). וכגון כהנים בדוכנן. וז"ל מהרי"ק (שורש קפ"ג) אם כן ראוי להתחיל להדליק בנר הראשון בנר היותר ימיני ויברך, ובליל שני שמוסיף נר אחר סמוך יתחיל ויברך על הנוסף שהוא יותר שמאלי, כדי לפנות לצד ימין כדברי מהר"ם. וכן בליל שלישי יברך על הנוסף ויפנה לצד ימין, וכן תמיד על הנוסף שהוא מורה על הנס.
ומהרא"י (תרומת הדשן) כתב בסימן ק"ו, דהאידנא ברוב מקומות ורובא דרובא דעלמא, אפילו תלמידי חכמים אין להם מזוזות בבתי חורף שבהן מדליקין, אם כן צריכין להדליקן בימין הכניסה בצד הטפח הסמוך לפתח אף לדידן דמדליקין בפנים, כדאיתא במרדכי (שבת סי' רס"ו). ואם כן אותו נר שהוא כנגד ימינו הוא הסמוך לפתח לעולם. וכן צריך להתחיל שהיא עיקר המצוה, דבדידיה לחד הוי סגי אי לא הוי בעי למהוי מן המהדרין. אבל מהר"ם מזוזה היה לו בפתחו, ואם כן היה צריך להדליק בשמאל הכניסה. ואם כן נר הסמוך לפתח לעולם כנגד שמאלו. וא"ת אם כן מה צורך לטעם דכל פינות תיפוק ליה משום האי טעמא. י"ל דנפקא מינה אם היו הנרות מסודרים מצד הפתח לצד צפון שכנגד הפתח, כמו אם הפתח במזרח והנרות מסודרים ממזרח למערב, שאז צריך להפוך פניו לדרום ולהתחיל בנר שסמוך לפתח, ולא יהפוך פניו לצפון ויתחיל באותה נר משום דכל פינות כו'. וקל להבין למדקדק. וכדעת מהרא"י כן הוא דעת מורי הגאון ז"ל (שו"ת מהרש"ל סי' פ"ה). וכתב על כן המדקדק יניח לאורכן בטפח הסמוך לפתח, שאז כולן שוין בענין טפח הסמוך לפתח, שכולן סמוכין בכניסת הפתח, ואז ידליק משמאל לימין ויתחיל לברך לעולם בנר שמאלי ויפנה ויוסיף לימין ודו"ק. ומה שכתב יניח לארכן בטפח הסמוך לפתח, רוצה לומר יניחם במזוזה בתוך חלל הפתח, וכן הגיד לי הפה קדוש בעצמו, והראה למשה באצבעו כזה ראה.
<h4>סימן תתקפ</h4>
המדליק בליל ראשון מברך להדליק נר של חנוכה ושעשה נסים ושהחיינו. וסימן לדבר עשה לך "שרף" ושים אותו על "נס" והיה כל הרואה אותו "ויחי" (במדבר כא, ח). מכאן ואילך להדליק ושעשה נסים, דנס כל יומא הוה, אבל שהחיינו אין לברך כל לילה אף על גב שבכל לילה מתחדש הנס, לפי שכבר ברכנו אותו לילה ראשונה על השמן ההוא, ואין בשמן מתחדש דבר אלא נעשה בו נס שהספיק. ארחות חיים (הל' חנוכה).
ונוסח הברכה כתב מורי ז"ל שלחנוכה מלה אחת ולא של חנוכה שתי מילות. ומצאתי כתוב שיש לומר לַזמן הזה הלמד בפתח משום ה"א שאחריו, וחברו בתרומה (שמות כה, לג) משוקדים בַּקנה האחד הבי"ת בפתח. ובפרשת ויקהל (שם לז, יט) בְּקנה אחד הבי"ת בשב"א שאין ה"א אחריו ע"כ. ואני הכותב אומר, אין יתרון לבעל הלשון הזה המדקדק בלשונו כך, שהרי מצינו כמה פעמים בתורה הפוך מדקדוקו. למשכן עצי שטים (שמות כו, טו) הלמ"ד בפתח ואין ה"א אחריה. למקצעות המשכן (שם כו, כג) הלמ"ד בשב"א. מבית לַפרכת ארון וגו' (שם) הלמד בפת"ח. לְפתח האהל (שם לו) בשב"א. יין לַנסך (במדבר טו, ה) בפת"ח. לְשׁבעת הכבשים (שם כח, כא) בשב"א. ואפילו בחד קרא בתתו מזרעו לַמולך לְבלתי המית אותו (ויקרא כ, ד). לכן אין לנו לדקדק בדקדוק הלשון הזה, ויותר נכון לומר בחירק, מאחר דאמר הזה דפת"ח מורה על זמן המיוחד, ומהו הזה דאמר אחריו.
<h4>סימן תתקפא</h4>
ואין להדליק עד שיגמור כל הברכות, כמו שעושים בקריאת מגילה ונטילת לולב, דכולהו בעינן עובר לעשייתן. ומיד אחר גמר הדלקת הנר הראשון שהוא עיקר, יאמר הנרות הללו ויגמור הדלקתן בעוד שאומר הנרות כו' (שו"ת מהרש"ל סי' פ"ה). ומה דאיתא במסכת סופרים (פ"כ ה"ו) דיש לומר הנרות קודם שיברך שעשה נסים, כתב מהרי"ל בתשובה סימן קמ"ה דאיכא למימר דמסכת סופרים סבירא כמאן דאמר בירושלמי (ברכות פ"ט ה"ג) בשעת עשייתן, ואנו אין לנו אלא תלמוד דידן דעיקר, וכל שכן דאין מנהג פשוט לומר, והאיך נפסיק בטפל לבין העיקר.
וכתב מורי הגאון ז"ל (שו"ת מהרש"ל שם) נוסח הנרות הוא הנרות הללו אנו מדליקין, על התשועות ועל הניסים ועל הנפלאות, שעשית לאבותינו על ידי כהניך הקדושים. וכל שמונת ימי חנוכה הנרות הללו קודש הן, ואין לנו רשות להשתמש בהן אלא לראותן בלבד, כדי להודות לשמך על נפלאותיך ועל נסיך ועל ישועתיך, לא תשנה ולא תוסיף ולא תגרע. והטעם מפורש, וסימן ל"ו תיבות לבד הנרות הללו כאילו אמר הנרות הללו ל"ו הן ע"כ. ויש חסרון בספרו, וצריך להיות לבד הנרות הללו אנו מדליקין, דאי לאו הכי אין החשבון מכוון, או נאמר שיש תוספות בנוסח. ואי אפשר להמלט מאחד משני דרכים אלה, ואף לפי זה יש מלה יתירה והייתי חושב אחד אינו מן המנין, עד שמצאתי בספרי דפוס כנוסח מורי ז"ל, ושם לא היה כותב על הנסים ועל הנפלאות רק על הנסים והנפלאות, ואז הוא מכוון ל"ו זולת הנרות הללו אנו מדליקין. ושמחתי כמוצא שלל רב. ונוסח הרא"ש הוא מ"ד תיבות כמספר נרות חנוכה עם השמשים.
<h4>סימן תתקפב</h4>
נשים חייבות בנר חנוכה, ומברכין אם אין לה בעל או אם אינו בעיר, משום דאף הם היו באותו נס. וכתב הר"ן (שבת י. ד"ה אמר רבא) שגזרו היונים על כל הבתולות הנשואות שיבעלו להגמון תחלה, וע"י אשה נעשה נס, דאמרינן במדרש דבתו של יוחנן האכילו לראש האויבים גבינה לשכרותו וחתכו את ראשו, ועל זה נהגו לאכול גבינה בחנוכה עכ"ל.
<h4>סימן תתקפג</h4>
אורח יכול להשתתף בפרוטה עם בעל הבית כדי שיברך עליו. ואם אשתו מברכת עליו בביתו אין צריך יותר. ואף על פי שמדליקין עליו בודאי בתוך ביתו, אם הוא במקום שאין בו ישראל מדליק בברכות, לפי שחובה הוא על כל אדם לראות הנרות הללו, אורח חיים (שו"ע סי' תרע"ז ס"ג). ואם הוא בין היהודים ואינו רוצה לצאת בהדלקת אשתו שמדלקת עליו, בזה יש פלוגתא דרבוותא, מהר"י מולי"ן בתשובה (סי' קמ"ה) ומהרא"י בתרומת הדשן (סי' ק"א) כתבו דאפילו הכי יכול להדליק בברכות. ומהר"י קארו (ב"י שם) ומורי ז"ל (סי' פ"ה) הסכימו שאין לברך, ומהר"ם בהגהותיו (שם) כתב דנוהגין לברך. ונראה דטוב לברך בלי הזכרת שם ומלכות.
<h4>סימן תתקפד</h4>
ואסור להשתמש לאורן, לא שנא תשמיש של קדושה כגון ללמוד, ולא שנא שאר תשמישים, אפילו תשמיש עראי בעלמא כגון לעיין מעות לאורם וכיוצא בו אסור (טור סי' תרע"ג). וצריך להוסיף נר אחד והוא נקרא שמש. וכתב המרדכי פרק במה מדליקין (שבת סי' רס"ט) דנוהגין לעשות השמש יותר גדול מהאחרים, שאם בא להשתמש ישתמש לאותו הנר. ויש נוהגין לתוחבם למעלה מכל הנרות, וסימן שרפי"ם עומדים ממעל ל"ו (ישעיה ו, ב. מהרי"ל חנוכה ג'). והגהות מרדכי החדשות (שלטי הגבורים אות א') נתנו סימן להוספת שמש "נחשת" נוטריקון נ'ר ח'נוכה ש'מש ת'דליק. ולי הכותב נראה דיפה כיוון החכם שנתן סימן מלת נחשת, דאיתא בתנחומא (עי' שמו"ר לה, ה) זהב כסף ונחשת אילים מאדמים. נחשת זה יון. והרוקח (סי' רכ"ה) כתב א"ת ב"ש נחשת טסבא בגימטריא יון.
<h4>סימן תתקפה</h4>
נרות חנוכה שהדליק אחד בסתם לשם שמש ולא פירש איזה מהם שיהיה לשמש, נר האחרון יהיה שלא לשם נר חנוכה, שאם ישתמש ישתמש לאור אותו הנר. נתערב נר של שמש בין שתי נרות של חנוכה, לא אמרינן בטל ברוב, דהוי דבר שבמנין ואסור להשתמש לאור שלשתן. תרומת הדשן סימן ק"ג.
<h4>סימן תתקפו</h4>
קודם הדלקה יתן בה שמן כשיעור, הוא שיעור שידליק חצי שעה, אבל לא ידליק ויתן בה שמן אחר כך. עבר זמן זה השיעור יכול לכבותה, או אם ירצה להשתמש לאורן מאז והלאה רשאי. ויש מהמפרשים שחולקים על זה, ואומרים הנותר מן השמן והפתילות בליל ראשון מוסיף עליו ומדליק בליל שני. נותר בליל שני, מוסיף עליו ומדליק בליל שלישי, וכן בכל הלילות. נותר ממנו בליל שמיני עושה ממנו מדורה ושורפו בפני עצמו, שהרי הוקצה למצותה. ואמרינן שאם נתערב בשמן ואין ששים לבטלו, שאין להוסיף עליו ולבטלו. ואסור גם כן להשהותו לשנה הבאה לנר חנוכה, דחיישינן שמא יבא ליהנות ממנו, כיון ששהה אותו לזמן מרובה. ואפילו אם נתנו בכלי מאוס אסור להשהותו (טור סי' תרע"ז). ויש שהשוו השתי הדעות ואמרו שהאומר כבתה תוך זמנו מותר להשתמש לאורו, היינו דוקא כששם שמן יותר מהשיעור. והאומר שהנותר אסור, היינו בשלא שם אלא כשיעור. ומר אמר חדא ומר אמר חדא ולא פליגי. וכן כתב המרדכי בשם מהר"ם, וכן כתב מהר"י קארו (ב"י שם) ומורי הגאון ז"ל (שו"ת מהרש"ל סי' פ"ה).
ואיכא למידק למה צריך לעשות מדורה למותר השמן והפתילות, מאי שנא מעצי סוכה ונוייה דשרו אחר החג. כבר תירץ הר"ן ז"ל (שם ט. ד"ה אי נמי) דהתם לא מקצה להו אלא לימי החג, לפי שעשויין להשאר אחר החג, ולא מקצה להו למצותה לגמרי. אבל שמן ופתילה שעשוים להתבער לגמרי, כי יהיב להו כבר לגמרי מקצה להו למצוה, דאין אדם מצפה אימתי תכבה נרו. ואם נשתיירו הרי הן אסורין שהרי הקצה אותם למצותן לגמרי, ודומה לעצי סוכה ונוייה שנפלו בחג שאסורין, כדמוכח בפרק המביא כדי יין. ולא דמי לנר של שבת שעשויה להיות כולה למצותה, ואפילו הכי נהנין אחר השבת מן השמן ומן הפתילה, משום דהתם אף בעודו דולק לעצמו למצותו נהנין ממנו, משא"כ בנר חנוכה. וכיוצא בזה כתבו התוס' פרק כירה (שבת מד. ד"ה שבנר).
כבתה מעצמה קודם זה הזמן אין צריך לחזור ולהדליקו. ואפילו אם כבתה בערב שבת קודם קבלת שבת אין נזקק לה, כן כתב מהרא"י בתרומת הדשן סימן ק"ב. ובתשובת הרשב"א (ח"א סי' תקל"ט) שאפילו אם בא לתקנה אחר שהדליק וכבתה אותה בשוגג אינו מחוייב לחזור ולהדליקה. ואם מדליקה אינו מברך עליה. ומורי ז"ל (שו"ת מהרש"ל סי' פ"ה) פליג אחרי דינים הללו, וכתב בשניהם דנראה דצריך לחזור ולהדליק. ומיהו יש להסתפק אם לחזור ולהדליק בברכה קאמר או לא. ונראה להדליק בלא ברכה.
<h4>סימן תתקפז</h4>
מדליקין מנר לנר אפילו ע"י קיסם שרי, לפי סוגיא ההלכה המחוורת (שבת כב ב), רק שעל פי התוספות (שם כג. ד"ה שמע) ראוי להחמיר. וצריך להזהיר כשכבה השמש שמדליק בו הנרות, שלא ידליקנו מן הנרות אלא מנר של חול. ובבית הכנסת אין צריך להזהר, שכל הנרות שבתוכן של מצוה הן. ומשום הכי יש למחות ולגעור באותן שמדליקין נרותיהם ע"י שפחות מנר בית הכנסת, חוץ ממוצאי שבת דשרי משום מבואות האפילות. ועל ידי כך זכה שאול למלכות (ויק"ר ט, ב). ונר של הבדלה קרוי נר של מצוה. אבל אחר שהבדיל עליה כבר עבר מצותה ויכול להדליק ממנה, דאפילו נר חנוכה אחר שיעורו שוב אינו קרוי נר של מצוה (שו"ת מהרש"ל שם).
<h4>סימן תתקפח</h4>
מילא קערה שמן והקיפה פתילות, אם כפה עליה כלי כל פתילה עולה בשביל נר אחד, לא כפה עליה כלי אפילו לנר אחד אינו עולה, לפי שהוא כמדורה. על כן יש ליזהר להעמיד הנרות בשורה בשוה ולא בעגול דהוי כמדורה, גם לא יתחבם אחד נכנס ואחד יוצא, כן כתב מהרי"ל (חנוכה ב'). ומהר"י ווייל (דינין והלכות ס"ה) כתב דלא ידבקם יחד אפילו אחר שהדליק. גם אין לתוחבם סמוכים זה לזה עד שמתחממת ונופלות או נוטפות, אור זרוע (סי' שכ"ו). ומהרא"י כתב בתרומת הדשן סי' ק"ה דמותר להדליק בפמוטות שקורין לאמ"פ, מאחר שכל נר מובדל הרבה מחבירו. ומורי ז"ל כתב (שו"ת שם) דצריך לתלותם בטפח הסמוך לפתח, ויתחיל מצד האמצעי שהוא סמוך לפתח ויסבב לצד ימין. אבל המדקדקים נזהרים שלא להדליק בפמוטות, שאין בה הידור לנרות חנוכה.
<h4>סימן תתקפט</h4>
מהר"ם ז"ל היה רגיל בשרגות קטנות של מתכות, וטעמו היה דאילו היה של חרס היה צריך בכל לילה חדשים, דתניא בתוספתא דשבת (עי' מסכת סופרים פ"כ הל"ג) אין מדליקין בנר ישן (מרדכי שבת רס"ח). ואני כשהייתי שואב מים ממעייני הישועה, ממקור מים חיים הנובעים מים של שלמ"ה מורי הגאון ז"ל, ראיתי שקנה לו שרגות קטנות של כסף, ובליל שני התחיל להדליק בה ובירך להדליק ושעשה נסים ושהחיינו. וטעמו כדאיתא בברכות (נט ב) בנה בית חדש וקנה כלים חדשים מברך שהחיינו. אף שהרא"ש ובנו הטור (סי' רכ"ג) כתבו דבשעת קניין יש לו לברך אף על פי שלא נשתמש בה עדיין, מכל מקום היה ניחא ליה להסדיר ברכת שהחיינו עם אלו שתי ברכות, כמו שמסדרין שהחיינו דלולב עם ברכת נטילה, ושהחיינו דסוכה עם קידוש היום. וכמו שמסדרים ברכת על נטילת ידים עם שאר הברכות בבית הכנסת כאשר הנהיג הוא ז"ל.
<h4>סימן תתקצ</h4>
שמן זית מצוה מן המובחר או שעוה וכן המנהג. ומצוה לקנות שעוה מן הצדקה מה שנטף מנרות של בית הכנסת, מאחר דאתעביד בהו חדא מצוה. וישמור מזה שלא יקנה שעוה מנרות של בתי תִּפְלוּת שלהם, כי אף על פי שנתבטלו מכל מקום מאוסים הם לתשמישי מצוה. ובהגה"ה בתשב"ץ (הובא בהגהות מנהגים חנוכה כ"ז) כתב וזה לשונו, ונרות של עבודה זרה נהגו שלא לעשות בהן שום דבר מצוה אפילו ללמוד בהן ע"כ. ובאגודה במסכת מנחות (פרק הקומץ סי' ג') דאין עושין דבר ישן למצוה, כגון מעילין שנלבשו אין לעשות לספר תורה, והביא ראייה ע"ש. כל שכן דבר מתועב ומגואל הבא מעבודת אלילים שאין להשתמש למצוה.
<h4>סימן תתקצא</h4>
נר של שבת ונר חנוכה נר שבת עדיף נגד קידוש, דאף נר חנוכה עדיף משום פרסומי ניסא. וכתב מורי הגאון ז"ל (שו"ת שם) ומהאי טעמא ראוי לומר במה מדליקין שהוא נגד הנר קודם קידוש היין, שהרי נר קודמת ע"כ.
<h4>סימן תתקצב</h4>
נר של שבת ונר של חנוכה, ידליק של חנוכה ברישא. ואף על גב דתדיר קודם, הכא אם ידליק של שבת ברישא יהא אסור להדליק של חנוכה אחר כך, כן כתב בהג"ה (הגהות מנהגים חנוכה כ"ח) וכן נוהגין. ומברכים אפילו מבעוד יום, מהרא"י סימן ק"ב בתרומת הדשן. ובמוצאי שבת כתב מהרא"י (שם) בסי' ס' מדליקין נר חנוכה קודם שמבדיל, וכן הוא במנהגים. וטעמא דידהו דכל מה דמאחרין לצאת מן השבת טוב. וקשה בעיני הלא תדיר קודם וטעמא דידהו דמאחרים לצאת מן השבת, הלא בזה שמדליק נר חנוכה מראה שהוא חול. ומאי שייך עוד לומר דמאחרין לצאת מן השבת, והוי כטובל ושרץ בידו, מראה שהוא מאחר לצאת מן השבת ומדליק נר שהוא אב מלאכה. ולא רציתי למעבד עובדה, ואח"כ מצאתי בקובץ אחד וז"ל, במוצאי שבת היה מהרי"ל מבדיל ואומר זמירות של מוצאי שבת, ואחר כך היה מדליק נרות חנוכה. כך מצאתי בהגהות בן מהרי"ל שהגיה והעיד על אביו שנהג כך. וכן מצאתי בתשובה להראב"ד (האשכול הל' חנוכה). והאגור (סי' אלף מ') כתב שמהרי"ל היה נוהג להדליק קודם הבדלה אבל הנכון להדליק אחר הבדלה ע"כ. וכן כתב האבודרהם.
<h4>סימן תתקצג</h4>
אמר מהר"ם שרבוי הסעודה שמרבים בחנוכה הם סעודות הרשות, שלא קבעוה אלא להלל ולהודות לא למשתה ושמחה (תשב"ץ קטן סי' ק"ע). ומורי הגאון ז"ל (שו"ת שם) כתב דמצוה לשמוח, ומשום הכי קראו יום טוב והם ימי שמחה, וכן פסק הרמב"ם (הל' חנוכה פ"ג ה"ג) והמרדכי ארוך, ואנו נוהגין לזמר זמירות ושבחות בסעודות שמרבים בהם, והוי סעודת מצוה לדעת כולם. וכן מצאתי בהגהות מרדכי (שלטי הגבורים פ"ה ע"ט ע"א) שיש קצת מצוה וז"ל, אני יום טוב הכותב קבלתי סימן אחר בפרשת ויהי מקץ, וטבוח טבח והכן (בראשית מג, טז) והחי"ת מטבח והתיבה והכ"ן הם אותיות חנוכה. וסמך לסעודות שעושים בחנוכה, ואותיות טבוח טבח בגימטריא מ"ד כמו הנרות ע"כ.
<h4>סימן תתקצד</h4>
נוהגות הנשים שלא לעשות מלאכה בעוד שהנרות דולקות. וכתב רבינו אשר ז"ל (מלוניל, הובא בכלבו סי' מ"ד) הטעם כדי להכיר שאסור להשתמש לאורה. ועוד שמא יכבה נר אחת שמשתמשים לאורה, ועל ידי זה יכשלו להשתמש לאורה. ולפי זה המנהג שמענו שיש נשים שאין עושין מלאכה בכל שמנה ימים, ומקום שנהגו איסור אין להקל. ונראה לי דדווקא הנשים החמירו על עצמם יותר, מפני שהתשועה באה ע"י מעשה ידי אשה.
<h4>סימן תתקצה</h4>
גומרין הלל כל שמנה ימי חנוכה, ואומרים על הנסים בהודאה בתפלה ובברכת המזון בברכת הארץ. וכתב בארחות חיים (חנוכה סי' ב') יוחנן הוא חשמונאי, כמו שאמר בספר יוסיפון. ויש אומרים חשמונאי על דרך יאתיו חשמנאים (תהילים סח, לב), והוא דרך גדולה. וכתב עוד שם יש אומרים הרִשׁעה בחירק הרי"ש, והביאו לזה מה שמצאו בזכריה (ה, ח) זאת הרשעה [פי' בעלת הרשעה], כי מילת רִשׁעה הוא שם דבר, כמו כי בערה באש רשעה (ישעיה ט, יז). אבל יותר טוב לקרות הרְשׁעה בחטף פתח תחת הרי"ש, על דרך הכתוב ביחזקאל (ג, יח) מדרכו הרשעה והוא שם התואר.
וא"ת למה אומר וזדים ביד עוסקי תורתך, ולא אמר דבר והפכו כמו שאמר בכל האחרים. וי"ל כי דרך הפסוק לקח, דכתיב (תהילים קיט, נא) זדים הליצוני עד מאוד מתורתך לא נטיתי ע"כ (בית יוסף סי' תרפ"ב). וכתב הרא"ש והטור (שם) אם לא אמר אין מחזירין אותו. מיהו אם נזכר באותו ברכה כל זמן שלא הזכיר את השם, אפילו נזכר בין אתה להשם חוזר. וכתב הכלבו (סי' כ"ה) היינו כשסיים, אבל אם לא סיים כשיגיע להרחמן, יאמר הרחמן יעשה לנו נסים ונפלאות כשם שעשית לאבותינו בימים ההם בזמן הזה בימי מתתיה כו'.
<h4>סימן תתקצו</h4>
ראש חודש טבת מפקין ב' ספרי תורות, וקורין באחת בפרשת פנחס. פרשת ראש חודש קודם דחנוכה, משום דראש חודש תדיר וקודם, וראייה דתדיר קודם מפרשת פנחס שמפרש ומסדר תחילה קרבנות תמידין, ואחר כך שבת ואחר כך ראש חודש כו' (הגהות מנהגים טבת ל"ב). ובשלהי הוריות במתניתין (יב ב) מפיק מדרשות הקרא. וכתב הרוקח (סי' רכ"ו) פעם אחת שכח וקרא ארבע בפרשת החודש שבא בחנוכה, ואמר רבי אם לא היה הספר תורה מבחוץ לא היינו צריכין לקרות החמישי בשל חנוכה, דהא אמרינן (מגילה ל ב) אין משגיחין בחנוכה ופורים לקרות כל עיקר, כלומר אם לא יקרא כל עיקר אין לחוש. אבל עכשיו שספר תורה שני הוא מבחוץ קורא עוד אחד, וקורא בשל חנוכה. ולא יחזור ויקרא הרביעי שקרא כבר, שלא מצאנו כן אלא כשקרא כהן במקום לוי עכ"ל.
אמר ר' יצחק נפחא (מגילה כט ב) ראש חודש טבת שחל להיות בשבת, מוציאין שלשה ספרי תורות, וקורין ו' בעניינו של יום, השביעי קורא בתורה שנייה וביום השבת ובראשי חדשיכם. קדיש. ומפטיר קורא בתורה שלישית, פרשת חנוכה, ולפיכך מקדימין בדראש חודש משום דתדיר ושאינו תדיר תדיר קודם. ומפטיר בנרות זכריה (זכריה ג, ב) ושמחי עד חן חן לה (שם ד, ז), דממאי דסליק מיניה הקורא בתורה מפטרינן, לפיכך מפטיר בנרות זכריה ולא בשל ראש חודש. ועוד משום דפרסומי ניסא עדיף.
וא"ת למה לא נאמר גם כן תדיר קודם ומפטיר בשל ראש חודש. וי"ל דהיכא אמרינן דתדיר קודם כשאפשר לקיים את שניהם, כגון בקריאת הפרשיות, אבל בכאן אי אפשר לקיים את שניהם, שאין קורין שני הפטרות, ולפיכך אמרינן פרסומי ניסא עדיף, כן כתב האבודרהם (עמ' רג). ואי מיקלע בתרי שבתות, שבת ראשונה מפטיר בנרות דזכריה, שבת שניה בנרות שלמה, מן ויעש חירום (מלכים א' ז, מ). ואעפ"י דנרות שלמה קדמי, ובדין לקרותן בשבת ראשונה, כיון דנבואת דזכריה היתה על חורבן בית שני שבו היה נס חנוכה, קורין בו בשבת ראשונה כל בו (סי' כ'). ופעם אחת אירע חתונה והפטירו ויעש חירום ולא של חתונה. ונראה למהרא"ק ז"ל להפטיר של חתן, וכן איתא באור זרוע קטן. וצריך לומר דמהרא"ק ז"ל לטעמיה אזיל, שכתב שנוהגין להפטיר בשניהם אפילו בתרי נביאים, כמו שנוהגים באתרא דמר בווינ"א דשירה וחתונה הפטירו ודבורה ושוש אשיש ולא חשו לתרי נביאי. אבל היכא דנהגו שלא לדלג מנביא לנביא, נראה דאין להפטיר רק בשל חנוכה. וכן משמע ברוקח (שם) שכתב בשבת ראשון מפטירין בשל חנוכה ולא של ראש חודש ולא שוש אשיש. ומסתמא היא הדין בשבת שנייה, דסתמא אמרו אין שוש אשיש דוחה חנוכה ולא חילקו. כן הורה מהר"ש ז"ל.
<h3>ארבע פרשיות, פורים, מגילה</h3>
<h4>סימן תתקצז</h4>
לעולם אין אדר בא אלא בזבד"ו. פירוש אדר הסמוך לניסן לעולם לא יבא כי אם בשבת או בשני או ברביעי או בששי בשבת והסימן זבד"ו. ועל אותו הסימן עשו ז"ל סימנים אחרים לדעת בהם עניין הפרשיות וענין ההפסקות. ואלו הן הסימנים זט"ו ב"ו ד"ד ובי"ו. פירוש זט"ו, אם יבא ראש חודש אדר הסמוך לניסן ביום שביעי, קורין בו ביום פרשת שקלים, ובשבת שנייה שהוא שמנה בו קורין פרשת זכור, ובשבת שלישית שהוא ט"ו בו, מפסיקין והוא מחרת פורים. וזהו סימן זט"ו, כלומר חל ראש חודש אדר בז' מפסיקין בט"ו בו. ופירוש ב"ו, אם חל להיות בשני בשבת מקדימין וקורין פרשת שקלים בשבת שלפניו, ומפסיקין לשבת הבאה שהיא ששה בו. ואו סימן ב"ו כלומר חל בשני מפסיקין בו ביום. ופירוש ד"ד, חל להיות בד' בשבת מקדימין וקורין פרשת שקלים בשבת שלפניו, ומפסיקין לשבת הבאה שהיא ארבע בו, וזהו סימן ד"ד, כלומר חל ראש חודש להיות ביום ד' מפסיקין ד' בו. ופירוש ובי"ו, אם חל ראש חודש יום ו' יש בו שני הפסקות, שמקדימין וקורין פרשת שקלים בשבת שלפניו ומפסיקין למחרת שהוא ב' בו. וקורין פרשת זכור בשבת שנייה שהיא תשעה בו, ומפסיקין פעם אחרת בשבת שלישית שהוא י"ו בו, וזהו סימן ובי"ו, כלומר חל ראש חודש להיות יום ששי מפסיקין ב' בו וי"ו בו. ולעולם אין מפסיקין בין שלישי לרביעי, וסימן כמו לארבע כוסות של פסח, בין הכוסות הללו אם רצה לשתות ישתה, בין שלישי לרביעי לא ישתה (פסחים קח א).
ולעולם קורין פרשת שקלים או לפני ראש חודש אדר או ביום ראש חודש. והטעם לפי שבאחד באדר משמיעין על השקלים (שקלים פ"א מ"א), שהתורה אמרה זאת עולת חודש בחדשו לחדשי השנה (במדבר כח, יד). ומפי השמועה למדו שמראש חודש, ר"ל ואמר בחדשו כלומר חדש והבא לי קרבן מתרומה חדשה, פירוש מתרומת שקלים חדשים (יומא סה ב). לפיכך משמיעים חודש אחד קודם ניסן, כדי שיכין כל אחד ואחד מחצית השקל שלו, ויהיה הכל גבוי ומובא למקדש כשיבא ניסן. ועל כן כשחל אדר בתוך ימי השבוע מקדימין להשמיע ביום שבת שעברה, שאם יאחרו עד שבת הבאה לא יהיה חודש שלם בין ההכרזה לראש חודש ניסן. אבל כשיבא ראש חודש בשבת אין צריך להקדים שהרי יש כאן חודש (אבודרהם עמ' שז).
ועוד אמרו ז"ל טעם אחר במסכת סופרים (פכ"א ה"ד), לפי שהיה גלוי וידוע לפני מי שאמר והיה העולם, שהמן הרשע היה עתיד לשקול שקליו על ישראל, לפיכך הקדים שקליהם לשקליו, זכר לאותן שקלים קורין פרשת שקלים בשבת הסמוכה לר"ח אדר מלפניו, ופרשת זכור קודם פורים, להקדים זכירה לעשיה, כמו שכתוב (אסתר ט, כח) והימים האלה נזכרים ונעשים. ועוד דכתיב (דברים כה, יז) זכור את אשר עשה לך עמלק, ואמרו חז"ל (מגילה יח א) יכול יהא בלב, כשהוא אומר לא תשכח הרי זכירה בלב אמור, הא מה אני מקיים זכור, הוי אומר בפה. ופרשת פרה אדומה להודיע לעם שהם טמאי מתים שיטהרו באפר פרה, לפי שבראש חודש ניסן מתחילין הרחוקים לעלות לירושלים. ולפיכך אין מפסיקין בין פרשת פרה אדומה לפרשת החודש. ועוד שאמרו רז"ל (פסחים ו א) דורשין בהלכות הפסח קודם הפסח שלשים יום, וטמא לא היה יכול לעשות פסח עד אחר הזאה וטהרה. ולפיכך קורין פרשת פרה בשלישית, שיש בה הלכות טהרה ודיני הזאה, כדי שילמדו ישראל לטהר עצמן לפני הפסח ויעשו הפסח בטהרה. ופרשת החודש ברביעית מפני ראש חודש ניסן, שענינו של יום הוא. וחודש ניסן הוא ראש לכל החדשים ולסדרי הרגלים, ואמרו רז"ל (מגילה כט ב) בדין היה להקדים פרשת החודש לפרשת פרה, שהרי באחד בניסן הוקם המשכן ובשני לו נשרפה הפרה. ולמה קדמה פרשת פרה לפי שהיא טהרתן של ישראל, פירוש מטומאת מת, כדי שלא יהיו נדחין לפסח שני (אבודרהם שם).
<h4>סימן תתקצח</h4>
כתב הכלבו (סי' כ') בענין פרשת פרה, מעשה היה בחזן שקרא ופסק להגר הגר בתוכם, וגלל ספר תורה וישב במקומו. וקפד רבי על הדבר ואמר לא קריתם הפרשה כולה, ודומה כאילו לא קרינא כלל, שלא אמרנו אלא רמז בעלמא, וחזרו ופתחו והתחילו בראש הפרשה, והקורא ברך לפניה ולאחריה מטעם רבי, וגמרו כל הפרשה עד תטמא עד הערב.
<h4>סימן תתקצט</h4>
לא מצינו שצריך לקרות בספר תורה אלא פרשת זכור, תוספות פרק ב' דמגלה (יז: ד"ה כל). וכן בסמ"ק (סי' קמ"ז) משיב עשה לזכור מעשה עמלק והוא פרשת זכור כו'. על כן כתב מהר"ש אותם שאינם יכולים לבא למנין לפרשת זכור, יש להם ליזהר לאמרה בניגון ובטעמים (הגהות מנהגים מ"ז). ותוס' פרק היה קורא (ברכות יג. ד"ה בלשון) כתבו דפרשת זכור ופרשת פרה דאורייתא, הביאו הבית יוסף באורח חיים סי' קמ"ו ובסי' תרפ"ד. ומורי מהר"ש ז"ל כתב בספר חכמת שלמה (שם) דטעות הוא, ומחק פרשת פרה.
<h4>סימן אלף</h4>
מנהג פשוט להתענות ערב פורים, לזכר דברי הצומות וזעקתם שעשו בימי מרדכי ואסתר. ואעפ"י שאותם הצומות היו בימי פסח, נהגו העולם לסמוך התענית לפורים. וכשחל פורים להיות באחד בשבת נהגו להתענות ביום חמישי שלפניו, ולא דמי לתשעה באב דמאחרים דאין מקדימין לפורענות פ"ק דמגלה (ה א). והרב המגיד (הל' תעניות פ"ה ה"ה) כתב הטעם שמקדימין ליום ה', לפי שאי אפשר לאחר עד יום ראשון לפי שהוא פורים. וכן אין מתענין בערב שבת מפני כבוד השבת. ואעפ"י שנפסקה הלכה בערב שבת מתענה ומשלים, דוקא כשבא זמנו הקבועה לו בערב שבת, אבל כשהוא נדחה מזמנו אין קובעין לו בערב שבת, וכן מפורש בתשובת הגאונים ז"ל עכ"ל. משמע מדבריו דאם חל ראש חודש בשבת ערב שבת זמנו הוא ואין להקדימו. וכן פסק מורי הגאון ז"ל כדכתבתי לעיל סימן תשנ"ח.
<h4>סימן אלף א</h4>
ערבית מתפללין תפלת ערבית כשאר ימי החול, רק שמוסיף על הנסים. וממתינים עד שתחשך, ופורסין המגילה כולה שתהא פתוחה כאגרת. ואסור לחזן לקרא המגילה עד שאומרים לו קרא (מרדכי מגילה תתי"א). ואז הקורא עומד ומברך על מקרא ושעשה נסים ושהחיינו. וכל העם יושבין ושומעים לקול הקורא, כמו שכתב השבולי לקט (סי' קצ"ח) וז"ל, כתב הרב רבי בנימין כשהחזן קורא את המגילה צריכין הציבור לשתוק ולכוון דעתם בקריאתו. ואסור להם לקרות עמו, דכיון שאינן כתובין בגליון כתיקנן, הוי ליה כקורא על פה. וכן הפסוקים שנהגו הציבור לענות כולם יחד, הקורא חוזר עליהם וקורא מתוך הספר, לפי שבקריאת הציבור לא יצאו ידי חובתן, שהרי קראו אותם על פה, וכן מנהג עכ"ל.
והרשב"א כתב בתשובה (ח"א סי' תס"ז) אני אומר, שכל מי שתופס בידו מגילה שאינה כשרה לקרות בה, פירוש לקרות בה עם השליח ציבור, גריעי טובא משנים שקראו אותה, מפני שנותן דעת בקריאתו באותה מגילה ע"כ. הרי כתב בהדיא דיפה שתיקתו מדיבורו לקרות ממגילה שאינה כשירה. ומה שאנו קוראים בחומשים בעת קריאת החזן, על קריאת השליח ציבור אנו סמכינן, וקורין בחומשים משום דאז טפי יכול לשמוע מלה במלה כמו שכתב הרא"ש בתשובה הביאו הטור סימן נ"ט (הגהות מנהגים פורים א'). אך אותם הקוראים בחומשים בעת קריאת החזן אל יגביהו קולם, רק קול דממה דקה ישמע, דאם יגביה קולו שמא יתן לב השומע לזה שקרא בחומש ולא לקריאת החזן. וצריך לגעור במי שעושין כך, כמו שכתב באורחות חיים (הל' מגילה אות ל') נהגו לגעור במי שמסייע להחזן על פה. וכן כתב הכלבו (סי' מ"ה) וז"ל נהגו לגעור במי שמסייע אל החזן בעל פה, והטעם שמא השומע יתן לב לקריאתו שהוא בעל פה ולא לקריאת החזן ע"כ.
<h4>סימן אלף ב</h4>
ואם קראה סירוגין, פירוש שפסק בה ושהה, ואחר כך חזר למקום שפסק, אפילו שהה כדי לגמור את כולה יצא, ואפילו סח בנתיים. ומיהו אין להפסיק בדברים בטלים, וגוערים במי שסח בנתיים. וגם לא יפסיק רק כדי נשימה בין באמצע פסוק ובין בין פסוק לפסוק, משום דחייב לקרות כאגרת. וצריך לומר עשרה בני המן ועשרת בנשימה אחת, ויהיב טעמא בגמרא (מגילה טז ב) משום דכולהו בהדי הדדי נפקין נשמתייהו. ולכתחילה נוהגין לומר בנשימה אחת חמש מאות איש ואת פרשנדתא כו' עד עשרת. והמנהג הזה הוא נפלא בעיני, הג"ה מיימוני (הל' מגילה פ"ב אות א') שכתב שהרי טעם משום דכולהו בהדי הדדי נפקן נשמתייהו, וזה לא היה אלא בעשרת בני המן, וחמש מאות איש לא שייכא בהאי טעמא ע"כ. וכבר נתעורר על זה גם כן בעל רוקח (הובא משמו במהרי"ל פורים י"ג) ונתן טעם לדבר משום דעשרת בני המן היו שרי חמישים על אותן ה' מאות איש, כל אחד היה שר ופקיד על חמישים עכ"ל. ואם קבלה היא, נקבלנה בסבר פנים. וכתבו התוספות (שם ד"ה צריך) דהיינו דוקא לכתחילה, אבל בדיעבד אם הפסיק ביניהם יצא.
<h4>סימן אלף ג</h4>
ונוהגים לומר ד' פסוקים של גאולה בקול רם. וכתב התניא (הל' פורים, משבלי הלקט סי' ר') דאינו לא חובה ולא מנהג, אלא שמחת תינוקות וקולות לפניהן כדי שישמחו. וגם בראותם שנוי בזה שואלים מה זאת, ומתוך כך אתה בא לספר גבורותיו של הקדוש ברוך הוא, למען ישמחו ולמען ילמדו ליראה אותו כל הימים.
<h4>סימן אלף ד</h4>
ומנענעין המגילה כשאומרים האגרת הזאת, וכן בספר תורה כשאומר ונתן לנו את תורתו, ובברכה אחרונה כשאומר תורת אמת (הגהות מנהגים נ"ה).
<h4>סימן אלף ה</h4>
ואחר כך גוללה ומברך הרב את ריבנו כו'. ופעם אחת התחיל החזן הברכה קודם שגללו, וגער בו מהרי"ל עד אשר כרכו כולה והניחוה אצל הקורא על המגדל, ואז הזקיקו לחזור להתחיל ולברך (הגהות מנהגים נ"ו).
<h4>סימן אלף ו</h4>
כתב באורחות חיים (פורים אות מ"א), כשמזכיר הקורא שם המן ובניו, מנקשים התינוקות באבנים או בלוחות עץ שבידם, וכתוב בהם שם המן ובניו, וע"י הניקוש הם נמחקים. ולמנהג הזה יש שורש בהגדה, דאמרינן כי מחה אמחה את זכר עמלק (שמות יז, יד) אפילו מעל העצים ומעל האבנים. "מחה אמחה" בגימטריא "זה המן" (רוקח סי' רל"ה), לכן אין להלעיג על המנהגות כי לא לחנם נקבעו. והמנהג הזה נוהגים בצרפת ובפרובינצא, ונותנים טעם על שם ושם רשעים ירקב (משלי י, ז), וסימן לדבר והי'ה א'ם ב'ן הכות הרשע (דברים כה, ב) סופי תיבות המן.
<h4>סימן אלף ז</h4>
הקורא לחולה וליולדת, אעפ"י שכבר יצא בבית הכנסת מברך לפניה ולאחריה אעפ"י שאין מנין. אבל אין לברך שהחיינו הואיל וכבר יצא, מהר"י וויי"ל (דינין והלכות ע"א).
<h4>סימן אלף ח</h4>
כתב בתרומת הדשן (סי' ק"ט) מי שהוא אנוס קצת שלא יכול לילך לבית הכנסת לקריאת המגילה, וצריך להמתין עד לאחר שקראו הקהל, וקשה עליו לישב כל כך בתענית. יכול לשמוע קריאתה מבעוד יום לאחר תפלת ערבית מפלג המנחה ואילך, דהיינו שעה ורביע קודם הלילה.
<h4>סימן אלף ט</h4>
מגילה בזמנה ביחיד ושלא בזמנה בעשרה. ופירש רש"י (מגילה ה א) שלא בזמנה כגון כפרים המקדימים, אין קורין אותה אלא בעשרה דבעינן פרסומי ניסא. וכתב הר"ן (שם ג. ד"ה אמר) דלא נהירא, דבימי רב ורב אסי כבר בטלה הקדמת הכניסה, אלא שלא בזמנה כשחל י"ד לבני עיירות או ט"ו לבני כרכין בשבת שמקדימין וקורין בערב שבת ע"כ. ומה שכתב כשחל י"ד לבני עיירות, לפום ריהטא לא דק, דאילו י"ד לעולם לא יבא בשבת כמו שכתב הטור אורח חיים סימן תרפ"ח. והנכון בעיני דשלא בזמנה היינו מי שיצא בשיירא או דנפיק בספינה ואינו יכול לקרוא בי"ד קורא אותה בי"א בי"ב בי"ג, כמו שכתב הטור בסימן הנ"ל. וכן כתבו הרוקח (סי' רל"ו) והמרדכי פ"ק דמגלה (סי' תשע"ד), וכ"כ בהגהות אשיר"י (שם פ"א סי' א') בשם אור זרוע (סי' שס"ז), וכן הוא במנהגי מהרא"ש.
<h4>סימן אלף י</h4>
שחרית אומר על הנסים בהודאה. וקורין בפרשת בשלח (שמות יז, ח) ויבא עמלק שלשה גברי עד סוף הסדרא. אף על גב דאינו אלא ט' פסוקים, כיון דסליק עניינה שפיר דמי, כן כתב הטור אורח חיים סימן קל"ז. והאורחות חיים (קריאת התורה אות ס"ז) כתב, פרשת עמלק ט' פסוקים, ולא הוסיפו בו מלמעלה ולמטה, מפני שאמר הקדוש ברוך הוא עמלק גורם להיות שמי וכסאי חסרים, כך פרשיותיו חסרים. וקורין המגילה ומברכין לפניה ולאחריה, ומברכין שהחיינו דעיקר ביום דכתיב הימים האלה, ואין אומרים אשר הניא.
<h4>סימן אלף יא</h4>
במנחה מתפללין על הנסים ואחר כך אוכלין סעודת פורים. ומתחילין לאכול הרוב ביום, ואם משכה סעודה בלילה, כתב הרא"ש ז"ל (כלל כ"ב סי' ו') שאין אומרים על הנסים. אבל הגהות מיימוני כתב בפ"ב דהלכות מגילה (אות א') בשם הר"ם שצריך לברך על הנסים, כדאשכחן רב צלי של שבת במוצאי שבת (ברכות כז ב), וכן כתב בארחות חיים (פורים ל"ה) בשם הר"י מקורביל. ומהר"ר איזיק טירנא כתב (מנהגים, מנהג של פורים) מידי דהוה אסעודה שלישית של שבת שמשכה בלילה שמזכירין שבת, הכי נמי על הנסים, הואיל והתחיל ביום ולא התפלל ערבית. ואם שכח על הנסים, אף על גב דבתפלה אין מחזירין אותו, בסעודת פורים מחזירים אותו. כן פסק מורי הגאון בתשובה (שו"ת מהרש"ל סי' מ"ח) בשם גדול בדורו מהר"ר יעקב פולק. ואם חל פורים בים ו' אוכלין סעודת פורים שחרית, ולא בערב אחר מנחה, כי אין להפסיק בערב שבת בין מנחה לערבית מפני כבוד שבת, וגם שלא לקלקל סעודת של שבת. ומהר"ר איסרל"ן ז"ל (תרומת הדשן סי' ק"י) כתב שהוא ורבותיו נהגו בכל השנים עיקר סעודה שחרית.
<h4>סימן אלף יב</h4>
מצוה להרבות בסעודת פורים, וצריך שישתכר עד שלא ידע בין ארור המן לברוך מרדכי, מימרא דרבא בפ"ק דמגלה (ז ב). וכתבו התוספות דלא ידע בין ארור המן לברוך מרדכי ארורה זרש ברוכה אסתר ארורים כל הרשעים ברוכים כל היהודים, וכן כתב הר"ן (מגילה ג: ד"ה מיחייב), כלומר דאי בין ארור המן לברוך מרדכי לחוד, אפילו שתה טובא לא טעי ביה. ובהגהות מיימוני (פ"ב אות ב') דהאי מימרא למצוה קאמר ולא לעכב, וכן השיב מהר"י מולן ז"ל בתשובתו (סי' נ"ו) וז"ל, הא דאמר רבא חייב אינש לבסומי, ודאי מצוה בעלמא הוא, והכי משמע לישנא, חייב אדם ולא קאמר דסעודת פורים הוי דינא הכי, דימי משתה כתיב ואיכא משתה בלא שכרות. תדע דלרב יוסף יליף מינה שאסור בתענית, מכלל דנפיק בלא שכרות ובסומי כולי האי. וכן אמר מהר"ש דלמצוה קאמר ולא לעכב עכ"ל. ובקובץ מהרי"ל (מנהגי מהרי"ל פורים י') אני שאלתי אם כן הוא צריך להשתכר ביותר, והשיב לו דבספר אגודה (מגילה סי' כ"ה) פירש ר"ל ברוך מרדכי וארור המן שוין בגימטריא, ואפילו שתוי דאינו שיכור כל כך בקל הוא טועה בחשבון. והאבודרהם (עמ' רט) כתב וז"ל, ובעל המנהגים כתב ונראה בעיני שפיוט היה שבעל הבית האחד עונים ארור המן ובעל הבית אחד עונים ברוך מרדכי, וצריך צילותא שפעמים שאין אדם מתכוון וטועה, והר"י עשה פיוט בדוגמא זו. או שמא מפני שלא היו רגילין לשתות יין, כדאמרינן בירושלמי (שבת פ"ח ה"א) רבי יונה שתי ד' כסי בלילי דפסחא וחזיק רישיה מדפסחא ועד עצרת, רבי יודא ברבי אלעאי שתי ארבע כסי וחזיק רישיה עד החג. ועל כן היו מתבסמין ומרגישין במעט יין. אבל אנחנו שרגילין בו ואין אנו משתכרין מהרה אין לשתות יין כל כך. ע"כ.
וא"ת האיך יחייבו חכמים להשתכר בפורים, והלא בכמה מקומות בתורה מזכיר שהוא מכשול גדול השכרות כמו נח ולוט. וי"ל מפני שכל הנסים לישראל בימי אחשורוש היו ע"י משתה, כי בתחלה נטרדה ושתי מן המלכות ע"י משתה היין, שנאמר (אסתר א, י) ביום השביעי כטוב לב המלך ביין אמר להביא ושתי וגומר. אסתר תחתיה ע"י משתה, שנאמר (שם ב, יח) ויעש המלך משתה גדול לכל שריו ועבדיו את משתה אסתר וגומר. וכן עניין המן ומפלתו ע"י משתה היין היה. לכן חייבו להשתכר בפורים מפני שבא הנס בעבור משתה יין שעשתה אסתר, ועתה יהיה נזכר הנס הגדול בשתיות היין. והכלבו (סי' מ"ה) כתב לא תשתכר, שהשתכרות איסור גמור הוא, ואין לך עבירה גדולה מזו, שהיא גורמת לגלוי עריות ולשפיכות דמים ולכמה עבירות זולתן. אך ישתה יותר מלימודו מעט, כדי שירבה לשמוח ולשמח האביונים, וינחם אותם וידבר על לבם, וזו היה השמחה השלמה עכ"ל. גם הרמב"ם (פ"ב הט"ו) כתב ושותה יין עד שישתכר וירדם בשכרותו, ולא כתב עד שלא ידע בין ארור המן לברוך מרדכי. וכתב עוד וז"ל, מוטב לאדם להרבות במתנות אביונים מלהרבות בסעודתו ובשלוח מנות איש לרעהו, שאין שם שמחה גדולה ומפוארה אלא לשמח לב עניים ויתומים ואלמנות וגרים, שהמשמח לב האומללים האלה דומה לשכינה, שנאמר (ישעיה נז, טו) להחיות לב נדכאים עכ"ל.
ואף אותם המשתכרים יהיו כל כוונתם לשם שמים כדי לזכור הנס שבא במשתה היין, ולא כאותם המשתכרים כדי למלאות גרונם, כאשר ראיתי רבים בני אדם אשר המה ביין שגו פקו פלילים, ומרבים בימי הפורים האלה לעשות שחוק וקלות ראש, ואינם חוששים להתפלל בימים אלה, ואדרבה מרימים קולות בשעת התפלה לקריאת מגילה ומערבבים החזן עד כי קולו לא ישמע. גם באכלם לבם ועיניהם שם על מעדניהם, ולא נשאו את ראשם לא הביטו העולם העליון אשר ה' אלהי ישראל בא בו. ולא יחושו לא על נטילת ידים ולא על ברכת המוציא, ולא על ברכת המזון. עד כי נדמה לרוב המון שבשני הימים האלה הותר כל אדם לפרוק עול תורה מעליו ומצוות, וכל המרבה להיות משוגע הרי זה משובח. וכל זה הוא בלי ספק רע ומר והוא עון פלילי, כי לא הותר לנו רק שמחה לא שחוק וקלות ראש. וכל המבטל תפילה ואינו שומע מקרא מגילה מלה במלה, הרי זה חוטא ומתחייב בנפשו, ואי אפשר לכל אשר בשם ישראל יכונה לפרוק מעליו עול מלכות שמים אפילו שעה אחת. ולא מצינו לראשונים שהיו מתעסקים בקלות ראש בפורים ח"ו, אבל בדברי מצוה היו מתעסקין, כמו שאמרו רבותינו ז"ל בסנהדרין (יב ב) מכדי מפוריא לפסחא תלתין יומין, ובפורים דרשינן בהלכות הפסח כו', הרי שביום הפורים היו דורשין בהלכות פסח.
והנה ביום ט"ו נצטוו לישב בכל עיר להזכיר לכל אדם לתת מחצית השקל (שקלים פ"א מ"ג). גם מהרי"ל היה כותב תשובה על שאלות בפורים, ולא היו חס ושלום מבטלים שמחת פורים. אבל זה דרכם, היו מתפללים תפילתם בבית הכנסת בכל דיני תפלה ובכוונה הראויה כבכל שאר הימים, והיו שומעים קריאת מגילה מילה במילה מפי החזן, ולא משיחים אפילו שיחה קלה. והיו מחלקין צדקה איש כפי מסת ידו בשמחה ובטוב לב. והיו הולכים לבתיהם, והיו אוכלין ושותין, ומדקדקים בנטילת ידים ובברכת המוציא ובברכת המזון, שמחים בזכרם את כל הנסים אשר עשה ה' לאבותינו, ומשבחים לשמו הגדול אשר בכל דור ודור מפליא חסדו עמנו. ושמחים בתלמוד תורה, כמו שנאמר (תהילים יט, ט) פקודי ה' ישרים משמחי לב. וקודם כל שמחה מטיילים בשמחת לימוד תורה, כדדרשינן (מגילה טז ב) ליהודים היתה אורה (אסתר ח, טז) זו תורה, ושמחה כלומר אחר כך שמחה. וחוזרין ומתפללין בכוונה ובשמחה, וכי יחזרו לקרות המגלה ישמעו בכוונה ובלי הפסק שום שיחת חולין ח"ו, והכל בעבודת ה' וביראתו, כמו שאמר (תהילים ב, יא) עבדו את ה' ביראה וגילו ברעדה. וכל היוצא בעקבי הרועים לעשות את כל המעשים האלה על פי דרכם, כמוהם יהיו צאצאי מעיו, וכל אשר חפץ ה' בידו יצליח. וה' הוא האומר אליך לך אכול בשמחה לחמך ושתה בלב טוב יינך כי כבר רצה האלהים את מעשיך (קהלת ט, ז).
<h4>סימן אלף יג</h4>
בתרומת הדשן (סי' ק"י) כתב וזה לשונו, מצאתי העתק תשובה אחת וז"ל, שמעתי מהר"ר טוביה בשם ריב"א, בכל מאכל שלוקחין החברים זה מזה אפילו שלא ברשות משום שמחת פורים, משעת קריאת המגלה עד ליל סעודת פורים שהן שתי לילות ויום אחד, אין בהם משום גנבה ולא משום גזלה, ואין להזמינו לבית דין, ואין חוששין עליו, ובלבד שלא יעשו שלא כהוגן ע"פ שבעה טובי העיר עכ"ל. ויש אומרים דאם הזיק אחד את חברו מכח שמחת פורים פטור מלשלם. ועיין בחשן משפט בדיני נזיקין סימן שע"ה בשולחן ערוך (רמ"א סי' תקצ"ה ס"ב).
<h4>סימן אלף יד</h4>
בתשובת ר"י מינץ סימן י"ו, כתב דמותר ללבוש פרצופים ולשנות בגדיהם מבגדי אשה וכן להיפך, מאחר שאין מתכוונין אלא לשמחה בעלמא, הוא הדין לבישת כלאים דרבנן.
<h4>סימן אלף טו</h4>
חייב כל אדם אפילו אבל לשלוח שתי מנות לאיש אחד, ושתי מתנות לשני עניים. ומצות מנות הוא דווקא מיני מאכל ומשתה. ובתרומת הדשן (סי' קי"א) בני אדם המשלחים לחבריהם בפורים חלוקים וסדינים וכהאי גוונא, אין יוצאים ידי ומשלוח מנות איש לרעהו. ולא מקרי מנות אלא מידי דמכלי ומשתה כו', אבל מתנות לאביונים הוי מאכלים או מעות. ודווקא משלו, כאשר השיב מהר"י מולן (שו"ת מהרי"ל סי' נ"ו) דבמעות מעשר לא נפיק ידי מתנות לאביונים. ומזה נראה לי באותן המקומות שנותנים קצבה מכל נפש לחזן קודם קריאת המגילה מעות פורים, בזה לא נפקי ידי מתנות לאביונים, כי הוא בכלל השכירות, ואם לא יתן הקצבה ההוא היה צריך להרבות שכירות החזן, ואם כן הוא הצדקה תהיה לנו ולא לעניים, אלא צריך ליתן בלאו הכי כפי נדבת מסת ידו. ואין ליתן מעות פורים לשפחות גויות, ואם הורגלו אין לבטל מפני דרכי שלום. הגהות מימוניות (הל' פורים פ"ב). ונמצא כתוב בשם הראב"ן שכן מנהג בכל ישראל ליתן אפילו לגויים, דהואיל ואין מדקדקים בדבר ונותנים לכל, אם אין נותנים לגוים איכא משום איבה (הגהות מנהגים ו'), וכן כתב הטור (סי' תרצ"ד).
<h4>סימן אלף טז</h4>
פורים מותר לעשות מלאכה, ובמקום שנהגו שלא לעשות אין עושין, והעושה אינו רואה סימן ברכה לעולם. ובהגהות מיימוני (הל' מגילה פ"ב אות ת') בשאלתות כתב דמאן דעבד עבידתא באתרא דלא נהיגי משמתינן ליה עכ"ל. וכתב הכלבו (סי' מ"ה) וז"ל, וכבר כתבנו למעלה שאסורין בעשיית מלאכה בקבלת מנהג על כל ישראל, ואין לזלזל על המנהג כיון שפשט איסורו בכל ישראל. אמנם בניין של שמחה, כגון לבנות בית חתנות לבנו, ונטיעה של שמחה, כגון הנוטע בורנקי של מלכים מותר. וכן מלאכת מצוה שריא, כגון כתיבה של מצוה. ומותר לכתוב פסקי הלכות ופשט המקראות, שאדם שמח בהן, פקודי ה' ישרים משמחי לב (תהילים יט, ט). ואגרת של שאלת שלום, וכותב בספר הזכרונות. וכן כל דבר שאינו צריך עיון, נראה שמותר עכ"ל. ובמהרי"ל אמר מהר"ש (מנוישטט סי' קל"ב) שלמאן דאמר (מגילה ה ב) שפורים אסור לעשות בו מלאכה, אסור גם כן לכתוב בשני הימים, דכתיבה היא מלאכה גדולה. ומהרי"ל היה כותב תשובות על שאלות אשר שאלו לו בשעה שהיה מיסב על השלחן בסעודת פורים עכ"ל.
ובתרומת הדשן (סי' קי"ב) מה שנוהגים לעשות כמה מלאכות בפורים בתפירה וציורים וכמה מיני מלאכות לצורך פורים, יפה הם עושים או לא. תשובה יראה דשפיר דמי, והכי מוכח בפ"ק (שם) דמשני לעולם נהוג איסור מלאכה אפילו באתרא דרבי, אלא רבי נטיעות של שמחה נטע, אלמא אף על גב דמלאכה גמורה היא לשם שמחה מותרת. וכל שכן נידון דידן, אפילו אם תמצא לומר מאתרוותא דנהוג שלא לעשות מלאכה בפורים. אך קשה לי דבאשירי פרק שני דמגלה (סי' א') מייתי ירושלמי (מגילה פ"ב ה"ב) אהא דתנן היה כותבה ודורשה, הדא אמרה דפורים מותר בעשיית מלאכה, פירוש מדשרי לכתוב המגילה. והשתא לפי סברתי דלעיל היכא מוכח דשרי במלאכה, דלמא משום דמלאכת שמחה היא לא אסור כלל. דודאי כתיבת המגילה שהיא עיקר מצות פורים טפי חשיבי מלאכת שמחה ממלאכתה שעושין לשמחת רשות. מיהו נראה דלא בעי לאורויי אלא שלא קבלו עליהם יום טוב ממש, כדאיתא בגמרא, דאי היה יום טוב ממש ודאי היה אסור, עכ"ל.
<h4>סימן אלף יז</h4>
בדרשות מהרי"ל (עי' מנהגי מהר"ש מנוישטט סי' קל"ב) אמר מהר"ש שמהר"ר שלומיל היה אבל בפורים, והלך מהר"ש אצלו, והגיד לו שמהר"ר יונה הורה לו לנעול מנעליו ולילך לבית הכנסת לשמוע מקרא מגלה ערבית ושחרית ולחזור אחר כך לאבלותו, אך צריך לקיים משלוח מנות איש לרעהו דאבל חייב במצוות. ודווקא בשר או מעות ישלח, ולא תפנוקים העשויים לשמוח בפורים, הוא לא ישלחם וגם אחרים לא ישלחו לו, כיון דלשמוח הם עשויין. וכן נהג מהר"ם וכן הורה מהרי"ל. אך אם אפשר לקבץ עשרה לקרוא עמו בביתו הרי זה משובח עכ"ל, ומהר"ם (תשובות מימוניות שופטים ט"ז) הנהיג והורה שאפילו חל פורים באמצע השבוע ילך ערבית ושחרית למקרא מגילה אחר שהתפללו בבית האבל. ולזה הסכים הרא"ש ז"ל (מו"ק פ"ג סי' פ"ה), וכן יש במנהגים ישנים. ע"כ הוא בהגהות מנהגים (פורים ט'). אבל באשירי סוף מועד קטן (שם) ובטור סימן תרצ"ו, משמע דבשחרית מותר לו לילך לבית הכנסת להתפלל, שכתבו בשם המהר"ם דאין להתאבל כלל בפורים. אבל דברים שבצינעה נוהג דלא עדיף משבת. ולאחר שהתפללו בבית האבל בליל פורים בערב, הורה שילך לבית הכנסת בעת קריאת מגילה. משמע דווקא בערב, דעדיין לא נכנס ימי משתה ושמחה קריאת מגילה, אבל בשחרית אינו נוהג אבילות כלל כמו בשבת כנ"ל. ואף על פי שאינו נוהג אבילות בפורים עולה לו למניין ז' ול', ומשלים אבלותו אחר כך, כן פסק הטור אורח חיים סי' תרצ"ו והטור יורה דעה סימן ת"א והרא"ש סוף מועד קטן.
<h4>סימן אלף יח</h4>
ולעניין משלוח מנות, מנהגינו שהאבל שולח לאחרים אבל אחרים אינם שולחים לו כלל, לא דבר העשוי לשמוח ולא דבר שאינו עשוי לשמוח. מידי דהוה אשאילת שלום, דאין שואלין בשלומו כל י"ב חודש, כמו שכתב הטור יורה דעה סימן שפ"ה. ומשלוח מנות אין לך שאילת שלום גדול מזה, כמ"ש מהר"ר זעקיל באלפסי, הביאו מהרי"ל בתשובותיו סימן נ"א. אך אם אין בעיר אלא האבל עם אחר, חייב לשלוח לאבל כדי לקיים משלוח מנות. אלא אם כן מחל האבל על מנתו (רמ"א סי' תרצ"ו ס"ו).
<h4>סימן אלף יט</h4>
ענין קריאת הלל, גרסינן בגמרא (מגילה יד א) אם כן הלל נמי נימא, אמר ר' יצחק לפי שאין אומרים הלל על הנס שנעשה בחוצה לארץ. מתקיף לה רב נחמן, והרי נס דיציאת מצרים נס העשויה בחוצה לארץ וקאמרי הילולא. התם כדתניא עד שלא באו לארץ הוכשרו כל הארצות לומר בהן שירה, משנכנסו ישראל לארץ לא הוכשרו כל הארצות לומר בהן שירה. רב אמר קריאתה זו הוי הילולא. מתקיף לה רבא מי דמי, התם הללו עבדי ה' ולא עבדי פרעה, הכא מאי נימא הללו עבדי ה' ולא עבדי אחשורוש, אכתי עבדי אחשורוש אנן, הלכך לא אמרינן הילולא בפורים.
<h4>סימן אלף כ</h4>
אם יש מילה בפורים, מלין ביןלקריאת מגילה, וכן נהג מהרי"ל (פורים י"א) משום דכתיב במגילה (ח, ט) ליהודים היתה אורה, ואם לא מלוהו קודם לא היה בכלל יהודי. וגם כתיב בה אורה וששון, אורה זו תורה, שנאמר ותורה אור (משלי ו, כג), וששון זו מילה, שנאמר (תהילים קיט, קסב) שש אנכי על אמרתיך, ודרשינן (מגילה טז ב) ויקר זו תפילין. לכן נראה לי שלא לחלוץ תפילין עד אחר קריאת מגילה.
<h4>סימן אלף כא</h4>
כתב הרשב"א (ח"ג סי' רע"ו) שאלת אם מותר לישא אשה בפורים. מסברא שהוא מותר, דושמחת בחגיך כתיב בחגיך ולא באשתך (מו"ק ח ב), אבל בפורים מותר. ועוד דהוי ליה חד יומא, ומשום חד יומא לא משהי איניש נפשיה, וכמ"ד משום פריה ורביה. ובענינים אלו הולכין הן להקל דמדרבנן הם.
<h4>סימן אלף כב</h4>
יום י"ד וט"ו שבאדר הראשון, אין נופלין על פניהם ואין אומרים למנצח, ואסור בהספד ותענית. ויש אומרים שחייב להרבות משתה ושמחה בי"ד שבאדר הראשון, ואין נוהגים כן, מכל מקום ירבה קצת בסעודה כדי לצאת ידי המחמירים, וטוב לב משתה תמיד (ב"י סי' תרצ"ז).
<h4>סימן אלף כג</h4>
בעיבור רגילין לקבוע תענית לסימן שובבי"ם, פירוש ש'מות, ו'ארא, ב'א, ב'שלח, י'תרו, מ'שפטים, וי"א גם ת"ת, ת'רומה, ת'צוה. וממהר"י בצלאלש שמעתי גם כו"ף, פירוש כ'י תשא ו'יקהל פ'קודי. וכל יום ה' מתענין, וקורין פרשת השבוע שחרית ואומר שומר ישראל, ובמנחה ויחל ודרשו. ולכך מתענין לפי שהשנה ארוכה ויש יותר מחצי שנה בין בה"ב שמתענין אחר סוכות לבה"ב שמתענין אחר פסח.
ובזה נשלם
ועתה אתחיל בעמוד השלישי להביעה מדבר בצדקה ורב להושיעה
<h2>עמוד גמילות חסדים</h2>
<h3>חלק ראשון</h3>
- עניני גמילות חסדים
אחד מהעמודים שעומד עליהם הארץ ויושביה היא גמילות חסדים עם כל אדם. כמו ששנינו בפרק קמא (דאבות מ"ב) שמעון הצדיק היה משיירי כנסת הגדולה, הוא היה אומר, על שלשה דברים העולם עומד, על התורה ועל העבודה ועל גמילות חסדים. וגרסינן בפרקי ר"א (פט"ו) אמר להם הקדוש ברוך הוא למלאכי השרת, בואו ונגמול חסד לאדם ולעזרו, שעל מדת גמילות חסדים העולם עומד, שנאמר (תהילים פט, ג) אמרתי עולם חסד יבנה.
ואמר הקדוש ברוך הוא חביב לפני גמילות חסדים מזבחים ועולות שהן מקריבין לפני על גבי המזבח, שנאמר (הושע ו, ו) כי חסד חפצתי ולא זבח ודעת אלהים מעולות. ועוד גרסינן בפרקי ר"א פי"ז, גמילות חסדים מאין אנחנו למדים, מהקב"ה שהוא בעצמו גמל חסד למשה ואהרן וקברן בידו, ואלמלא הדבר כתוב אי אפשר לאומרו, שנאמר (דברים לד, ו) ויקבור אותו בגיא. רבן גמליאל בנו של רבי יהודה הנשיא אומר, לא על משה בלבד גמל הקדוש ברוך הוא חסד, אלא אף על אהרן. כשעלה על הר ההר היו מרננין כל שבטי ישראל הניחו את אהרן בהר ההר וירדו להם, ולא האמינו שגוע לגמול לו חסד. מה עשה הקדוש ברוך הוא, נטל ארונו של אהרן והעביר אותו מעל המחנה, וראו כל ישראל ארונו של אהרן פורח באויר, והאמינו כי גוע, וגמלו חסד עמו, שנאמר (במדבר כ, כט) ויראו כל העדה כי גוע אהרן וגו' (במד"ר יט, כ). למשה לא גמלו חסד אלא אנשים בלבד, שנאמר (שם ח) ויבכו בני ישראל את משה בערבות מואב. ולאהרן גמלו לו חסד האנשים והנשים והטף, שנאמר (במדבר שם) ויבכו את אהרן כל בית ישראל. ומצינו שהתורה התחלתה ואמצעיתה וסופה גמילות חסדים, כדאיתא במסכת סוטה (יד א) ובתנחומא, תחלתה גמילות חסדים דכתיב (בראשית ג, כא) ויעש אלהים לאדם ולאשתו כתנות עור. באמצעיתה וירא אליו (שם יח, א) לבקר את החולה, ויברך את יצחק (שם כה, יא) זו ברכת אבלים. ובסופה דכתיב (דברים שם) ויקבור אותו בגיא. וראיה לדבר "בגיא" בגימטריא "י"ה".
והיא אחד משלשה סימנים שזרע ישראל הקדושים ניכרים בהם. כדגרסינן ביבמות בפרק הערל (עט א) ג' סמנין יש באומה זו, ביישנים רחמנים גומלי חסדים. רחמנים דכתיב (דברים יג, יח) ונתן לך רחמים ורחמך והרבך. ביישנים דכתיב (שמות כ, טז) למען תהיה יראתו על פניכם לבלתי תחטאו, גומלי חסדים דכתיב (בראשית יח, יט) כי ידעתיו למען אשר יצוה את בניו ואת ביתו אחריו וגו'. מי שיש בו גמילות חסדים הוא מזרעו של אברהם אבינו, ואוהב את מדותיו שהיה בו מידת חסד, כדגרסינן במסכת כלה פרק כיצד מרקדין (פ"ט ה"ו) דרש רבא, כל מי שיש בו ג' מדות הללו בידוע שהוא מזרעו של אברהם אבינו, רחמן וביישן וגומל חסדים. בשלמא גומל חסדים דכתיב (מיכה ז, כ) תתן אמת ליעקב חסד לאברהם. ביישן נמי כדדריש רבא, דדריש רבא הנה נא ידעתי כי אשה יפת מראה את (בראשית יב, יא) ולא עד עכשיו, אלא רחמן הא אברהם לא רחים על בריה, היינו רבותיה דאברהם להודיע חבתו בהקב"ה.
וגמילות חסדים היא אחד מהדברים ששכרם בעולם הזה ובעולם הבא. כדתניא במסכת פאה פרק קמא (מ"א), תניא אלו דברים שאדם אוכל פירותיהם בעולם הזה והקרן קיימת לעולם הבא. ואלו הן, כבוד אב ואם, וגמילות חסדים כו'. והרוצה לכנוס במדת החסידות ורוצה לידבק במדה הנקראת גמילות חסדים, יעשה לכל אדם לפנים משורת הדין, כדי שלא יגע בשום עול וחמס. וישמור עצמו שלא יבא ויגלגל שום נזק בגוף חבירו או שום הפסד בממונו על ידו אפילו בגרמא. ויהא בקי בכל מיני מוסר הנהגת המדות עם כל אדם, ויברך את השם יתברך על כל החסדים שעושה עמו ועם אנשי ביתו בכל יום. ועל זה אמרו במסכת בבא קמא פרק המניח את הכד (ל א) אמר רב יהודה האי מאן דבעי למהוי חסידא לקיים מילי דנזיקין, ואמרי לה מילי דאבות, ואמרי לה מילי דברכות. כלומר בדברי נזיקין ישמור עצמו מכל דברי נזיקין שלא יבאו על ידו. ובדברים הכתובים במסכת אבות יקנה וילמד כל מוסר וכל מדות טובות. ובדברי ברכות ישבח ויודה לאל יתברך המזמין לו כל צרכו, ועושה עמו חסד והוא ילמוד לעשות חסד עם בריותיו כיון שהכל שלו.
וההפרש שיש בין חסד לצדקה, הרמב"ם ז"ל פירשו בחבורו הנקרא מורה נבוכים בפרק נ"ג מהחלק השלישי, ואמר שחסד ענינו ההפלגה, באיזה דבר שמפליגין בו ושמשו בו בהפלגת גמילות הטוב יותר. רצה לומר כי לשון חסד מורה על דבר שהוא יותר מן הראוי לטובה או להפך, אבל ברוב אינו כתוב אלא על טובה יתירה. ועוד אמר וידוע שגמילות חסדים הטוב כולל ב' ענינים, האחד מהם לגמול הטוב למי שאין לו חק עליו כלל. והשני להיטיב למי שהוא ראוי לטובה יותר ממה שהוא ראוי. ורוב שימוש ספרי הנבואה במילת חסד הוא בהטבה למי שאין חוק עליו כלל. ועל זה כל טובה שתגיע מאיתו יתברך תקרא חסד, אמר חסדי ה' אזכיר (ישעיה סג, ז). ובעבור זה המציאות כולו, רצה לומר המצאת השם יתברך אותו הוא חסד, אמר עולם חסד יבנה (תהילים פט, ג), ענינו בנין עולם חסד הוא. ואמר יתברך בסיפור מידותיו, ורב חסד (שמות לד, ו). ומלת צדקה היא נגזרת מצדק והוא היושר, והיושר הוא שהגיע מכל בעל חוק לחוקו, ולתת לכל הנמצא מן הנמצאים כפי הראוי. ועל זה הדרך מה שאדם נותן ממונו לעני הדחוק בפרנסתו שהוא מחויב עליו נקרא צדקה. אבל מה שאדם נותן ממונו יותר מהראוי לו, וגם למי שאינו עני כל כך, אלא שאינו יכול עתה להתפרנס משלו. וגם מה שאדם מסייע מגופו לחבירו, וגם לעשיר ולחולה ולחתן ולמת או לכל מי שאינו מחויב בעשייתו נקרא חסד, לפי שהיא צדקה הנעשית במדת חסד בלי שום חיוב.
וגמילות חסדים היא גדולה ממצות הצדקה, כדגרסינן בפרק לולב וערבה (סוכה מט ב) א"ר אליעזר, גדולה גמילות חסדים מן הצדקה, שנאמר (הושע י, יב) זרעו לכם לצדקה וקצרו לפי חסד. אם אדם זורע ספק אוכל ספק אינו אוכל, קוצר ודאי אוכל. ואמר ר' אלעזר אין צדקה משתלמת אלא לפי גמילות חסדים שבה, שנאמר זרעו לכם לצדקה וגו'. פירוש אלא לפי גמילות חסדים שבה הנתינה היא הצדקה. והטורח הוא החסד, כגון מוליכה לביתו או טורח שתעלה לו להרבה, כגון נותן לו פת אפויה או בגד ללבוש או מעות בעת שתבואה מצוייה, שלא ילכו מעותיו לאיבוד. זהו חסד שנותן לבו ודעתו לטובתו של עני, שנאמר זרעו לכם לצדקה, הצדקה היא הזריעה שזורע כדי לקצור לקבל שכר, וקצרו לפי חסד תקבלו השכר לפי החסד שבה.
תנו רבנן בג' דברים גדולה גמילות חסדים יותר מן הצדקה. שהצדקה בממונו, גמילות חסדים בין בממונו בין בגופו. צדקה לעניים, גמילות חסדים בין לעניים בין לעשירים. צדקה לחיים, גמילות חסדים בין לחיים בין למתים. ואמרינן נמי התם, א"ר חנינא בר פפא, כל אדם שיש עליו חסד בידוע שהוא ירא שמים, שנאמר (תהילים קג, יז) וחסד ה' מעולם ועד עולם על יראיו. ובעבור שהמלמד לאחרים לשם שמים עושה עמהם חסד, אמרינן שם עלה אמר ר' אלעזר מאי דכתיב (משלי לא, כו) פיה פתחה בחכמה ותורת חסד על לשונה, וכי יש תורה של חסד ותורה שאינה של חסד. ללמוד זו היא תורה שאינה של חסד, ללמוד וללמד זו היא תורה של חסד. וגרסינן בויקרא רבה (לד, ח) ר' סימון בשם ר"א אומר ד' שטין, מי שעושה חסד אפילו עם מי שאינו צריך חסד, אברהם עם מלאכי השרת, דכתיב (בראשית יח, ח) והוא עומד עליהם, וכי היו אוכלין, אמר ר' יוחנן נראין כאילו אוכלין, והראשון ראשון מסתלק, מה פרע לו הקדוש ברוך הוא לו ולבניו, המן והבאר והשליו וענני כבוד מקיפים עליהם. והלא דברים קל וחומר, ומה מי שהוא עושה חסד עם מי שאינו צריך פרע לו כך הקדוש ברוך הוא שכרו, מי שהוא עושה חסד עם מי שהוא צריך על אחת כמה וכמה. ור' סימון בשם ר' אלעזר אומר שטה אחרי, ומה עם עמון ומואב לפי שלא עשו חסד עם ישראל, דכתיב (דברים כג, ה) על דבר אשר לא קדמו אתכם בלחם ובמים, וכי צריכים היו, והלא כל אותן מ' שנה שהיו במדבר היה המן יורד והבאר עולה וענני כבוד מקיפין עליהם. אמר ר' אלעזר דרך ארץ הבא מן הדרך מקדימין לו מאכל ומשתה, ראה מה פרע לו הקדוש ברוך הוא, לא יבא עמון ומואב בקהל ה'. והלא דברים קל וחומר, ומה מי שאינו עושה חסד עם מי שאינו צריך פרע לו הקדוש ברוך הוא כך, מי שאינו עושה חסד עם מי שצריך חסד על אחת כמה וכמה. רבי סימון בשם ר' אלעזר אומר שטה אחרי, מי שעושה חסד עם מי שחייב לו כיתרו עם משה, דכתיב (שמות ב, כ) ויאמר אל בנותיו. ר' אלעזר אומר יתרו עשה חסד עם משה, דכתיב למה זה עזבתן את האיש קראן לו ויאכל לחם. וא"ר סימון אין כאן חסד, בשכרו נתן לו ובשכרו האכילו, דכתיב גם דלה דלה לנו. מתי פרע לו הקדוש ברוך הוא, ר' אלעזר בנו של ר' יוסי הגלילי אומר, בימי שאול דכתיב (שמואל א' טו, ו) ויאמר שאול אל הקיני לכו סורו רדו מתוך העמלקי פן אוסיפך עמו ואתה עשית חסד עם כל בני ישראל. וכי עם כל בני ישראל עשה חסד יתרו, והלא עם משה בלבד עשה. אלא ללמדך שכל מי שעושה חסד עם אחד מבני ישראל, מעלה עליו הכתוב כאילו עשה חסד עם כל בני ישראל. והלא דברים קל וחומר, ומה מי שעושה חסד עם מי שהוא חייב לו ראה מה פרע לו הקדוש ברוך הוא שכרו, מי שעשה חסד עם מי שאינו חייב על אחת כמה וכמה. ר' סימון בשם ר' אלעזר אמר שטה אחרי, מי שעושה חסד עם מי שצריך חסד, כבועז עם רות דכתיב (רות ב, יד) ויאמר לה בועז לעת האוכל גשי הלום ואכלת מן הלחם וגו'. א"ר יונתן מכאן שהחומץ יפה לשרב. ויצבט לה קלי זעיר בראשי אצבעותיו, והכתוב אמר ותאכל ותשבע ותותר. א"ר יצחק אתיליף מינה תרתי, או שרתה ברכה בידו של אותו צדיק, או במעי של אותה צדקת.
וחייב אדם לשמוח עם חבירו ביום שמחתו ובהשפעת טובו. וביום צרתו צריך שישתתף עמו בצרתו, וישתדל להצילו ממנה, כדגרסינן בפסיקתא (דר"כ כ"ח) ביום טוב היה בטוב (קהלת ז, יד), א"ר תנחום בר חייא, ביום טובתו של חבירך היה עמו בטובה. וביום רעה ראה, אם נזדוג לחבירך יום רעה ראה היאך תעשה חסד עמו ולהצילו ממנה. כך היתה אמו של ר' תנחום בר חייא, ביום שהיתה לוקחת ליטרא בשר, היתה לוקחת שתים, אחת לו ואחת לעניים. וביום שהיתה לוקחת לו אגודה של ירק, היתה לוקחת שתים, אחת לו ואחת לעניים.
גדולה גמילות חסדים יותר מתלמוד תורה, כדגרסינן במסכת עבודה זרה (יז ב) תנו רבנן כשנכנס ר"א בן פרטא ור' חנניא בן תרדיון למינות, אמר ר"א לר' חנניא, אשריך שנתפסת על דבר אחד, אוי לי שנתפסתי על ה' דברים. א"ל ר' חנניא בן תרדיון אשריך שנתפסת על ה' דברים ואתה ניצול, אוי לי שנתפסתי על דבר אחד ואיני ניצול. שאתה עסקת בתורה ובגמילות חסדים, ואני לא עסקתי אלא בתורה בלבד. כדרב, דאמר רב כל העוסק בתורה בלבד דומה כמי שאין לו אלוה, שנאמר (דה"ב טו, ג) ימים רבים לישראל ללא אלהי אמת וללא כהן מורה ולא תורה. מאי ולא תורה, אמר רב הונא כל העוסק בתורה בלבד ובגמילות חסדים לא עסק דומה כמי שאין לו אלוה. דבר גדול אמרו רז"ל בגמילות חסדים, שכל העוסק בגמילות חסדים עושין חסד עם זרעו אחריו. ולמדנו מיהונתן בן שאול בשביל שעשה חסד עם דוד ולמד עליו זכות לפני שאול אביו, שנאמר (שמואל א' כ, לב) למה יומת מה עשה, גמל דוד חסד עם מפיבושת בן יהונתן אחרי מות אביו, שנאמר (שמואל ב' ט, י) ועבדת לו את האדמה ויהי לבן אדוניך לחם ואכלו, ומפיבושת אוכל על שלחנו כאחד מבני המלך. ובעבור שסילק דוד החסד ממפיבושת נסתלקה המלכות מרחבעם בן שלמה, ולא נשאר לו מלכות אלא על שבט יהודה, דתניא (שבת נו ב) למה תרבה עוד דבריך אתה וציבא תחלקו את השדה (שם). בשעה שאמר דוד אתה וציבא תחלקו את השדה, יצאתה בת קול ואמרה רחבעם וירבעם יחלקו המלכות.
גדולה גמילות חסדים שגזר דין ושבועה נקרע בזכותה, כדגרסינן במסכת ראש השנה פרק ארבע ראשי שנים הם (יח א), א"ר שמואל בר נחמני א"ר יוחנן, מנין לגזר דין שיש עמו שבועה שאינו נקרע, שנאמר (שמואל א' ג, יד) לכן נשבעתי לבית עלי אם יתכפר עון בית עלי בזבח ובמנחה עד עולם. אמר רבא בזבח ובמנחה אינו מתכפר, אבל מתכפר בתורה ובגמילות חסדים. רבא ואביי מדבית עלי קאתי, רבא דעסק בתורה חיי ארבעין שנין, אביי דעסק בתורה ובגמילות חסדים חיי שתין שנין. ובזכות גמילות חסדים שאדם עושה מוחלין לו כל עונותיו, שנאמר (משלי טז, ו) בחסד ואמת יכופר עון. פעם אחת היה ר' יוחנן בן זכאי מהלך בירושלים ור' יהושע אחריו, ראה בית המקדש שהיה חרב, אמר ר' יהושע אוי לנו על חורבן הבית שהיו מתכפרין בו עונותינו. אמר לו רבי יוחנן בני אל ירע לך, יש לנו כפרה אחרת כמותה, ואיזו זו גמילות חסדים, שנאמר (הושע ו, ו) כי חסד חפצתי ולא זבח (ילק"ש הושע תקכ"ב).
ושכרה הרבה מאד, כדגרסינן בפ"ק דבבא קמא (יז א), אמר ר' יוחנן משום רשב"י, מאי דכתיב אשריכם זורעי על כל מים משלחי רגל השור והחמור (ישעיה לב, כ), כל העוסק בתורה ובגמילות חסדים זוכה לנחלת שני שבטים. ואין זריעה אלא צדקה, דכתיב (הושע י, יב) זרעו לכם לצדקה וקצרו לפי חסד. ואין מים אלא תורה, שנאמר (ישעיה נה, א) הוי כל צמא לכו למים. משלחי רגל וגו', זוכה לנחלה כיוסף, דכתיב (דברים לג, יז) בכור שורו הדר לו. וזוכה לנחלה כיששכר, דכתיב (בראשית מט, יד) יששכר חמור גרם. ואיכא דאמרי אויביו נופלים לפניו כיוסף, דכתיב (דברים לג, יז) בהם עמים ינגח יחדיו אפסי ארץ. וזוכה לבינה כיששכר, דכתיב ביה (דה"א יב, לג) ומבני יששכר יודעי בינה לעתים לדעת מה יעשה ישראל. וגרסינן נמי בפ"ק דעבודה זרה (יז א) אמר ר"י מאי דכתיב אשריכם זורעי על כל מים וגו'. אשריהם ישראל בזמן שעוסקים בתורה ובמצות ובגמילות חסדים יצרם מסור בידם ולא הם מסורים בידו, שנאמר אשריכם כו'. ובזכות גמילות חסדים נותן הקדוש ברוך הוא צדקה ושלום בארץ, שנאמר (תהילים פה, יא) חסד ואמת נפגשו צדק ושלום נשקו.
<h3>חלק שני</h3>
- במעלת הצדקה
<h4>פרק א</h4>
- במעלת הצדקה
באורח צדקה חיים ודרך נתיבה אל מות (משלי יב, כח). שלמה המלך ע"ה בא לפרסם בכתוב הזה, על שבח מדת הצדקה, כי בשמרם עקב רב וימים על ימי המחזיק בה תוסיף. והנה היא תשועת הנפש והגוף, והיא העולה על משפט מערכת הכוכבים. שהרי בידוע כי חיי האדם נגזרים הם כפי משפט המערכה, ומעיד על זה מה שכתוב (שמואל א' כו, י) או יומו יבא, כלומר יתקרב זמנו ויומו האחרון. וכן ויקרבו ימי דוד למות (מלכים א' ב, א), הן קרבו ימיך למות (דברים לא, יד), ואין ענין קריבה אלא על עת הנגזר. ואף עפ"י שמערכת הכוכבים מחייבת היות ימי האדם נגזרים, יש על כח המערכה כח עליון כפי השכר והעונש להוסיף על הנגזר, כמו שהוסיף לחזקיה, שנאמר (ישעיה לח, ה) הנני מוסיף על ימיך ט"ו שנה. ולקצר מן הנגזר, כמו שקצר מן יהורם בן אחזיה בעונש שדרש בחליו לעבודה זרה, שכן אמר לו (מלכים ב' א, טז) המבלי אין אלהים בישראל לדרוש בדברו, כה אמר ה' יען אשר הלכת לדרוש בבעל זבוב אלהי עקרון, לכן המטה אשר עלית שמה לא תרד ממנה כי מות תמות.
ועל כן אמר שלמה כי הצדקה היא מדה עליונה ועצומה, כוחה גדול ופריה חיים, זהו שאמר באורח צדקה חיים, כלומר תוספת חיים על הנגזר. וכמו שדרשו רז"ל (ב"ב יא א) בבנימין הצדיק שהיה ממונה על קופה של צדקה, באה לפניו אשה בשני בצורת, אמרה לו רבי פרנסני, אמר לה העבודה שאין בקופה של צדקה כלום, אמרה לו אם אין אתה מפרנסני הרי אשה ושבעה בניה מתים, עמד ופרנסה משלו, לימים חלה בנימין הצדיק ונטה למות, אמרו מלאכי השרת לפני הקדוש ברוך הוא, רבש"ע אתה אמרת על המקיים נפש אחת מישראל כאילו קיים עולם מלא, ובנימין הצדיק שקיים אשה ושבעה בניה ימות בשנים מועטות, תנא הוסיפו לו כ"ב שנה. ודרך נתיבה אל מות, כלומר וכיון שכן בטוח הוא כי בדרך נתיבה לא ימצא מות, כי כל הדורך נתיבה לא יראה מות קודם הנגזר וקודם זמנו לא ימות, וכענין שכתוב (משלי י, ב) וצדקה תציל ממות. כלומר שהיא מגינה עליו שלא ימות קודם זמנו, כי מאחר שהצדקה הוא מוסיפה על הנגזר, כל שכן שתגינה ותקרב הימים על הנגזר, ולא ימצא מות קודם בא זמנו.
גם מגינה לבטל כל גזירה, כדגרסינן בפ"ק דראש השנה (טז ב) א"ר יצחק ארבעה דברים קורעים גזר דינו של אדם, ואלו הן, צעקה, צדקה, שנוי השם ושנוי מעשה. צדקה דכתיב (משלי י, ב) וצדקה תציל ממות כו'. וגרסינן נמי בפ"ק דבתרא (ד א) א"ר יודא אמר רב, מפני מה נענש דניאל מפני שהשיא עצה לנובכדנצר מלכא, שנאמר (דניאל ד, כד) להן מלכא מלכי ישפר עליך וחטאך בצדקה פרוק. וכתיב כולא מטא על נבוכדנצר מלכא, ולקצת ירחין תרי עשר על היכל מלכותא דבבל מהלך הוה. מלמד שהאריך שנה אחת גזרתו בצדקה, וכל שכן אם היה שב בתשובה. ואם זה מצינו בגוי כל שכן בישראל שתתבטל הגזרה מכל וכל. למדנו שהצדקה מבטלת הגזרה וגם מצלת ממיתה עצמה כההיא דבנימין הצדיק דלעיל.
וגרסינן בבראשית רבה פרשה נ"ט, ר' מאיר אזיל לחדא ממלא, ראה אותן שחורי ראש, אמר להם שמא ממשפחת עלי אתם, דכתיב (שמואל א' ב, לג) וכל מרבית ביתך ימותו אנשים. אמרו ליה התפלל עלינו, אמר להם הטפלו בצדקה ותהיו זקנים, שנאמר (משלי טז, לא) עטרת תפארת שיבה בדרך צדקה תמצא. וגרסינן בפ"ק דבבא בתרא (י א) מיתה קשה צדקה מבטלתה, שנאמר (משלי י, ב) וצדקה תציל ממות. וגרסינן נמי במסכת שבת סוף פרק מי שהחשיך (קנו ב) דשמואל ואבלט הוי יתבי, חזנהי להנך אנשי דקאזלי לאגמי, אמר אבלט לשמואל האי גברא אזיל ולא אתי דקטריק ליה חויא ומאית. א"ל שמואל אם מישראל הוא אזיל ואתי, אדהכי והכי אזיל ואתי קם אבלט שדייא לטיניה אשכח בי' חויא דפסיק ושדי בתרתי גובי, פירוש ב' חתיכות, א"ל שמואל מאי עבדת, א"ל כל יומא הוי מרמינן ריפתא בהדי הדדי ואכלינא, האידנא הוי איכא חד גבן ולא הוה ריפתא בהדיה הוי קמכסיף. אמינא להו אנא קאימנא ומרמינא ריפתא, כי מטאי לגביה שווי נפשאי כמאן דשקל מיניה כי היכא דלא ליכסף, אמר מצוה עבדת, נפק שמואל ודרש וצדקה תציל ממות, ולא ממיתה משונה בלבד אלא אפילו ממיתה עצמה. ואמרינן נמי התם, ר' עקיבא הוה ליה ברתא, ואמרו ליה כלדאי, פירוש חוזי כוכבים, ההיא יומא דעיילי לבי גננא טריק לה חויא ומתה, והוי דאיגא מילתא טובא. ההיא יומא קרי עניא אבבא, הוי כולי עלמא טרידי בסעודתא, ונפקת איהי ושקלת לדיסתנא פירוש חלק ויהבת ליה. כי מטאת לבי גננא שקלת לאכבנתא, דצתה בבצעא דגודא, פירוש תחבה בחור הכותל, איתרמא לה בעינה דחויא, למחר כי קא שקלה קא כריך ואתי בתרה, אפיקתא קמיה דאבוה. אמר לה מאי עבדת, אמרה ליה הכי והכי הוי עובדא, א"ל מצוה עבדת, נפק ר' עקיבא ודרש וצדקה תציל ממות, לא ממיתה משונה אלא אפילו ממיתה עצמה.
ולא עוד אלא אף יזכה לבנים בעלי חכמה בעלי עושר בעלי אגדה, כדאיתא בפ"ק דבבא בתרא (ט ב) רודף צדקה וחסד ימצא חיים צדקה וכבוד (משלי כא, כא). ריב"ל אמר זוכה לבנים בעלי חכמה בעלי עושר בעלי אגדה. בעלי חכמה, דכתיב (משלי כא, כא) ימצא חיים, ובחכמה כתיב כי מוצאי מצא חיים. בעלי עושר, דכתיב צדקה. בעלי אגדה, כתיב הכא כבוד וכתיב התם (שם ג, לה) כבוד חכמים ינחלו. ואף אחרי מותו מצילתו מדינה של גיהנם, כדגרסינן בפ"ק דב"ב (י א) תניא היה ר"מ אומר, אם יש לו פתחון פה לבעל דין להשיבך ולומר אם אלהיכם אוהב את העניים למה אינו מפרנסן. ואף אתה אמור לו כדי שתנצל אנו מדינה של גיהנם. וזאת השאלה שאל טורנוסרופוס את ר' עקיבא, א"ל אם אלהיכם אוהב את העניים מפני מה אינו מפרנסן, כדי שתנצל אנו מדינה של גיהנם. א"ל אדרבה זו שמחייבת אתכם לגיהנם, אמשול לך משל למה הדבר דומה, למלך בשר ודם שכעס על עבדו וחבשו בבית האסורים, וצוה עליו שלא להאכילו ושלא להשקותו, והלך אדם אחד והאכילו והשקהו, כשישמע המלך לא כועס עליו, ואתם קרוים עבדים, שנאמר (ויקרא כה, נה) כי לי בני ישראל עבדים. א"ל ר' עקיבא אמשול לך משל, למלך בשר ודם שכעס על בנו וחבשו בבית האסורים, וגזר עליו שלא להאכילו ושלא להשקותו, ובא אדם אחד והאכילו והשקהו, וכששמע המלך לא דורון משגר לו. ואנו קרוים בנים, שנאמר (דברים יא, א) בנים אתם לה' אלהיכם. א"ל אתם קרוים בנים ואתם קרוים עבדים, בזמן שאתם עושים רצונו של מקום אתם קרוים בנים, ובזמן שאין אתם עושים רצונו של מקום אתם קרוים עבדים, ועכשיו אין אתם עושין רצונו של מקום. א"ל הרי הוא אומר (ישעיה נח, ז) הלא פרוס לרעב לחמך וגו'. אימתי עניים מרודים תביא בית, האידנא, וקאמר הלא פרוס וגו'. וקאמרי עלה א"ר חייא בר אבא רמי, כתיב (משלי יא, ד) לא יועיל הון ביום עברה וצדקה תציל ממות. וכתיב (שם י, ב) לא יועילו אוצרות רשע וצדקה תציל ממות. ב' צדקות הללו למה, אחת שמצלת ממיתה משונה, ואחת שמצלת מדינה של גיהנם, ההוא דכתיב ביה עברה, דכתיב (צפניה א, טו) יום עברה היום ההוא. ואיזה היא שמצלת ממיתה משונה, נותנה ואינה יודע למי נותנה, נוטלה ואינו יודע, למי נוטלה. נותנה ואינו יודע למי נותנה, לאפוקי מדמר עוקבא. נוטלה ואינו יודע ממי נוטלה, לאפוקי מדר' אבא כדלקמן פרק ד'. אלא היכי לעביד, ליתבי בארנקי של צדקה.
וגרסינן נמי התם בפ"ק דגיטין (ז א) תנא דבי ר' ישמעאל, כל המיגז מנכסיו ועושה מהן צדקה ניצול מדינה של גיהנם. וגרסינן נמי בפ"ק דבבא בתרא (י א) וילבש צדקה כשריון (ישעיה נט, יז), מה שריון זה מגין על לבושו של אדם במלחמה, אף הצדקה מגינה על בעלה מדינה של גיהנם. וגרסינן נמי התם, ונהי כטמא כלנו וכבגד עדים כל צדקותינו (ישעיה סד, ה), מה בגד זה מגין על בעלה בחמה מפני החמה ובגשמים מפני גשמים, אף צדקה מגינה על בעליה מדינה של גיהנם, ולא עוד שמצלת מדינה של גיהנם אלא אף זוכה להקביל פני השכינה, כדגרסינן נמי התם, דרש ר' דוסתאי בר ינאי, בא וראה שלא כמדת בשר ודם מדת הקדוש ברוך הוא, מדת בשר ודם מביא דורון למלך ספק מקבלין ממנו ספק אין מקבלין ממנו. ואם תאמר מקבלין ממנו, ספק רואה פני המלך ספק אינו רואה פני המלך. והקב"ה אינו כן, אדם נותן פרוטה לעני זוכה ומקבל פני השכינה, שנאמר (תהילים יז, טו) אני בצדק אחזה פניך. ר' אלעזר יהיב פרוטה לעני ומצלי, אמר אני בצדק אחזה פניך. ואמרינן נמי הנותן צדקה לעני זוכה ומקבל פני השכינה, שנאמר (תהילים יא, ז) כי צדיק ה' צדקות אהב ישר יחזו פנימו.
ואפשר שלזה אמרו בכתובות פרק מציאת האשה (סח א) תנא חייא בר רב מדפתי, כל המעלים עינו מן הצדקה כאילו עובד עבודה זרה, כתיב הכא (דברים טו, ט) השמר לך פן יהיה דבר עם לבבך בליעל, וכתיב התם (שם יג, יד) יצאו אנשים בני בליעל מקרבך. ירצה כי הנותן צדקה לעני זוכה ורואה פני השכינה, ומי שמעלים עינו ממנו מתרחק עצמו מהשכינה והוי כאילו עובד עבודה זרה. וגרסינן בחופת אליה רבה הנותן צדקה עולה ויושב כנגד כסא הכבוד, שנאמר (ישעיה לג, טו) הולך צדקות ודובר משרים וגו', וכתיב בתריה והוא מרומים ישכון, וכתיב (ישעיה לג, יז) מלך ביפיו תחזינה עיניך וגו'. וכל העושה צדקות נקרא ישר דרך, שנאמר (משלי יא, ה) צדקת תמים תיישר דרכו. והעושה צדקות נוטל שכר בעולם הזה ובעולם הבא. בעולם הזה מנין, שנאמר (תהילים פה, יד) צדק לפניו יהלך וישם לדרך פעמיו. כשאדם יורד ימים ונהרות והולך הרים ומדברות ונוה לסטים וחיות, צדקתו הולכת עמו ומשמרתו מכל רע, ומורה אותר דרך ישר, ושומרת פעמיו שלא יכשלו. בעולם הבא מנין, שנאמר (ישעיה נח, ח) והלך לפניך צדקך וכבוד ה' יאספך. כשיפטר אדם מן העולם הזה ובידו צדקות ומעשים טובים, צדקותיו הולכים לפניו לתור לו מנוחה, ויהיו מליצי יושר בינו ובין קונו, ולא יניחו מקטרג לקטרג עליו, שנאמר (איוב לג, כג) אם יש עליו מלאך מליץ אחד להגיד לאדם ישרו. ואמרו רז"ל (שבת לב א) אפילו ט' מאות ותשעה ותשעים מליצי רע ואחד מליץ טוב להגיד יושרו ניצול מדינה של גיהנם, שנאמר (איוב לג, כד) ויחננו ויאמר פדעהו מרדת שחת מצאתי כופר.
גדולה הצדקה שהקב"ה נקדש בה, שנאמר (ישעיה ה, טז) ויגבה ה' צבאות במשפט וגו'. וכסא הכבוד הוכן בצדקה, שנאמר (תהילים פט, טו) צדק ומשפט מכון כסאך. ודוד המלך שבחו הכתוב בצדקה, שנאמר (שמואל ב' ח, טו) ויהי דוד עושה משפט וצדקה לכל עמו. וגרסינן בפ"ק דבבא בתרא (י א) א"ר אבהו שאלו את שלמה בן דוד, עד היכן כחה של צדקה, אמר להם צאו וראו מה פירש דוד אבא פזר נתן לאביונים (שם קיב, ט). רבא אמר מהכא, והוא מרומים ישכון מצודות סלעים משגבו לחמו נתן מימיו נאמנים (ישעיה לג, טז). וגדולה צדקה שמקרבת את הגאולה, שנאמר (שם נו, א) כה אמר ה' שמרו משפט ועשו צדקה כי קרובה ישועתי לבא וצדקתי להגלות. והמלך המשיח שנגלה במהרה בימינו עתיד לעשות משפט וצדקה בארץ, שנאמר (תהילים עב, ב) ידין עמך בצדק וגו'. ובימיו יהיה שלום וצדקה בארץ, שנאמר (שם ג) ישאו הרים שלום לעם וגבעות בצדקה.
וגרסינן במסכת שבת פרק ר' אליעזר (קלט א) אמר עולא אין ירושלים נפדית אלא בצדקה, שנאמר (ישעיה א, כז) ציון במשפט תפדה ושביה בצדקה. וגרסינן בפרק לולב וערבה (סוכה מט ב) א"ר אליעזר, גדולה צדקה מכל הקרבנות, שנאמר (משלי כא, ג) עושה צדקה ומשפט נבחר לה' מזבח. ובכח הצדקה עתידין המתים להחיות, כדאיתא במדרש (ילק"ש מלכים א' רט) א"ר שמעון, בכח הצדקה המתים עתידין לחיות, מנין אנו למדין מאליה התשבי שהיה הולך מהר להר וממערה למערה, הלך לו לצרפת וקבלתו אשה אלמנה בכבוד גדול, והיתה אמו של יונה, ומפתה ומיינה היו אוכלין היא והוא ובנה ימים רבים. לימים חלה בן האשה ומת, עמד אליהו והתפלל לפני הקדוש ברוך הוא, ואמר רבון העולמים לא די לי כל הרעות שעברו על ראשי, הגם אל האשה האלמנה אשר אני מגורר אתה בבית הרעותה להמית את בנה, השב את נפש הילד אל קרבו, וידעו וילמדו הדורות שיש תחייה למתים. ונעתר לו, שנאמר (מלכים א' יז, כב) וישמע ה' בקול אליהו ותשב את נפש הילד אל קרבו ויחי. הרי מתוך הצדקה ניצל הנותן מגזרה רעה וממיתה ומדינה של גיהנם, וזוכה לראות פני השכינה ולביאת הגואל ולבניין ירושלים ולתחיית המתים.
וכן כתוב בתנא דבי אליהו (זוטא פ"א) משום אדם אחד אמרו, גדולה צדקה שמיום שנברא העולם ועד אותה שעה שנתנה הרי זה משתבח וקולט עצמו מדינה של גיהנם, שנאמר (תהילים מא, ב) אשרי משכיל אל דל ביום רעה ימלטהו ה'. ואין יום רעה אלא יום מדינה של גיהנם, שנאמר (משלי טז, ד) וגם רשע ליום רעה, ואומר (תהילים קו, ג) שומרי משפט עושה צדקה בכל עת.
אבותינו הראשונים מפני מה זכו בעולם הזה ולימות המשיח ולעולם הבא, מפני שנהגו עצמן בצדקה. אברהם מנין, שנאמר (בראשית יח, יט) כי ידעתיו למען אשר יצוה את בניו ואת ביתו אחריו ושמרו דרך ה' לעשות צדקה ומשפט וגו'. יצחק לא נשתבח אלא בצדקה, שנאמר (שם כו, יב) ויזרע יצחק, אין זריעה אלא צדקה, שנאמר (הושע י, יב) זרעו לכם לצדקה. יעקב לא נשתבח אלא בצדקה, שנאמר (בראשית לב, יא) קטנתי מכל החסדים, אין קטנתי אלא מעט, אין מעט אלא צדקה, שנאמר (משלי טז, ח) טוב מעט בצדקה. משה לא נשתבח אלא בצדקה, שנאמר (דברים לג, כא) צדקת ה' עשה. אהרן לא נשתבח אלא בצדקה, שנאמר (מלאכי ב, ו) תורת אמת היתה בפיהו, ואין אמת אלא צדקה, שנאמר (תהילים פה, יב) אמת מארץ תצמח וצדק וגו'. דוד אינו משתבח אלא בצדקה, שנאמר (שם עב, א) וצדקתך לבן מלך. אף הקדוש ברוך הוא נשתבח בצדקה, שנאמר (ישעיה ה, טז) והאל הקדוש נקדש בצדקה. אף כסא הכבוד נשתבח בצדקה, שנאמר (תהילים צז, ב) צדק ומשפט מכון כסאך.
אדם נותן צדקה לחברו, מתכוון אליו שיחיה ולא ימות, אף הקדוש ברוך הוא נותן שיחיה ולא ימות, שנמר (משלי י, ב) וצדקה תציל ממות. מנין אתה אומר למי שיש סיפק בידו לעשות צדקה ואינו עושה, לקיים נפשות ואינו מקיים, גורם מיתה לעצמו, שנאמר (שמואל א' כה, י) ויען נבל אל עבדי דוד ויאמר מי דוד ומי בן ישי ולקחתי את לחמי וגו', וכתיב ויהי כעשרת הימים ויגוף ה' את נבל. מנין שמארכת ימיו של אדם, שנאמר (דברים ל, כ) כי היא חייך, במצוה קלה שבתורה כתיב למען ייטב לך והארכת ימים (שם כב, ז) קל וחומר לצדקה שהיא חמורה בתורה. מנין שהיא מביאה את האדם לחיי עולם הבא, שנאמר (תהילים א, א) אשרי האיש אשר לא הלך וגו', וכתיב (שם קו, ג) אשרי שומרי משפט עושה צדקה וגו', מה אשרי האמור להלן בן עולם הבא, אף אשרי האמור כאן בן עולם הבא. מנין ששוה לתורה, שנאמר (ויקרא כו, ג) אם בחוקותי תלכו וגומר ונתתי שלום בארץ, ובצדקה הוא אומר (ישעיה לב, יז) והיה מעשה הצדקה שלום. ומנין שהתורה משולה בצדקה, שנאמר (דברים ו, כה) וצדקה תהיה לנו כי נשמור לעשות וגומר. ומנין שהיא ממהרת להביא לימות המשיח ואת הגאולה, שנאמר (ישעיה נו, א) שמרו משפט ועשו צדקה כי קרובה ישועתי לבא וצדקתי להגלות. ומנין שהיא מעלה ומשיבה את נותנה כנגד כסא הכבוד, שנאמר (שם לג, טו) הולך צדקות ודובר מישרים וגו' הוא מרומים ישכון. על כן יהא אדם זריז בצדקה כפי מיסת ידו לשם שמים, והרודף צדקה ימצא צדקה וחיים וכבוד ממלך הכבוד ה' צבאות הוא מלך הכבוד סלה.
<h4>פרק ב</h4>
- מהו ענין הצדקה
ענין הצדקה הוא שיתן האדם משלו למי שצריך, ויתן פזר לאביונים ומלחמו לדל. ואל יעלה בליבו עצה לומר איך אחסר ממוני ליתנו לעניים, כי יש לו לדעת שאין הממון שלו, אלא פקדון לעשות בו רצון המפקיד, וזה רצונו שיחלק לעניים ממנו. וזה החלק הטוב שיהיה לו ממנו כדכתיב והלך לפניך צדקך (ישעיה נח, ח), והצדקה היא כלי של הקדוש ברוך הוא, שנאמר (דניאל ט, ז) לך ה' הצדקה. ועוד כי אין אדם עושה צדקה אלא משל הקדוש ברוך הוא, שנאמר (דה"א כט, יא) לך ה' הממלכה והמתנשא לכל לראש והעושר והכבוד מלפניך, וכתיב (חגי ב, ח) לי הכסף ולי הזהב אמר ה' צבאות, ושנינו (דה"א שם יד) כי ממך הכל ומידך נתנו לך. והקב"ה נותן לאדם עושר וכבוד לנסותו, אם יעשה ממנו צדקה יקיימו בידו ויוסיף לו עושר על עשרו. מעשה בחסיד אחד שירד מנכסיו, והיתה אשתו כשרה, לסוף נעשה שכיר. פעם אחת היה חורש בשדה, פגע בו אליהו ז"ל בדמות ערבי אחד, אמר לו יש לך ז' שנים טובות, אימתי אתה מבקש עכשיו או בסוף ימיך. אמר לו קוסם אתה אין לי מה ליתן לך אלא הפטר מעלי בשלום. וחזר אצלו עד ג' פעמים, בפעם שלישית אמר לו אלך ואמלוך באשתי. הלך אצל אשתו ואמר לה בא אלי אחד והטריח אותי עד ג' פעמים, ואמר יש לך ז' שנים טובות, אימתי אתה מבקש אותם עכשיו או בסוף ימיך. אמר לי ומה אתה אומר, אמרה לו לך אמור לו הבא אותם עכשיו. אמר לו לך הבא אותם עכשיו, א"ל לך לביתך ואין אתה מגיע לשער חצרך עד שתראה ברכה פרוסה בבית. והיו יושבין בניו לחפש בידם בעפר, ומצאו ממון שיזונו בו ז' שנים, וקראו לאמן, ולא הגיע לשער עד שיצאתה אשתו לקראתו ובשרה אותו. מיד הודה להקב"ה ונחה דעתו עליו. מה עשתה אשתו הכשרה, אמרה לו מכל מקום כבר משך עליו הקדוש ברוך הוא חוט של חסד ונתן לנו ממון מזון ז' שנים נעסוק בגמילות חסדים שנים הללו, שמא הקדוש ברוך הוא מוסיף לנו מאצלו. וכן עשתה, כל מה שעשתה בכל יום ויום אמרה לבנה הקטן כתוב כל מה שאנו נותנים וכן עשה. לסוף ז' שנים בא אליהו ז"ל אמר ליה כבר הגיע עונה ליטול מה שנתתי לך, אמר ליה כשנטלתי לא נטלתי אלא מדעת אשתי, אף כשאני מחזיר לא אחזיר אלא מדעת אשתי. הלך אצלה אמר לה כבר בא הזקן ליטול את שלו, אמרה ליה לך אמור לו אם מצאת בני אדם נאמנים ממנו תן להם פקדונך. וראה הקדוש ברוך הוא דבריהם וגמילות חסדים שעשו, והוסיף להם טובה על טובה, לקיים מה שנאמר (ישעיה לב, יז) והיה מעשה הצדקה שלום.
וגרסינן במסכת ביצה פרק יום טוב (טו ב) אמר ר"י משום ר' אלעזר בר שמעון, אמר להם הקדוש ברוך הוא לישראל, בני לוו עלי ואני פורע. ואמר ר"י משום ר' אלעזר ב"ר שמעון, הרוצה שיתקיימו נכסיו יטע בהם אדר, שנאמר (תהילים צג, ד) אדיר במרום ה'. אי נמי אדרא כשמיה דקיימי לדרי דרי, פירש בעל הערוך (ערך אדר) אדיר במרום ה', יעשה מהן צדקה שהיא חשובה לפני ה' במרום, כדכתיב (שם פה, יב) אמת מארץ תצמח וצדק משמים נשקף ע"כ.
ואני בחדושי במסכת ביצה הוספתי קצת על דבריו כדי להלם ולהתקשר הענין יפה. והכי צריך לומר ואמר ר' יוחנן, כלומר כמו שאמר שצוה הש"י להלוות עליו ולקדש קדושת היום והוא פורע, כמו כן אמר עוד ענין שצוה הקדוש ברוך הוא להלוות לו, והוא פורע באחרית הימים, וזהו היא ההלואה לה' כדכתיב (משלי יט, יז) מלוה ה' חונן דל. וזהו שאמרו הרוצה שיתקיימו נכסיו יטע בהם אדר. רצה לומר אל יחשוב אדם איך אם אתן צדקה מהוני ואנכי עמלתי בזה וכחי ועוצם ידי עשה החיל הזה, ואיך יאכלו אחרים חילי, את חילי לאחר לא אתן. לזה אמר הנתינה הזאת אינה מחסר ממון, אדרבה הרוצה שיתקיימו נכסיו יטע בהן אדר, כלומר יעשה בהן צדקה, ובצדקה שייך לשון נטיעה, זרעו לכם לצדקה (הושע י, יב). ונקראת אדר על שם שהצדקה דומה למים, כמו דאתה אומר (קהלת יא, א) שלח לחמך על פני המים. המים מכבים באש הטבעי, כמו כן הצדקה מכבה חימום חרון אש הרוחני. כמו שנאמר (משלי כא, יד) מתן בסתר יכבה אף. וכאמרם ז"ל במדרש קינות (עי' ויק"ר כ"ו, ח) ממרום שלח אש (איכה א, יג), שש שנים היו גחלים עמומות ביד גבריאל, סבור שיחזרו ישראל בתשובה, כיון שראה שלא חזרו בקש להשליך עליהם בחימה שפוכה. אמר ליה הקדוש ברוך הוא גבריאל גבריאל, יש להם בעלי צדקה שנאמר (יחזקאל י, ח) וירא לכרובים מתבנית יד אדם תחת כנפיהם. וכן נמשלה הצדקה למים חיים נובעים שכל עוד שנמשך מים מהמעיין עוד יוסיפו לנבוע. כמו ענין הצדקה יותר שמפזר עוד נוסף, על דרך שאמרו ז"ל בפ"ק דגטין (ז א) אם רואה אדם שמזונותיו מצומצמין יעשה מהם צדקה. והם המה המים האדירים הכתובים בהאי קרא דאדיר במרום ה', לכך נקראת אדר. והנותן צדקה בלי ספק יתקיימו נכסיו כאשר הבאתי ממסכת גיטין. ואיתא נמי בכתובות (סו ב) מלח ממון חסר. רצה לומר נחשבת לפני המקום במרום, כדכתיב (תהילים פה, יב) אמת מארץ תצמח וצדק משמים נשקף. אי נמי אדרא כשמיה כדאמרו אינשי דקיימי לדרי דרי, כלומר זכות הצדקה קיימי לדרי דרי. וסמך לזה שיאמר ישעיה (נא, ח) ויעמוד לעד צדקתו וישועתו לדור דורים, וכן אמר דוד המלך ע"ה (תהילים קיב, ג) הון ועושר בביתו וצדקתו עומדת לעד. כלומר אם יעשה צדקה אזי יתקיים הון ועושר שבביתו, וזכות צדקתו יעמוד לעד ולדור דורים.
וגרסינן בפ"ק דבבא בתרא (ט ב) אמר ר' יצחק כל הרודף צדקה, הקדוש ברוך הוא ממציא לו מעות לעשות מהם צדקה, שנאמר (משלי כא, כא) אוהב צדקה וחסד ימצא חיים צדקה וכבוד. וגרסינן במסכת שבת (קנא ב) תניא אמר ר"ג בר רבי מאי דכתיב (דברים יג, יח) ונתן לך רחמים ורחמך והרבך, כל המרחם על הבריות מרחמים עליו מן השמים. והוא מפני שהעניים מבקשים עליו רחמים, והקב"ה שומע תפלתן, שנאמר (תהילים סט, לד) כי שומע אל אביונים ה', וכתיב (שם לד, יט) קרוב ה' לנשברי לב, וכתיב (עי' איוב לד, כח) שועת עניים אתה תשמע, וכתיב (איוב כט, יג) ברכת אובד עלי תבא. והוא יבורך בנדבת לבו, שנאמר (משלי כב, ט) טוב עין הוא יבורך. והקב"ה מברך אותו, שנאמר (דברים טו, י) כי בגלל הדבר הזה יברכך וגו'. אבל אם העשיר לא יעשה צדקה מממונו, הולך הוא וממונו מן העולם, שנאמר (קהלת ה, יג) ואבד העושר ההוא בענין רע, וכתיב (משלי כג, ה) התעיף עיניך בו ואיננו כי עשה יעשה לו כנפים וגו'. ואיתא במדרש הנותן צדקה לעני מתעשר, שנאמר (משלי יא, כד) יש מפזר ונוסף עוד, וכתיב (שם כח, כז) נותן לרש אין מחסור.
והקופץ את ידו מלעשות צדקה מתרושש, שנאמר (שם יא, כד) וחושך מיושר אך למחסור, וכתיב (שם כח, כז) ומעלים עיניו רב מאירות. ואפילו אם נותן ואינו עושה כפי ממונו נענש, כדאיתא בכתובות פרק מציאת האשה (סו ב) מעשה בר' יוחנן בן זכאי שהיה רוכב על חמור, והיה יוצא מירושלים והיו מהלכין תלמידיו אחריו. ראה אשה אחת שהיתה מלקטת שעורים בין רגלי בהמתן של ערביים, כיון שראתה אותו נתעטפה בשערה ועמדה לפניו, ואמרה לו רבי פרנסני, אמר לה בת מי את, אמרה אני בתו של נקדימון בן גוריון. אמר ממון של אביך היכן הוא, אמרה ליה רבי ולא כדין מתלין מתלא במערבא מלח ממון חסר. רוצה לומר אם תחסר ממונך בצדקות כאילו נתת בו מלח שמולחים בו הבשר כדי שיתקיים ויעמוד ימים רבים. ואמרי לה חסד, רצה לומר הרוצה שישמור ממונו יעשה ממנו חסד עם עניים. ושל חמיך היכן הוא, אמרה בא זה ואיבד את זה. אמרה לו רבי זכור אתה כשחתמת על כתובתי, אמר להם לתלמידיו כשחתמתי על כתובה של זו והייתי קורא בה אלף אלפים דינרי זהב של בית אביה חוץ משל חמיה. בכה ר' יוחנן בן זכאי ואמר אשריכם ישראל בזמן שעושין רצונו של מקום אין כל אומה ולשון שולטת בהם, ובזמן שאין עושין רצונו של מקום מוסרן ביד אומה שפלה, ולא ביד אומה שפלה אלא ביד בהמתן של אומה שפלה. ונקדימון בן גוריון לא עבד צדקה, והתניא אמרו עליו על נקדימון בן גוריון כשהיה יוצא מביתו לבית המדרש כלי מילת היו מציעין תחתיו ומקפלין אותו העניים מאחריו. איבעית אימא לכבודו דעבד, ואבעית אימא כדבעי ליה למעבד לא עבד, כדאמרי אינשי לפום גמלא שיחנא. על כן צריך האדם למלוח ממונו, כלומר לעשות צדקה כפי הראוי כדי שיתקיים בידו, ויאכל פירותיו בעולם הזה והקרן קיימת לעולם הבא.
ואמרו רז"ל בשעה שהאדם עשיר יעשה צדקה ויחסר ממונו קודם שיחזור עליו הגלגל ויתרושש. ומעשה בחסיד אחד כשהיו העניים עומדין על פתחו היה אומר לאשתו רחמי על העניים הללו כדי שירחמו בני אדם על בניך אם יצטרכו לבריות. אמרה לו אשתו למה תפתח פיך לשטן, אמר לה גלגל הוא שחוזר בעולם. וגרסינן בפרק חבית במסכת שבת (קנא ב) כי לא יחדל אביון מקרב הארץ (דברים טו, יא), תניא ר' אליעזר הקפר אומר, לעולם יבקש אדם על מדה זו, שאם לא בא הוא בא בנו, ואם לא בנו בא בן בנו, שנאמר (שם טו, י) כי בגלל הדבר הזה. ותנא דבי ר' ישמעאל גלגל הוא שחוזר בעולם. וכל לבבות דורש ה' ורואה הסתפקותו של אדם ונדבת לבו וכוונתו. וכשם שבזמן שבית המקדש קיים הקדוש ברוך הוא מקבל מנחת קמח כמו פר בן בקר, כך בזמן הזה שחרב בית המקדש בעונותינו מקבל נדבת פרוטה למי שאין ידו משגת כמאה מנה לעשיר, ואחד המרבה ואחד הממעיט ובלבד שיכוון לבו לשמים (מנחות קי א).
ואפילו עני המתפרנס מן הצדקה יעשה ממנו צדקה, כדגרסינן בפ"ק דגטין (ז א) דרש רב עוירא, זמנין אמר ליה משמיה דר' אמי, וזמנין אמר ליה משמיה דר' אסי, כה אמר ה' אם שלמים וכן רבים וכן נגוזו ועבר ועניתך לא אענך עוד (נחום א, יב). אם רואה אדם שמזונותיו מצומצמין יעשה מהם צדקה, וכל שכן כשהם מרובים. וכן נגוזו ועבר, תנא דבי ר' ישמעאל, כל המגיז מנכסיו ועשה מהם צדקה ניצול מדינה של גיהנם. משל לשתי רחילות שהיו עוברות במים, אחת גזוזה ואחת שאינה גזוזה, גזוזה עוברת שאינה גזוזה אינה עוברת. ועיניתך, אמר מר זוטרא אפילו עני המתפרנס מן הצדקה יעשה צדקה. ולא אענך עוד, תנא רב יוסף, כל המקיים בעצמו כך שוב אין מראין לו סימן עניות. נמצא שבזכות הצדקה ניצול מעונש גדול כזה שהוא קשה מכל מכות שבעולם, כדגרסינן במסכת בתרא פרק יש נוחלין (קטז א) דרש רבי פנחס בר חמא, קשה עניות בתוך ביתו של אדם יותר מחמשים מכות, שנאמר (איוב יט, כא) חנוני חנוני אתם רעי כי יד אלוה נגעה בי. ומאי אהדרוה חבריה לאיוב, השמר אל תפן אל און כי על זה בחרתה מעוני (שם לו, כא). ואעפ"י שהעוני לישראל בכלל הדרם בגלות זה, כדגרסינן בפ"ק דחגיגה (עי' ט: ובתוד"ה כברזא) אמר ליה אליה לבר הא הא, מאי דכתיב הנה צרפתיך ולא בכסף בחנתיך בכור עוני (ישעיה מח, י). מלמד שחזר הקדוש ברוך הוא על כל מדות טובות ולא מצא תקנה לישראל אלא עניות. אמר שמואל ואיתימא רב יוסף היינו דאמרי אינשי יאי עניותא לישראל כוורדא סומקא לסוסיא חיוריה. להראותינו שהיו צריכין לשפלות הלב כדי שלא יגיסו דעתם, נמצא שאין דוחק גדול מזה.
והנוטל מן הצדקה ונותן ממנו לעני אפילו אינו נצרך גדול שכרו. כדגרסינן (עי' שקלים פ"ה ה"ד) אמרו עליו על רבי זכריה חתניה דריב"ל, שהיה נוטל מקופה של צדקה, והיו מרננין אחריו שהיה נוטל שלא לצורך. וכשמת חפשו אחריו שהיה נותן מה שהיה נוטל מן הצדקה לעניים אחרים. רבי יעקב בר אידי ורב נחמן בר יצחק גבאי צדקה היו, והיו נותנין מן הצדקה לרב חמא מפני שהיה עני והיה צריך לה, והיה נוטל מהם הצדקה ומחלקה לעניים אחרים. ומי שאין ידו משגת אעפ"י שלא יתן אלא פרוטה, כל פרוטה ופרוטה מצטרפת לו לחשבון גדול, כדגרסינן בפ"ק דבבא בתרא (ט א) אמר רבא האי מילתא אישתעי לי עולא משגש ארחתיה דאמיה משמיה דר"א, מאי דכתיב (ישעיה נט, יז) וילבש צדקה כשריון, מה שריון זה כל קליפה וקליפה מצטרפין לשריון גדול, אף צדקה כל פרוטה מצטרפת לחשבון גדול. ורבי חנינא אמר מהכא (שם סד, ה) ונהי כטמא כלנו וכבגד עדים כל צדקתינו, מה בגד זה כל נימא ונימא מצטרפת לבגד גדול, אף צדקה כל פרוטה ופרוטה מצטרפת לחשבון גדול. וגרסינן בואלה שמות רבה (לא, ג) אם כסף תלוה את עמי (שמות כב, כד), הדא הוא דכתיב (קהלת ה, יב) יש רעה חולה ראיתי תחת השמש וגו', ואבד העושר ההוא בענין רע.
אשרי אדם שהוא עומד בנסיונו, שאין לך בריה שאין הקדוש ברוך הוא מנסה אותה, העשיר מנסה אותו אם תהא ידו פתוחה לענים, והעני מנסה אותו אם יכול לעמוד ביסורין ואינו בועט. אם עמד בנסיונו העשיר ועושה צדקה, הרי אוכל ממונו בעולם הזה והקרן קיימת לעולם הבא. ואם עמד העני בנסיונו, הרי הוא נוטל כפליים לעתיד לבא, שנאמר (תהילים יח, כח) כי אתה עם עני תושיע. והעשיר שעינו רעה בשל אחרים, הולך הוא וממונו מן העולם, שנאמר (קהלת ה, יג) ואבד העושר ההוא בענין רע, ואומר (משלי כג, ה) התעיף עיניך בו ואיננו. ואל ידמה בנפשו שהוא מטיב לעני, אלא שהעני מטיב לו ומנחילו חיי עולם הבא, כדגרסינן בויקרא רבה (לד, י) אמר רבי סימון אמר ריב"ל, יותר ממה שבעל הבית עושה עם העני, העני עושה עם בעל הבית, שכך אמרה רות לנעמי (רות ב, יט) שם האיש אשר עשיתי עמו היום בועז. עשה עמי אין כתיב כאן, אלא עשיתי עמו, כלומר אני עשיתי עמו יותר ממה שהוא עשה. אמר רבי אבין, העני הזה עומד על פתחך והקב"ה עומד על ימינו, שנאמר (תהילים קט, לא) כי יעמוד לימין אביון. אם אתה נותן לו דע שאני עומד לימין אביון ועתיד אני לשלם שכרך, ואם לא תתן לו דע שאני עומד על ימינו ועתיד ליפרע מאותו איש, דכתיב להושיע משופטי נפשו.
ולא צותה תורה שיפזר, כדאיתא בכתובות פרק נערה (סז ב) תנו רבנן המבזבז אל יבזבז יותר מחומש שמא יצטרך לבריות. מעשה באחד שבקש לבזבז יותר מחומש, ולא הניחו חבירו ומנו רבי ישבב כו'. והממעיט אל ימעט משלישית השקל בשנה, כדגרסינן בפ"ק דבבא בתרא (ט א) אמר רבי אשי לעולם אל ימנע אדם משלישית השקל לשנה, שנאמר (נחמיה י, לג) והעמדנו עלינו מצוה לתת שלישית השקל בשנה לעבודת בית אלהינו. והנותן כפי כחו כן ירבה וכן יפרוץ.
<h4>פרק ג</h4>
- בכמות הצדקה
לא צותה תורה שיפזר אדם את כל אשר לו וימות ברעב, או יבא להתפרנס מן הצדקה. כי חייב אדם להקדים פרנסת נפשו על כל בני אדם, ואינו חייב לתת צדקה אלא שיהיה לו פרנסתו. וכשיהיה לו יותר מפרנסתו הוא חייב לתת צדקה לנצרך, שנאמר (ויקרא כה, לו) וחי אחיך עמך, ואמרו רז"ל (ב"מ סב א) חייך קודמין לחיי אחיך. כלומר כשיהיו לו יותר מפרנסתו הוא חייב לתת לנצרך, שנאמר וחי אחיך עמך. וכאשר תשבע השביע רעבים, וכאשר תשקה השקה לצמאים. וכן אמרה הצרפתית לאליהו ע"ה (מלכים א' יז, יב) ובאתי ועשיתיהו לי ולבני, לי בראשונה ואחר כך לבני. והודה לה אליהו ואמר לה ולך ולבנך תעשי באחרונה, הקדים גם הוא חייה לחיי בנה. ואחר שיפרנס נפשו יקדים פרנסת אביו ואמו לפרנסת בניו, לפי שהם ראויים לכבדם, והיא צדקה גדולה למעלה ממנה, על כן שכרה אריכות ימים, הוא שכתוב (שמות כ, יא) למען יאריכון ימיך, ועל צדקה אמר שלמה המלך ע"ה (משלי יב, כח) באורח צדקה חיים. ואחר פרנסת אביו ואמו יפרנס בניו, וכן אמרו בני יעקב לאביהם (בראשית מג, ח) ונחיה ולא נמות גם אנחנו גם אתה גם טפינו, הקדימו את עצמם תחלה ואחר כך אביהם ואחר כך בניהם. וגרסינן נמי במסכת כתובות פרק נערה (נ א) אשרי שומרי משפט עושה צדקה בכל עת (תהילים קו, ג), וכי אפשר לו לאדם לעשות צדקה בכל עת, רבותינו שביבנה ואמרי לה ר"א אומר, זה הזן בניו ובנותיו כשהן קטנים. רבי שמואל בר נחמני אומר זה המגדל יתום ויתומה בתוך ביתו ומשיאן. ואחר כך נותן לו לקרוביו, שנאמר (ישעיה נח, ז) ומבשרך לא תתעלם. ואחר כך לעניי עירו. ואחר כך לעניי עיר אחרת, שנאמר (דברים טו, יא) פתוח תפתח את ידך לאחיך לענייך ולאביונך בארצך. ואמרו (ספרי דברים קטז) על פסוק זה אחיך קודמים לענייך, וענייך קודמים לעניי עירך, ועניי עירך קודמים לעניי עיר אחרת. ואמרו גם כן במציעא פרק איזהו נשך (עא א) על פסוק אם כסף תלוה את עמי כו' (שמות כב, כד), ענייך ועניי עירך ענייך קודמים, עניי עירך ועניי עיר אחרת עניי עירך קודמים.
ומאלה האמורים מקדים אשה לאיש, מפני שהאשה בושה לבקש פרנסתה. ומקדים הזקן לבחור, והחולה לבריא, לפי שאינן חזקים ליגע. היו לפניו עניים הרבה ואין לו לתת לכולם, מקדים כל אחד לפי מעלתו, הכהן ללוי, ולוי לישראל, וישראל לחלל, וחלל לשתוקי, ושתוקי לאסופי, ואסופי לממזר, וממזר לנתין, ונתין לגר, וגר לעבד משוחרר, ועבד משוחרר לגוי. כי מפרנסים עניים גוים עם עניי ישראל מפני דרכי שלום (ב"ב שם). ומה שאנו נותנין לאומות העולם להעמידנו בתורת אלהינו נקרא צדקה, שנאמר (ישעיה ס, יז) ושמתי פקודתך שלום ונוגשיך צדקה (הקדמת ספר המנהיג). וכל אלו האמורים במה דברים אמורים בזמן ששניהם שווים בחכמה, אבל אם היה כהן גדול עם הארץ וממזר תלמיד חכם, תלמיד חכם קודם, דכתיב (משלי ג, טו) יקרה היא מפנינים, יקרה היא מכהן גדול הנכנס לפני ולפנים (סוטה ד ב). וכן מצינו ברבי בשני בצורת שהקדים כל לומד מקרא או משנה או תלמוד לעם הארץ. דגרסינן בפ"ק דבתרא (ח א) רבי פתח אוצרותיו בשני בצורת, אמר יכנסו בעלי מקרא בעלי משנה בעלי תלמוד, ועם הארץ אל יכנס. דחק ר' יונתן בן עמרם ונכנס, א"ל רבי פרנסני, א"ל קרית, א"ל לאו, א"ל במה אפרנסך, א"ל פרנסני ככלב וכעורב, פרנסיה. לבתר דנפיק יתיב רבי וקא מצטער, אמר אוי לי שנתתי מפתי לעם הארץ. אמר לפניו ר' ישמעאל בר' יוסי שמא יונתן בן עמרם הוא שאינו רוצה ליהנות בכבוד תורה, בדקו ומצאו כדבריו. א"ר יוסי רבי לטעמיה, דאמר רבי אין פורענות בא לעולם אלא בשביל עם הארץ.
והצדקה שאדם נותן לפרנסת יתומים היא מצוה גדולה, לפי שהם קטנים ועגומים ואין להם אב שירחם עליהם, ועל זה קראוה (תהילים קו, ג) עושה צדקה בכל עת. וחייבין לתת להם מזונות ולהשיאן. והיתומה קודמת ליתום, כדגרסינן בפרק מציאת האשה (כתובות) דף ס"ז (ע"א), תנו רבנן יתום ויתומה שבאו להתפרנס מפרנסין את היתומה, אחר כך מפרנסין את היתום, מפני שהאיש דרכו לחזור ואשה אין דרכה לחזור. יתום ויתומה שבאו לישא, משיאין את היתומה ואחר כך משיאין את היתום, מפני שבושתה של אשה מרובה משל איש. תנו רבנן יתום שבא לישא, שוכרים לו בית ומציעין לו מטה וכל כלי תשמישו, ואחר כך משיאין לו אשה, שנאמר (דברים טו, ח) די מחסורו אשר יחסר לו. די מחסורו, זה בית. אשר יחסר, זה מטה וכסא ושלחן. לו, זה אשה. וכן הכתוב אומר (בראשית ב, יח) אעשה לו עזר כנגדו. גם מצינו לחסידי ישראל דהיו זהירין מאד בצדקת יתום ויתומה, כדגרסינן בפרק סדר תעניות האלו (תענית) דף כ"ד (ע"א), אלעזר איש כפר ברתותא כד הוו חזו ליה גבאי צדקה טשו מיניה, דכל דהוי נקיט הוי יהיב להו. יומא חד סליק לשוקא למיזבן ליה נידוניא לברתיה, חזייה גבאי צדקה טשו מניה, אזיל בתרייהו אמר להו במאי עסיקתו, אמרי ליה ביתום ויתומה, אמר להם העבודה שהן קודמין לבתי, שקל כל דהוי בידו יהב לן, פש בהדיה חד זוזא, זבין ביה חטי ואסיק שדיא באכלתא, אתא דביתהו אמרה לה לברתיה מאי אייתי לך אבוך, א"ל כל מאי דאייתי באכלבא אסיק. סלקא חזייה לאכלבא דמליא חטי וקא נפיק בצינורא דדשא, כי אתא מבי מדרשא אמרה ליה בא וראה מה עשה לך אוהבך. אמר ליה העבודה הקדש הן עליך ואין לך בהן אלא כאחד מעניי ישראל. וברור הוא שצדקת יתום ויתומה שכרו גדול.
<h4>פרק ד</h4>
- באיכות הצדקה
מתן בסתר יכפה אף ושוחד בחיק חימה עזה (משלי כא, יד), שלמה המלך ע"ה בא לשבח מדת הצדקה, שהיא דוחה את הצרות ומסלקת את הפורענות כשהיא נעשית בסתר. ומתן בסתר הוא שלא ידע הנותן למי ניתן, גם העני לא ידע ממי נוטלה. ודרכי נותני הצדקה נחלקים לי"א חלקים, והם י"א מדרגות זו למעלה מזו.
המדרגה הראשונה קטנה שבכולם, והוא הנותן צדקה ברבים או נודר ברבים לעשות לו שם, שכרו קטן שבכולם. וכל שכן הנודר ברבים ואינו נותן, כדגרסינן בתענית (ח ב) אמר ר"י אין הגשמים נעצרים אלא בשביל פוסקי צדקה ברבים ואין נותנין, שנאמר (משלי כה, יד) נשיאים ורוח וגשם אין איש מתהלל במתת שקר.
המדרגה השנייה גדולה מן הראשונה, והוא הנותן או נודר וכוונתו לשם שמים כדי שיהיה לו שכר, אף כי דעתו גם כן שיהללוהו בני אדם, שכרו גדול מן הראשון והואיל וזאת הוא לשם שמים
המדרגה השלישית גדולה מן השנייה, והוא נותן צדקה בסתר לשם שמים ואין שום אדם בעולם יודע צדקה זו אלא נותנו ומקבלו לבד, אך נותן לו בעצבון.
המדרגה הרביעית גדולה מן השלישית, שיתן בסבר פנים יפות פחות מן הראוי.
המדרגה החמישית גדולה ממנה, שיתן לו בסבר פנים יפות וכראוי רק אחר שישאל.
המדרגה הששית גדולה ממנה, שיתן לעני בידו קודם שישאל, כדגרסינן במסכת שבת פרק הבונה (קד א) אמרו ליה רבנן לר' יהושע, אתו דרדקי האידנא מבי מדרשא ואמרי מלין דאפילו בימי יהושע בר נון לא אתאמר כוותייהו, אל"ף בי"ת אלף בינה. גמ"ל דל"ת גמול דלים. מאי טעמא פשטא כרעא דג' לגבי ד', שכן דרכם של גומלי חסדים לרוץ אחר דלים. מאי טעמא פשטא כרעא דד' לגבי ג', דלמצי לי נפשיה ולא לצעוריה. מאי טעמא אהדר אפיה דד' מג', דליתן ליה בצנעה כי היכי דלא ליכסף מיניה. ה"ו שמו של הקדוש ברוך הוא. ז"מ ט"י כ"ל, אם עושה כן הקדוש ברוך הוא זן אותך, וחן אותך, ומטיב לך, ונותן לך ירושה, וקושר לך כתר לעולם הבא.
אעפ"י שהנותן צדקה בסתר טוב, יש לך אחרת גדולה הימנה, והיא המדרגה השביעית, שיתן לעני וידע העני ממי נטל, ולא ידע הנותן למי נתן, כעובדא דר' אבא, דגרסינן בפרק מציאת האשה (כתובות סז ב) ר' אבא הוה צייר בסודריה זוזי ושדי ליה לאחוריה וממציא לנפשיה בין עניי, ומצלי עיניה מרמאי, והיה עושה כדי שלא יתביישו.
המדרגה השמינית, שיתן וידע למי נתן אבל העני לא ידע ממי נטל, כעובדא דמר עוקבא (שם) הוי איכא עניים בשבבותיה, דהוי רגיל כל יומא דשדי ד' זוזי בצנורא דדשא. יומא חד אמר אזיל ואחזי מאן קעביד בי ההוא טיבותא. ההוא יומא נגה ליה למר עוקבא ביה מדרשא, אתיא דביתהו בהדיה, כיון דחזינהו דקא מצלו ליה לדושא נפיק בתרייהו, רהיט וקם בהדי אתונא דהוי גרופא נורא, הוי קמקליין כרעיה דמר עוקבא, אמרה לה דביתהו שקול כרעך אויתב אכרעי, חלש דעתיה, ואמרה ליה אנא שכיחנא בגו דביתא ומקרבא הנייתא. ומאי כולי האי, אמר מר זוטרא בר טוביא אמר רב חנה בר ביזנא אמר ר"ש חסידא, ואמרי לה א"ר יוחנן משום רשב"י, נוח לו לאדם שימסור עצמו לתוך כבשן האש ואל ילבין פני חבירו ברבים, מנלן מתמר, דכתיב (בראשית לח, כה) היא מוצאת כו'.
המדרגה התשיעית, והיא גדולה מכל אלו, שיתן צדקה לעני ולא ידע הנותן למי נותן, ולא ידע העני ממי נטל. והנה זאת המצוה לשמה כגון לשכת חשאים שהיתה במקדש שהיו צדיקים נותנין בה, והעניים בני טובים מתפרנסים בה בחשאי (שקלים פ"ה מ"ד). וקרוב לזה הנותן לתוך קופה של צדקה, שהיא צדקה הניתנת בחשאי, שאין הנותן יודע למי נותן ואין הנוטל יודע ממי נוטל, ועל צדקה כזו אמר שלמה (משלי כא, יד) מתן בסתר יכפה אף. יאמר כי גם אם הפורענות ראויה לבא עליו, זכות מתן בסתר יסלקנו מעליו. והנה זה בהיפך מפעולת השוחד שהוא אבן חן אצל הנוטל, וכן אמר שלמה (שם יז, ח) אבן חן השוחד בעיני בעליו אל כל אשר יפנה ישכיל. ובאור הכתוב כי הנותן מתן בסתר שהוא מחסר לעצמו, הלא בחסרון זה תרויח שידחה הפורענות מעליו שהוא ראוי לבא עליו, והשוחד שהוא נוטל בידו ומביאו אל חיקו בסתר וביתרון הזה, יפסיד שיבא על עצמו חימה עזה. והא למדת שהחסרון הזה למצוה גורם לו שכר, והיתרון הזה בגזל וחמס גורם לו הפסד.
המדרגה העשירית, והיא המלוה לעני ממון או ישתתף עמו כדי להחזיקו שלא ימוט ויהא נצרך לבריות. שנאמר (ויקרא כה, לה) כי ימוך אחיך ומטה ידו עמך והחזקת בו, יד גר ותושב וחי אחיך עמך, ואומר וחי אחיך. וגרסינן במסכת שבת פרק במה אשה יוצאה (סג א) א"ר אבהו אמר ר' שמעון בן לוי, גדול המלוה מן העושה צדקה, ומטיל לכיס יותר מכולם. והמלוה לעני לטוב לו ולהרחיב לו מצרתו נקרא חונן, שנאמר (תהילים קיב, ה) טוב איש חונן ומלוה. ורז"ל אמרו גדול המלוה לעני בשעת דוחקו מן הנותן צדקה. וצדקת המלוה מתקיימת לעד, שנאמר (שם קיא, ג) וצדקתו עומדת לעד, איזהו צדקה שעומדת לעד, זה המרגיל עצמו להלוות לעניים, וכשישיבו אל המלוה ילונו לעניים אחרים, וכשישיבנו אחרים ילוונו לאחרים, נמצאת הקרן קיימת לעד וזוכה כמה פעמים בה, ובצדקה אין לו אלא שכר מצוה אחת. ויש אומרים זה הכותב או הקונה ספרים להשאיל לתלמידים.
ואם יקשה בעיניו להלוות בלא משכון ילוה להם במשכון, ויקבע לו זמן להלוואתו. ובתוך ימי ההלואה לא יקרא אותו לעשות מלאכתו או כל דבר אם לא יתן לו שכירות, מפני שמחזי כרבית (ספר היראה לרבינו יונה). וגרסינן במסכת סנהדרין פרק הנשרפים (עו ב) וביבמות פרק הבא על יבמתו (סב ב) תנו רבנן האוהב את שכניו, והמקרב את קרוביו, והנושא בת אחותו, והמלוה סלע לעני בשעת דחקו, עליו הכתוב אומר (ישעיה נח, ט) אז תקרא וה' יענה וגו'. והטעם שהיא גדולה מכולם לפי שההלואה גדולה מן המתנה, שהוא מחזיק בידו ואינו מתבייש בזה. ולפיכך נצטוינו במצות עשה שבתורה על חיוב ההלואה לעני. וזהו שכתב אם כסף תלוה את עמי את העני עמך, קבלו רז"ל (מכילתא דר"י) אם זה חובה, וכמו אם מזבח אבנים תעשה לי (שמות כ, כה). וכן אם כופר יושת עליו (שם כא, ל). ובאור הכתוב אם כסף תלוה, חייב אתה להלוות כסף, ולמי את עמי, שאם בא אהובך גוי ללות ממך וישראל גם כן, ישראל קודם. את העני, שאם בא ישראל וגוי ללות ממך, גוי בריבית ועני בחנם, עני קודם, שנאמר את העני עמך. עשיר ועני, עני קודם. עניי עירך ועניי משפחתך, עניי משפחתך קודמין, שנאמר עמך. עניי עירך ועניי עיר אחרת, עניי עירך קודמין, שנאמר עמך, אותם שעמך. את העני, אתה עני כלומר חייב אתה להלות לו, ואם לאו דע כי העניות עמך, זהו את העני עמך. לא תהיה לו כנושה. לא תהיה לו כמלוה שהוא מושל בלוה, כענין שכתוב (משלי כב, ו) עבד לוה לאיש מלוה. אלא תהיה לו בכל דבר כאילו לא לוה ממך מעות. ולא תשים עליו נשך, שהוא נשך כסף נשך אוכל, אבל תהיה ההלואה חסד. לא תטול ממנו תועלת כבוד ולא תועלת ממון, ואפילו להקדים לך שלום אם אינו רגיל בכך. והוא שכתוב במקום אחר נשך (דברים כג, כ) כל דבר אפילו דבור אסור.
ובמדרש (שמו"ר לא, טז) אם כסף תלוה את עמי, כל בריותיו של הקדוש ברוך הוא לווין זה מזה, היום לוה מן הלילה, והלילה לוה מן היום, ואין דנין זה עם זה כמו הבריות. שנאמר (תהילים יט, ג) יום ליום יביע אומר ולילה ללילה יחוה דעת אין אומר ואין דברים בלי נשמע קולם. הלבנה לוה מן הכוכבים, והכוכבים לוין מן הלבנה, וכשהקב"ה רוצה אין מוציאה, שנאמר (איוב ט, ז) האומר לחרס לא יזרח ובעד כוכבים יחתום. האור לוה מן השמש, והשמש לוה מן האור, שנאמר (חבקוק ג, יא) שמש ירח עמד זבולה. החכמה לוה מן הבינה, והבינה לוה מן החכמה, שנאמר (משלי ז, ד) אמור לחכמה אחותי את ומודע לבינה תקרא. השמים לוין מן הארץ, והארץ לוה מן השמים, שנאמר (דברים כח, יב) יפתח ה' לך את אוצרו הטוב את השמים לתת את מטר ארצך בעתו. בריותי לוין זה מזה ומשלמין זה לזה, ובשר ודם לוה מחבירו ומבקש לבלעו בריבית. זהו שאמר הכתוב (תהילים טו, ה) כספו לא נתן בנשך ושוחד על נקי לא לקח. בא וראה שכל מי שיש לו עושר ונותן צדקה לעניים ואינו מלוה ברבית, מעלה עליו הכתוב כאילו קיים את כולן, שנאמר (שם) עושה אלה לא ימוט לעולם. ומי זה, זה עובדיה שהיה עשיר ואפוטרופוס של אחאב מלך ישראל, שנאמר (מלכים א' יח, ג) ויקרא אחאב אל עובדיה אשר על הבית. והיה עשיר יותר מדאי והוציא כל ממונו בצדקה שהיה זן את הנביאים, שנאמר (שם יג) ואחביא מנביאי ה' מאת איש חמשים חמשים איש במערה ואכלכלם לחם ומים. וכיון שבא אל אותו רעב הוצרך ללות מן יהורם בן אחאב כדי להציל נפשות ושיהא מספיק לנביאים, והיה מחשבתו שלא יתננו, זה קיים כספו לא נתן בנשך, אבל יהורם שחשב בלבו ליטול ברבית, אמר הקדוש ברוך הוא יבא יהוא ויהרגנו, שנאמר (מלכים ב' ט, כד) ויהוא מלא ידו בקשת ויך את יהורם בזרועיו ויצא החצי מלבו. לקיים מה שנאמר ע"י יחזקאל (יח, יג) בנשך נתן ותרבית לקח וחיה לא יחיה. לכך מזהיר הכתוב אם כסף תלוה.
המדרגה האחד עשר, והיא המעלה הגדולה שבכל חלקי הצדקה, היא הניתנת לפדיון שבויים. ועל כן מקדימין נתינה זו לפרנסת עניים ולכסותן, ולכל דברי צדקה. לפיכך אם גבו מעות לכל דבר מצוה ואפילו לבנין בית הכנסת, יכולין לשנותן וליתנם לפדיון שבויים. ואפילו שהתחילו לקנות הדברים הנצרכים לבנין הבית, מוכרין אותן לפדיון שבויים שהוא נקרא מצוה רבה, כדגרסינן בפ"ק דבתרא (ח א) איפרא הורמיז אמיה דשבור מלכא, שדרה ארנקי דדינרי לקמיה דרב יוסף, אמרה ליה ליהוו למצוה רבה. יתיב רב יוסף וקא מעיין בה מה היא מצוה רבה, א"ל אביי מדתני רב שמואל בר יהודא אין פוסקין צדקה על היתומים ואפילו לפדיון שבויים, שמע מינה פדיון שבויים מצוה רבה היא. א"ל רבא לרבה בר מרי מנא, הא מילתא דאמור רבנן פדיון שבויים מצוה רבה היא, א"ל דכתיב (ירמיה טו, ב) והיו כי יאמרו אליך אנה נצא ואמרת אליהם כה אמר ה' אשר למות למות ואשר לחרב לחרב ואשר לרעב לרעב ואשר לשבי לשבי. ואמר רבי יוחנן כל המאוחר בפסוק זה קשה מחבירו, חרב קשה ממות, איבעית אימא קרא ואיבעית אימא סברא. אבעית אימא סברא, הא קא מנוול והא לא קמנוול. ואבעית אימא קרא, יקר בעיני ה' המותה לחסידיו (תהילים קטז, טו). רעב קשה מחרב, אבעית אימא קרא אבעית אימא סברא. אבעית אימא סברא, הא קמצטער הא לא קמצטער. אבעית אימא קרא, טובים היו חללי חרב מחללי רעב (איכה ד, ט), שבי כולהו איתנהו בו.
ועל כל זאת אמרו רז"ל (גיטין מג ב) אין פודין את השבויים יותר מכדי דמיהן, שלא ימסרו האויבים את נפשם עליהם בראותם שמוסיפין על קצבתם. וגם אין מניחין לקרוביהם לפדותם יותר מכדי דמיהן, אבל פודה אדם את עצמו בכל מה שירצה, כי לב יודע מרת נפשו. וגם פודה את אשתו בכל מה שירצה, לפי שהיא כגופו. גם למדנו מדבריהם שפודין תלמידי חכמים בכל מה שיוכלו לפדותו, ואפילו שאינו מובהק, אלא אם ראו בו שהוא ראוי להיות תלמיד חכם אם ירגיל עצמו בלימוד, פודין אותו בכל עניין. כדגרסינן במסכת גיטין בפרק הניזקין (נח א) תנו רבנן מעשה בר' יהושע בר חנניה שהלך לכרך גדול של רומא, אמרו לו תינוק אחד יש בבית האסורים יפה עינים וטוב רואי, קווצותיו סדורות לו תלתלים, הלך ועמד על פתח בית האסורים ואמר, מי נתן למשיסה יעקב וישראל לבוזזים (ישעיה מב, כד), נענע אותו תינוק ואמר הלא ה' זו כו'. אמר מובטח אני בזה שמורה הוראה בישראל, העבודה שאין אני זז מכאן עד שאפדנו בכל דמים שפוסקין עליו. אמרו לא זז מכאן עד שפדאו בממון הרבה, ולא היו ימים מועטים עד שהורה הוראות בישראל, ומנו רבי ישמעאל בן אלישע. גם אמרו (שם מה א) אין מבריחין את השבויים כדי שלא יכבידו תפיסות עליהם. גם אמרו מי שמכר עצמו לגוי או ששבה אותו הגוי בחובו, פעם ראשונה ושנייה פודין אותו, שלישית אין פודין אותו. אבל פודין את בניו אחר מיתת אביהם. פודין את האשה קודם לאיש, ואם תבעו שניהם לדבר עבירה, פודין את האיש קודם לאשה לפי שאין דרכו בכך. וכל מדותיו של הקדוש ברוך הוא מדה כנגד מדה, הנותן מנכסיו לפדיון שבויים הקדוש ברוך הוא יצילנו לו ולזרעו מליפול בשבי. מחלק מנכסיו לא יבא הוא וזרעו לצטרך לקבל צדקה. שכן כתיב (דברים טו, י) כי בגלל הדבר הזה יברכך וגו'. ואחד המרבה ואחד הממעיט ובלבד שיכוון לבו לשמים (מנחות קי א).
וכנגד אלו י"א מדרגות הצדקה מצינו בתורה שהזהירה י"א פעמים על ענין הצדקה. א', אם כסף תלוה את עמי את העני עמך (שמות כב, כד). ב', לא תכלה פאת שדך (ויקרא יט, ט). ג', ולקט קצירך לא תלקט לעני ולגר תעזוב אותם (שם כג, כב). ד' וכי ימוך אחיך עמך ומטה ידו והחזקת בו (שם כה, לה). ה', אל תקח מאתו נשך ותרבית כו' וחי אחיך עמך (שם לו). ו', וכי תשיג יד גר ותושב עמך ומך אחיך וגו' (שם מז). ז', לא תאמץ (דברים טז, ז). ח', לא תקפוץ (שם). ט', פתוח תפתח (שם ח). י'. נתן תתן לו (שם י). י"א, כי תקצור קצירך בשדך ושכחת עומר וגו' (שם כד, יט). וכנגדן אמר ישעיה י"א ברכות, שנאמר (ישעיה נח, י) ותפק לרעב נפשך וגו'. והזכיר אחר כך י"א ברכות האלו הן. א', וזרח בחשך אורך. ב', ואפלתך בצהרים. ג', ונחך ה' תמיד. ד', והשביע בצחצחות נפשך. ה', ועצמותיך יחליץ. ו', והיתה כגן רוה. ז', וכמוצא מים אשר לא יכזבו מימיו. ח', ובנו ממך חרבות עולם. ט', מוסדי דור ודור תקומה. י', וקורא לך גודר פרץ. י"א. משובב נתיבות לשבת. וכולן בפסוק והיה מעשה הצדקה שלום. עשרה תיבות כנגד עשרה מעלות הצדקה. ועם הקריאה הוא אחד עשר, כנגד המעלה הי"א הגדול שבכולם. וכן משמרו משפט ועשו צדקה (שם נו, א) עד סוף הפסוק עשרה תיבות, ועם הקריאה אחד עשר תיבות, כנגד י"א מדרגות הללו.
וכתיב בתורה (דברים כט, כח) הנסתרות לה' אלהינו והנגלות לנו ולבנינו עד עולם. נראה פירושו על עניין הצדקה, הנסתרות רצה לומר הצדקות שהם נסתרות, אותן צדקות הם לה' אלהינו, כלומר לשם שמים, כי מי שיתן צדקה בסתר בודאי כוונתו לשם שמים. או בדרך זה, הנסתרות אלו צדקות שעושין בנסתר, הם לד' אלהינו, כי על צדקה כזו נאמר (משלי יט, יז) מלוה ה' חונן דל כאילו הלוה לה' אלהינו. אבל מי שנותן צדקה בגלוי לא ימנע משני דרכים אלו, או כוונתו בדי שיראוהו המון וישבחוהו ויהיה לשם ולתהלה לו ולזרעו אחריו, או כוונתו כדעת אותו חסיד שכשהיו עניים עומדים על פתחו היה אומר לאשתו, רחמי על העניים הללו כדי שירחמו בני אדם על בניך, אם יצטרכו לברכות כו' כדכתבתי לעיל פרק ב' מהצדקה. וזהו שאמר והנגלות לנו ולבנינו עד עולם, רצה לומר הצדקות הנגלות הם לנו ולבנינו עד עולם, או לקנות שם לנו ולבנינו, או כדי שירחמו לנו ולבנינו, כי גלגל חוזר בעולם כנזכר.
או בדרך זה, הנסתרות רצה לומר הצדקות לה' אלהינו, כאילו אמר לפני ה' אלהינו. כלומר התשלומין יהיה לעולם הבא לפני ה' אלהינו, כענין (דברים ו', כה) וצדקה תהיה לנו לפני ה' אלהינו, וכמו (שם כד, יג) ולך תהיה צדקה לפי ה' אלהיך. כי הנותן צדקה לשם שמים זוכה לעולם הבא, וזוכה לראות פני השכינה, כדכתבתי לעיל פרק א' מהצדקה. והנגלות לנו ולבנינו, רצה לומר הצדקות הנגלות, אזי התשלומין לנו ולבנינו בעולם הזה, שלא יבא הוא וזרעו ליצטרך לקיבול צדקה, וזהו שאמר עד עולם על דרך גלגל חוזר בעולם. וכן כתיב (דברים טו, י) כי בגלל הדבר הזה יברכך ה' אלהיך וגו', ונקוד על לנו ולבנינו להורות שלא הנגלות לבד הם לנו ולבנינו, רצה לומר שכרם בעולם הזה, אבל הנסתרות שכרם בעולם הבא ולא בעולם הבא, אלא אף הנסתרות הם לנו ולבנינו, ואוכל פירותיהן בעולם הזה, והקרן קיימת לעולם הבא. ומאחר שהפסוק הזה מדבר בצדקה הוצרך לנקוד עי"ן דעד, כדי להשלים אחר עשר נקודות, כנגד אחד עשר מעלות הצדקה שאמרנו. ואף שהוא אינו מעניין הפרשה, הפירוש בעצמו נכון הוא, כאשר גם מה שפירש בו הרמב"ם אינו מעניין הפרשה.
וכתב עליו רבינו בחיי הפירוש הזה בעצמו, שהם יקר וספור, כי כל התורה כולה זולת פשטי העניין יש בכל דבר ודבר רמזים וסודות עד אין תכלית. וכן כל איש ישראל ישים עין השגחתו על עני ואביון, וכאשר יתננה יתן אותה בסבר פנים יפות בשמחה ובטוב לב, ומתאונן עם העני בצערו ומדבר לו דברי תנחומים ונחמות. ואם נתנם בפנים זועפות ורעות מפסיד את זכותו, ועל זה הזהירה התורה באומרה (שם טו, י) נתן תתן לו ולא ירע לבבך בתתך לו. הוזהרנו בזה להרחיק מנפשינו צרות העין ולהיותנו טובי העין, כעניין שנאמר (משלי כב, ט) טוב עין הוא יבורך. ולא די במתנות היד עד אשר נטע בנפשותינו מדת הנדיבות, על כן הזהיר ואמר לא ירע לבבך אחר שאמר נתן תתן לו לא תאמץ את לבבך ולא תקפוץ את ידך. הזהרנו בזה להסיר מנפשותינו מדת האכזריות, ולנטוע בה נטעי נאמנים הם הרחמים והחסדים הנאמנים, כמו שכתוב (דברים כח, ט) והלכת בדרכיו. ובעבור כי מן האפשר שלא יקפוץ ידו ויתן את העני ולא מן דרך רחמנות, כעניין שנאמר (משלי יב, י) ורחמי רשעים אכזרי. על כן כתוב לא תאמץ את לבבך.
ומיד בבואו העני לידו, יתן לו מיד בלי בדיקה ובלא עיכוב, שמא ימות ברעב. שכך אמרו רז"ל (ב"ב ט א) א"ר יודא בודקין לכסות ואין בודקין למזונות. תניא כוותיה דרבי יודא אמר כסוני בודקין אחריו, פרנסוני אין בודקין אחריו ואין מעכבין מלהאכיל אותו מיד, כדי שלא ימות ברעב. ומעשה נחום איש גם זו יוכיח, כדגרסינן במסכת תענית פרק סדר תעניות אלו (כא א) אמרו עליו על נחום איש גם זו, שהיה סומא משתי עיניו, וגידם בשתי ידיו, וקיטע בשתי רגליו, והיה כל גופו מלא שחין, והיה מוטל בבית רעוע ורגלי מטתו מונחין בספלים של מים כדי שלא יעלו עליו נמלים. פעם אחת בקשו תלמידיו לפנות מטתו ואחר כך לפנות כלים. אמר להם פנו את הכלים ואחר כך פנו את מטתי, שכל זמן שמטתי בתוך הבית מובטח לכם שלא תפול. פינו את הכלים ואחר כך פינו את מטתו מן הבית ומיד נפל הבית. אמרו תלמידיו רבינו וכי מאחר שצדיק גמור אתה למה עלתה לך כך. אמר להם אני עשיתי בעצמי, שפעם אחת הייתי מהלך בדרך לבית חמי, והיה לי משוי שלשה חמורים טעונים, אחד של מאכל ואחד של משקה, ואחד של מיני מגדים. נזדמן לי אדם אחד, אמר אמר לי רבי פרנסני, אמרתי לו המתן עד שאפרק מן החמור, לאחר שפרקתי חזרתי לאחורי ומצאתיו שמת, ונפלתי עליו ואמרתי עיני שלא חסו עליך כך וכך תעלה להן, ידי שלא מהרו לפרוק מן החמור כך וכך תעלה להן, ולא נתקררה דעתי עד שאמרתי יהיה כל גופי מלא שחין. אמרו לו אוי לנו שראינוך בכך. אמר להם אוי לי אם לא ראיתוני בכך. על כן אמרו רבותינו ז"ל אם אמר העני פרנסוני אין בודקין אחריו אלא מאכילין אותו מיד.
ואל יתן לו בפרהסיא כי אם בצנעא כנזכר. אבל אם נותן כדי להתייהר, לא זו שאינו מקבל שכר אלא אף נופל בגיהנם, כדאיתא בפ"ק דבבא בתרא (י ב) רבן גמליאל אומר, מאי צדקה תרומם גוי (משלי יד, לד) אלו ישראל, וחסד לאומים חטאת, כל צדקה וחסד שאומות העולם עושין חטאת היא להם, שאין עושין אלא להתייהר. וכל המתייהר נופל בגיהנם, שנאמר (שם כא, כד) זד יהיר לץ שמו עושה בעברת זדון, ואין עברה אלא גיהנם, שנאמר (צפניה א, טו) יום עברה היום ההוא. ואם יבואו כמה עניים אל ידחה לשום אחד מהם, כדתניא (מדרש משלי כח, כז) א"ר עקיבא, אם עני בא אצלך בשחרית ונתת לו איסר והלך לו, ובא אחר במנחה, אל תאמר כבר נתתי לראשון ודי לי, אלא תן לשני ואל תחזירהו ריקם שנאמר (קהלת יא, ו) בבקר זרע זרעך ולערב אל תנח ידך, ואין זריעה אלא צדקה. והנותן לעשרה עניים יש לו יותר שכר מהנותן עשרה פרוטות לעני אחד, והטעם לפי שכשנותן עשרה פעמים לבו מתעורר לטובה בכל פעם ופעם, אבל כשנותן בפעם אחת אין לבו מתעורר אלא פעם אחת, ונראה כאדם המשליך מעליו המשוי. ולזה כוונו רז"ל במה שאמרו במסכת אבות (פ"ג מט"ו) והכל לפי רוב המעשה, פירוש לפי רוב מספר המעשים, שאם יתן אדם אלף זהובים בבת אחת למי שראוי, לא יעלה בידו מדת הנדיבות כמי שהתנדב אלף זהובים באלף פעמים, שעשה אלף פעמים מעשה הנדיבות, כי ברבוי מספר המעשים מצד ההרגל קנה קניין מעלת הנדיבות ויהיה קיים בנפשו.
ואם אין לו מה ליתן, לא יגער בו ויגביה את קולו עליו, אלא יפייסנו בדברים ויהא מראה לו שדעתו ליתן לו אלא שאין ידו משגת. ובזה שכרו גדול, כדאמר רב יצחק (ב"ב ט ב) כל הנותן פרוטה לעני מתברך בשש ברכות, והמפייסו בדברים באחד עשר ברכות, שנאמר (ישעיה נח, ט) ותפק לרעב נפשך וגו'. וזרח בחשך אורך. ומונה ואזיל אחד עשר ברכות כנזכר לעיל. ואם אתה מראה לו פנים שוחקות ומאירות במעשה הצדק שלום, אז יאר ה' פניו אליך וישם לך שלום
<h4>פרק ה</h4>
- בשיעור נתינתה
מלכינו וצורינו השוכן את דכא, צוונו בתורה לתת צדקה לעניים לכל אחד ואחד די מחסורו, שנאמר (דברים טו, ח) כי פתוח תפתח את ידך לו, והעבט תעביטנו די מחסורו אשר יחסר לו. ולא נתברר לנו שיעור הצדקה כמה יהיה, וממעתיקי השמועה קבלו ולימדונו שיעור הצדקה שהוא על שמונה מעלות.
המעלה הראשונה, כמה נותנים לעני המחזיר על הפתחים. איתא בפ"ק דב"ב (ט א) ההוא עניא דהוי מחזיר על הפתחים דאתא לקמיה דרב פפא, לא מזדקק ליה, אמר ליה רב סמא בריה דרב ייבא לרב פפא אי מר לא מזדקק ליה אינש אחרינא לא מזדקק לי, לימת ליה, והתניא עני המחזר על הפתחים אין נזקקין לו. אמר ליה אמי אין נזקקין למתנה מרובה אבל נזקקין למתנה מועטת. ופירש רש"י אין נזקקין ליה לתת מעות מן הקופה, אחרי שלמד לחזר על הפתחים דיו בכך, ולא אזקק ליה אפילו לפרנסו. וכן פירשו התוספות והרא"ש דרב פפא גבאי צדקה הוה ולא נתן לו מן הקופה, אבל כל יחיד ויחיד אל ישוב דך נכלם ולא יחזירהו ריקם, ואם יתן הרבה שכרו הרבה מאוד.
המעלה השנייה, כמה נותנים לעני האורח העובר ממקום למקום. תנן במסכת פאה (פ"ח מ"ז) אין פוחתים לעני העובר ממקום למקום מככר בפונדיון מד' סלעים בסלע ביום, ואם לן נותנין לו פרנסת לינה, שבת נותנין לו מזון ג' סעודות. בפ"ק דב"ב (ט א) ובפרק כל כתבי (שבת קיח א) מאי פרנסת לינה, פוריא ובי סדיא פירוש כר. ובתוספתא דסוף פאה (פ"ד ה"ח) תניא לן נותנין לו פרנסת לינה שמן וקטניות. ונראה דפירושו דהתוספתא לינה לחוד ושמן וקטנית לחוד, דלינה הוא פוריא ובי סדיא כדמפרש בגמרא, וכן כתב הטור יורה דיעה סימן ר"ן.
המעלה השלישית, כמה יתנו בנשואי יתומה ענייה. אין נותנין לה פחות מחמשים זוז, כדתנן בפרק מציאות האשה (כתובות סז ב) כשמשיאים את היתומה לא יפחתו לה פחות מחמשים זוז, ואם יש בכיס מפרנסים לה לפי כבודה. וכתב הר"ן (שם כט. ד"ה מתניתין) אפשר דחמשים זוז נותנים לה אפילו אינם בכיס, שמחייבים את הגבאים ללוות, דאי בישנן בכיס דווקא מאי אריא נ' אפילו טובא נמי לפי כבודה, ופלוגתא היא בירושלמי (שם פ"ו ה"ה).
המעלה הרביעית, שיעור מה שיתנו ליתום עני. כשנושא אשה חייבים להשכיר לו בית דירה ולתת לו מטה ושלחן וכלי תשמיש ובגדים שילבש, כדאיתא בספרי (דברים קיח) די מחסורו אשר יחסר לו, למה נאמרו כולם, ללמדך שהראוי ליתן לו פת נותנים לו פת, עיסה נותנים לו עיסה, מעה מעה, הראוי ליתן לו פת חמה חמה, צונן צונן, להאכילו לתוך פיו מאכילו. אין לו אשה ובא לישא, משיאים לו אשה ושוכרים לו בית ומציעים לו מטה וכלי תשמישו, ואחר כך משיאין לו. ע"כ.
המעלה החמישית, כמה נותנים לעני בן טובים. אמרו רז"ל (שם סו ב) די מחסורו, אתה מצווה לפרנסו ואי אתה מצווה עליו לעשרו. אשר יחסר לו, אפילו סוס לרכוב ואפילו לרוץ לפניו, כדגרסינן במסכת כתובות בפרק מציאות האשה, ת"ר די מחסורו אשר יחסר לו אפילו סוס לרכוב עליו ועבד לרוץ לפניו. אמרו עליו על הלל הזקן שלקח לעני אחד סוס לרכוב ועבד לרוץ לפניו. פעם אחת לא מצא לו עבד לרוץ לפניו, ורץ הוא לפניו שלשה מילין. תנו רבנן מעשה באנשי גליל העליון שלקחו לעני אחד בן טובים מציפרא ליטרא בשר בכל יום ויום. מאי רבותן, אמר רב הונא ליטרא משל עופות. וצריך אדם לזון את העני כפי מה שהיה רגיל לאכול קודם שנתדלדל. בפרק הנזכר, ההוא דאתי לקמיה דרבי נחמיה, אמר לו פרנסני, אמר לו מה היית רגיל לאכול, אמר ליה בשר שמן ויין ישן. א"ל רבי נחמיה, רצונך שתגלגל עמי בעדשים, גלגל עמו בעדשים ומת, אמרו עליו אוי לזה שהרגו רבי נחמיה, אדרבא אוי לנחמיה שהרגו לזה מבעי ליה. אלא איהו לא בעי לפנקא נפשיה כולי האי, מפני שגלגל עמו בעדשים, ומפני שלא כלכלו במה שהיה רגיל אמרו עליו שהרגו. והחסד שאדם עושה עם העני אינו משלו אלא משל הקדוש ברוך הוא, והוא מזמין פרנסת העני והעשיר, כדגרסינן בפרק הנזכר, ההוא דאתא לקמיה דרבא, אמר לו פרנסני, אמר ליה מה היית רגיל לאכול, אמר לו תרנגולת פטומה ויין ישן, אמר לו לא חיישת לדוחקא דציבורא, אמר לו אטו מדידהו קאכילנא מדרחמנא קאכילנא, דתניא עיני כל אליך ישברו ואתה נותן להם את אכלם בעתו (תהילים קמה, טו), בעתם לא נאמר אלא בעתו, מלמד שהקב"ה נותן לכל אחד ואחד מזונותיו בעתו. עודם מדברים והנה אחותו של רבא באה לעיר מעיר אחרת, והיה לה שנים רבות שלא באתה לעיר אלא אותו היום, והביאה לאחיה תרנגולת ויין ישן. מיד ידע רבא כי בשביל אותו עני זימן לו הקדוש ברוך הוא התרנגולת והיין לפרנסו כמו שהיה רגיל לאכול קודם. אמר ליה רבא נענתי לך קום אכול.
המעלה הששית, כשיתבייש העני לקבל צדקה חייבים ישראל לכבדו ולפקדו במתנות, ואם אינו רוצה ליקח, נותנים לו לשם הלואה ואחר כך נותנים לו במתנה. דתנו רבנן (שם) והעבט תעביטנו (דברים טו, ח) זה שאין לו ואינו רוצה להתפרנס ממה שנותנים לו, נותנים לו לשם הלואה וחוזרים ונותנים לו לשם מתנה. לא רצה אומרים לו הבא משכון וטול כדי שתזוח דעתו. וכן אמר רבי שמעון בפרק מציאת האשה. וגרסינן בויקרא רבה (לד, א) אשרי משכיל אל דל ביום רעה וגו' (תהילים מא, ב), אמר רבי מונא אשרי נותן אל דל לא כתיב, אלא אשרי משכיל, הוי מסתכל בו איך יקבל לזכות בו. רבי מונא כך היה עושה, כשהיה רואה בן טובים או בן גדולים שהיה יורד מנכסיו והיה מתבייש ליקח, היה הולך אצלו ואמר ליה שמעתי בשבילך שנפלה לך ירושה במדינת הים, הא לך חפץ זה, וכיון שאתה נוטל דמיה אתה נותנה לי, ובשעה שהיה נותן לו אומר לו במתנה נתונים לך. אמר ר' אלעזר כתיב (שם קלו, כה) נותן לחם לכל בשר ובא זה וחטף את המצוה, אמר ליה הקדוש ברוך הוא עלי לשלם לו גמולו, הדא הוא דכתיב (משלי יטף יז) וגמולו ישלם לו.
ויש לך אחר שאינו רוצה לקבל בהלואה ממש על משכון או בלי משכון עד שירויח לאומנתו או עד שימכור את שלו ופורע מיד. מי שהוא מטיל לכיסו זהו מצוה גדולה בלי חסרון כיס, שאינו בוש העני בדבר. דגרסינן במסכת שבת פרק במה אשה (סג א) אמר רבי שמעון בן לוי, גדול המלוה יותר מן העושה, והמטיל לכיס יותר מכולם. פירוש המטיל לכיס מעות ומלאי להשתכר מהן למחצית השכר.
המעלה השביעית, אם יהיה עני תלמיד חכם חייבים לתת לו כפי כבודו. ואם אינו רוצה לקבל מתעסקים לו לסחורה, מוכרים לו בזול וקונים ממנו סחורתו ביוקר כדי שיתפרנס בכבוד. ואם היה יודע להתעסק בפרקמטיא בעצמו, מלוין לו לעשות בו סחורה. וזה נקרא מטיל מלאי לכיס תלמיד חכם, ושבחוהו רבותינו ז"ל בכמה מקומות (עי' פסחים נג ב), ושכרו הרבה מאוד כנ"ל בשער ה' מעמוד התורה.
הרוצה שיזכה לעולם הבא יתעסק בצרכי התלמידים והרבנים העוסקים בתורה לשם שמים, ויעזור לשכירות הרבנים כדי שיעמדו בעירו ויהיו עוסקים בתורה על ידו. ופירשו רבותינו ז"ל בספרי (עי' ויק"ר כה, א) עץ חיים היא למחזיקים בה (משלי ג, יח), ללומדיה לא נאמר אלא למחזיקים בה, והם המחזיקים בצורכי הרבנים ותלמידיהם. ואם מחויבים להטיל מלאי לכיס של תלמידי חכמים קל וחומר שאין להכביד עליהם במסים וארנונים. והמטיל עליהם והכופה אותם עובר אדאורייתא ואדנביאי ואדכתיבי, כדאיתא בהדיא בפרק השותפין (ב"ב ח א) רב חנן רמי כרגא אדרבנן, אמר ליה רב נחמן בר יצחק עבר מר אדאורייתא אדנביאי אדכתיבי כו'. וכמו שכתב הרמב"ם בתשובתו לרבי אפרים מצור (שו"ת הרמב"ם סי' שכ"ה), זה לשונו בחתימת דבריו, ודבר ידוע הוא שהגובה כסף מס או גולגלתא או סעודת מלך וכיוצא בזה מן התלמיד חכם, שהוא עובר על דברי תורה ודברי נביאים ודברי כתובים, כמו שאמרו חכמים עבר מר אדאורייתא אדנביאי אכתובי כו'. ולא דיין שאין עוסקין במלאכתך וטורחין להרויח לך כמו שראוי להם להטיל מלאי לכיס של תלמידי חכמים, אלא שהן גובין ממך, קשה עלינו הדבר הזה מאוד כו', עד וכל מה שיטלו ממך גזל הוא בידם.
ובפירוש מסכת אבות פ"ד (מ"ה) כתב וז"ל, הקילה התורה מתלמידי חכמים חק המלכות מן הארנוניות ואכסניות החיל, וחוקים המיוחדים בכל איש ואיש והם הנקראים כסף גולגלתם יפרעו בעבורם הקהל, וכן בניין החומות וכיוצא בהן. ואפילו היה תלמיד חכם בעל ממון לא יתחייב מכל זה. וכבר הורה רבינו יוסף הלוי לאיש במקום אחד שהיה לו גנות ופרדסים שהיה חייב בעבורם אלפים זהובים, ואמר שיפטר מתת בעבורם דבר מכל מה שזכרנו, מפני שהיה תלמיד חכם, ואעפ"י שהיה נותן במס ההוא אפילו עני שבישראל עכ"ל. וכן כתב בפ"ו מהלכות תלמוד תורה (ה"י) וז"ל, אין מחייבים אותו ליתן מס בין מס שהוא קצוב על בני העיר בין מס הקצוב על כל איש ואיש. וכן כתב הרא"ש בפ"ק דבבא בתרא (סי' כ"ו) בשם ר"י הלוי דשמעינן מההוא עובדא דכובס, דאיתא התם, ומדאמר רב נחמן עבר מר אדאורייתא כו' דכל מיני מסים ותשחורת המוטלים על הציבור בין קבועים בין אינם קבועים אין תלמידי חכמים חייבים לסייע בהם את הציבור עכ"ל. ומדסתם ולא חילק נראה דאפילו אמר המלך שיתן כל אחד כסף גולגלתו ומעשר תבואתו פטורים התלמידי חכמים. וכן גלה דעתו בתשובותיו (כלל טו, סי' ח') שהביא תשובת הרמ"ה, וכתוב בה כל מיני מסים וארנונים ותשחורת בין קבועים בין שאינן קבועים, אין תלמידי חכמים חייבים בהם לסייע בהם את הציבור כלל. ואפילו המס הקצוב על כל איש ואיש בפני עצמו, הציבור חייבים לפרוע משלהם כדי המס הקצוב על תלמיד חכם כדי לפוטרן, דהא כרגא דהיא כסף גולגלתא אקרקף גברא מנח כדמוכח בכמה דוכתא. ואמרינן דרבנן פטירי ואי לא משלמי ציבורא עלייהו מדידהו היכא יכול למפטרינהו מבי גנזא דמלכא, אלא דחייבי ציבורא למיפרע עלייהו ממונא דנפשייהו לבי גנזא דמלכא. ואפילו היו עשירים שבישראל, הציבור חייבים לפרוע בעבורם. שלא מפני עניות נפטרו, אלא מפני תורתן עכ"ל.
אף שהר"ן כתב (ב"ב ה: ד"ה בלו) מסתברא דכי אמרינן הכא דרבנן פטירי מכסף גולגלתא ומעישור תבואותיהם, דווקא כגון שהמלך הטיל על בני העיר ליתן כך וכך מחמת מעשר תבואותיהם, או מחמת מניין גולגלתם, שיכולין תלמידי חכמים לומר לא הטיל המלך עליכם כלום אלא בשבילכם. אבל אם אמר המלך שיתן כל אחד ואחד כסף גולגלתו ומעשר תבואתו, אין עמי הארץ פורעין בשביל תלמידי חכמים. והיינו דאשכחן מקצת רבנן דיהבי כרגא, כדאמר בסנהדרין (כז ב) דבר חמא קביל עליה כרגא דרב פפא כולי שני. והיכא משכחת לה דר' פפא יהיב כרגא, אלא שמע מינה כדכתיבנא. וכן נראה מדברי ר"ח, וכן כתב הרמב"ן ז"ל (ב"ב שם) עכ"ל (ב"י יו"ד סי' רמ"ג). הלא גם הטור ראה דבריהם והביא סברתם בטור חושן משפט סי' קפ"ג וכתב שאינו נראה להרא"ש אלא שבכל ענין פטורים, ושכן כתב הרמ"ה והרמב"ם ז"ל, וגם בטור יורה דיעה סימן רמ"ג סתם כדבריהם. ומה שהביא הר"ן ראייה לדבריו מסנהדרין מההיא דבר חמא קביל כרגא דרב פפא כולהו שני, כתב הב"י בטור חושן משפט דיש לדחות דדילמא רב פפא נושא ונותן להתעשר הוה, וכיון שכן לא הוה תורתו אומנתו ולא מיפטר מכרגא. אי נמי לפי שהיה עשיר גדול היה פורע כרגא ממדת חסידות, והשתא קביל עליה בר חמא כרגא דכולהו שני. ובטור יו"ד כתב די"ל דעד אותו הזמן שהיו פורעים הציבור כרגא דרב פפא, ובר חמא קביל עליה לפרעו בעדו כולהו שני ולא יצטרך רב פפא להחזיק טובה לציבור.
ובתשובה אחת מצאתי כתוב שאפילו פירש המלך ואמר שהתלמידים יפרעו חלקם במס, יש מן הדין על הקהל שהתלמידים שוכנים בתוכה לפרוע חלקם, דהא תלמידים כסף גולגלתם אקרקפתא דגברא מנח, אפילו הכי אמרינן בפרק השותפין שהם פטורין. ואם הדור כפני הכלב ויעיזו פניהם ולא ירצו להבריח זהרורי דמלכא מיניה, יוכל התלמיד לנדות ולשמת על זה, ואפילו החרימו הקהל לפרוע המס וכללו התלמידים בכלל החרם, אין החרם חל דארור בו שבועה, ואין נשבעין לעבור על המצות. ואם תקשה לדברינו מההיא דבר חמא דקביל עליה כרגא דרב פפא דכולהו שני אלמא דצורבא מרבנן יהיב כרגא. תירץ הר"ר מאיר ז"ל דהתם שלא כדין היו מטילין עליו, וכעובדא דבעי עם הארץ למירמא רמי כלילא ארבנן, והיינו דשקיל רב פפא כרגא דבר חמא ולא חש לשוחדא, דאינו אלא כמבריח ארי מנכסי חבירו עכ"ל. עד כאן דברי הב"י.
ומה שכתב שמצא כתוב בתשובה אחת, בקשתי את שאהבה נפשי ומצאתי גם אני תשובה זו והיא אשר השיב הר"ר נחמיה להר"ר יעקב והר"ר יהודא בני הרב רבינו אשר ז"ל, והאריך בתשובתו (זכרון יהודה סי' ק'), וחתימת דבריו ואפילו תלמיד חכם המלוה בריבית אין מחייבין אותו בשום מקום, שלא הותרה הריבית אלא לצורבא מרבנן, כדאיתא בפרק איזהו נשך (ב"מ עה א) ולעם הארץ כדי חייו. וכל זמן שתורתו עיקר אעפ"י שהיה לו מלאכה אחרת הוא פטור, שהרי רבותינו שבתלמוד רובם היו בעלי מלאכה, אלא שהיתה טפלה לתורתם. כל שכן כשאין לו שום מלאכה אלא שהוא מלוה מעותיו לגוי בריבית שהוא פטור כמו שכתבנו. מיהו בעינן שיהיה התלמיד חכם בעל מעשה וחסיד, דכתיב (דברים לג, ג) כל קדושיו בידיך. אבל אם הוא צורבא מרבנן וסני שומעניה, הרי הוא כעם הארץ וגרע ממנו, כדאמרינן במועד קטן (יז א), דוק ותשכח. אבל כל זמן שהוא בעל מעשה ותורתו עיקר הרי הוא פטור כמו שכתבנו, וכן היה דן הרי"ף ז"ל והר"ר יוסף תלמידו, וכן הרמ"ה וכל הגאונים ואנשי מעשה ז"ל. ואם בדורות הראשונים שהיו תלמידי חכמים מצויין לאלפים ולרבבות כך, כל שכן עתה שנתמעטה התורה ולומדיה שהם פטורין, עכ"ל בתשובתו הנכונה.
אך רבים מהמון חשבו דזהו דווקא בתלמיד חכם שתורתו אומנתו ויהגה בתורת ה' יומם ולילה ולא יצא החוצה, אבל תלמיד חכם שתורתו אומנתו ומקצת היום הולך להתעסק בעסקיו בסחורה או להלוות בריבית, או לעשות איזה מלאכה כדי לפרנס ממנו את עצמו ואת אנשי ביתו, וחוזר ללמודו בענין שאינו מתבטל מלמודו אלא לבקש טרף לביתו, על זה אומרים שישא בעול עמהם וכאחד מהם. אבל המה לא ידעו ולא יבינו דברי חז"ל, שהרי כתב הרשב"א והעיד על רבינו הגדול רבי יהוסף הלוי ז"ל, שהיה דן שלא נאמרו דברים הללו אלא בתלמיד חכם שתורתו אומנתו, כלומר שתורתו קבע ועסקיו עראי, אבל לא במי שעסקו קבועה ואין תורתו קבע ע"כ. וכן נמי השיב הרמ"ה ז"ל (עי' שו"ת הרא"ש כלל טו סי' ח') להר"ר יונתן דקונק"א, וכתב בחתימת דבריו וז"ל, ומכלהו הני שמעתתא שמעינן דכי פטרוהו רבנן בגמרא לרבנן דעסקי באורייתא לאו אדעתיה דלא טרחי במזונייהו ופרנסתן ופרנסת אנשי ביתו פטרונהי, אלא כל היכא דמקיימא והגית בו יומם ולילה כפי כחן וכפי יכלתן, ולא בטלי מדברי תורה אלא לדברי מצוה, לבקש כדי מזונתן ופרנסתן ופרנסת אנשי ביתם ומזונותיהם, בכלל דרבנן הוא דפטירי מכל הני מילי דאמרן. אבל מי שאין תורתן אומנתן, ולפעמים הם שונים ולפעמים יוצאים, לא פטרי מהני מילי ע"כ. וכן כתב הרא"ש שם פרק השותפין (סי' כ"ו) וז"ל, ונראה שהתלמיד חכם שיש לו אומנות או קצת משא ומתן להתפרנס כדי חייו ולא להתעשר, ובכל עת שהוא פנוי מעסקו מחזר על דברי תורה ולומד דברי תורה, הוא הנקרא תורתו אומנתו ע"כ. כן כתב בתשובה (כלל ט"ו סי' ח') וכ"כ בנו בטור יורה דיעה סימן רמ"ג ובחושן משפט סי' קפ"ג, וכן כתבו האחרונים.
ונראה דמה שכתב הרא"ש ז"ל כדי להתפרנס כדי חייו, לאו דווקא כדי חייו בצמצום, אלא כל שיהיה מתעסק כדי להחיות נפשו כדי חייו קרינן ביה. ודוקא דכתב ולא להתעשר, ולא כתב ולא ליותר מכדי חייו. ודבר פשוט הוא שיבואו על אדם פתאום כמה מקריים מחולאים וזולתם, שיצטרך בהם להוצאה מרובה, ודבר שאין לו קצבה הוא. ודוגמא זו כתבו התוס' במציעא (ע: ד"ה תשיך) גבי רבית דגוי, אעפ"י דללישנא קמא לא הותר לעם הארץ אלא בכדי חייו, אפילו הכי יש להתיר, לפי שיש עלינו מס מלך ושרים והכל הוי כדי חייו. והרמב"ם שכתב בפ"ג מהל' תלמוד תורה (ה"ט) גבי תלמיד חכם וז"ל, ועשה מלאכה מעט כדי חייו אם אין לו מה יאכל, ושאר יומו ולילו יעסוק בתורה. נראה שבכדי חייו דווקא הוא היינו בשאין לו מה יאכל, הא אם אין לו מה יאכל דכתב הרמב"ם על כרחין לאו דוקא הוא, דאפילו אם היה לו מה יאכל הנה צריך לבגד ללבוש ולכל הדברים הצריכים לכל אדם לבד האכילה. ואדרבה הרי אמרו חכמים בפרק כסוי הדם (חולין פד ב) לעולם יאכל אדם וישתה בפחות ממה שיש לו, וילבוש ויתכסה ממה שיש לו. עוד אמרו (ב"מ נב א) דאמרי אנשי עשיק לגבך ושוי לכריסך. וזהו ג"כ דעת רש"י בפרשת ויצא (בראשית כח, כ) שפירש ונתן לי לחם לאכול כמי שאמר לא אעזבך. והמבקש לחם קרוי נעזב, שנאמר (תהילים לז, כה) ולא ראיתי צדיק נעזב וזרעו מבקש לחם. אעפ"י שאמר יעקב אבינו ונתן לי לחם לאכול ובגד ללבוש, והיכן הבטיחו הש"י על בגד, שהרי אינו בכלל לא אעזבך רק לחם. אלא דעת יעקב אבינו ע"ה, מאחר שהבטיחו הש"י ליתן לו לחם לאכול במה שאמר לא אעזבך, בכלל זה הוא גם כן בגד ללבוש, דאם לא היה נותן לו בגד ללבוש כראוי כנוהג שבעולם, היה ודאי מצמצם בתכלית באכילת לחם כדי למכור המותר ולקנות בגד ללבוש כראוי כנוהג שבעולם, והמבקש לחם כלומר שאין לו כל צרכו לחם נקרא נעזב. אם כן על כרחיך לומר דגם דעת הרמב"ם במה שכתב אם אין לו מה יאכל אף בגדים במשמע, ומכל שכן דאף אם היה לו מה לאכול אם אין לו בגדים צריך למכור ולקנות להלביש ולכסות, על דרך עשיק לגבך כנזכר. ובפרט התלמיד חכם שצריך להיות יותר מצויין בבגדים מעם הארץ, כאשר אמרנו לעיל בעמוד התורה שער ד. והנה הרב ז"ל כתב שם בסמוך וז"ל, כל המשים על לבו שיעסוק בתורה ולא יעשה מלאכה ויתפרנס מן הצדקה הרי זה חילל השם ובזה את התורה וכו' ע"כ. ולא נתנה תורה למלאכי השרת שאין צריכין לדבר מצרכי העולם.
כללא דמילתא דנקיטנא מכלל דבריהם דהני רבוותא, דתלמיד שעושה את תורתו קבע ואינו מתבטל מלמודו כי אם לזון את בניו ואת בני ביתו ולפרנסם, ואפילו שהוא עשיר, הרי הוא פטור מכל מיני מסים וארנוניות. מיהו מצאתי כתוב בשם הרמב"ן ז"ל (עי' שיטמ"ק ב"ב שם) דאותן תלמידי חכמים הלומדים עם התלמידים בשכר, אין מן הדין לפוטרן מן המס, דבשכר הם לומדים.
המעלה השמינית, תיקון עניי העיר לתת לכל אחד ואחד כפי עניותו, וכפי חסרונו וכפי מעלתו וכפי עניינו שלא לכלכלם בשוה, מצאו רז"ל (ויק"ר ל"ד, ו, ותנחומא בהר ג') שמות מיני העניים הכתובים בכתוב. ואמרו שבעה שמות יש לו לעני, ואלו הן, דל, מך, תכך, עני, ורש, מסכן, אביון, דל, מי שהיה עשיר ונתדלדל, ועליו נאמר (משלי יט, ד) ודל מרעהו יפרד. מלמד שהיו לו אחים ורעים ואהובים כשהיה עשיר, וכשנתדלדל נתפרדו ממנו חבריו ויודעיו לפנים. ועל כן ראוי לפרנסו ולעשות עמו חסד ולנהלו במנהגו כמו שבארנו. תכך, הוא הבינוני שיש לו פרנסתו בצימצום, וכשאירע לו חולי או שום מקרה יתרושש מיד ונגלה עניותו, ועל זה נאמר (שם כט, יג) רש ואיש תככים נפגשו, כלומר התכך חבר לרש, על כן ראוי לתמוך ידו קודם שיתרושש. רש, הוא שהיה מתפרנס בכבוד ונסתר, ואחר כך נתדלדל ונגלה עניות ולא נשאר לו כלום, עליו הכתוב אומר (שם יט, ז) כל אחי רש שנאוהו אף כי מרעהו רחקו ממנו. מך, הוא הנצרך לבריות כל ימיו מפני קורות הזמן וגלגליו שסבבוהו, ועליו הכתוב אומר (ויקרא כה, לה) וכי ימוך אחיך ומטה ידו עמך והחזקת בו וגו'. עני, פירוש יגע ועמל, שיגע כל ימיו לבקש כל פרנסתו ולא ישיג אלא מקצת צרכו בטורח גדול, ולא יספיק לו וכל ימיו מכאובים, ועליו נאמר (שם טו, טו) כל ימי עני רעים. מסכן, המצפה למנות בני אדם והם לועגים עליו ובוזזים אותו, ואפילו יהיה חכם ובעל תורה, ועליו נאמר (קהלת ט, טז) וחכמת מסכן בזויה. אביון, הוא המתאוה לפרנסה ולא ישיג אליה, והוא אדם שאינו יודע לעשות מלאכה ולא להתעסק בסחורה, ואפילו לבקש צדקה אינו יודע לדבר כהוגן, ולפיכך הוא כל ימיו מתאוה ואינו משיג, מפני שהוא עצל, ועליו נאמר (דברים טו, יא) כי לא יחדל אביון מקרב הארץ. וחייבין שיהיו הגבאים חכמים ונבונים, ויודעים כל אלו הענינים ומיני העניים, ושיעור הראוי לתת לכל עני ועני מהצדקה.
<h4>פרק ו</h4>
- בענין גבאי צדקה
כל עיר שיש בישראל חייבת להעמיד בהם גבאי צדקה ידועים ונאמנים. וצריכים שיהיו חכמים ונבונים, שידקדקו על כל עני ועני ליתן לו הצריך. וידקדקו עליהם שלא יהיו רמאים, חוץ ממי שמבקש שיאכילוהו שאין מדקדקין אחריו כנזכר לעיל פרק ד'. ויש לדקדק על העני שמא יש לו קרובים שיש סיפק בידם לפרנסו, דעני שיש לו קרובים עשירים שיכולים לפרנסו אין גבאי העיר חייבין לפרנסו, כדאיתא בנדרים פרק פותחין (סה ב) כל הנופל אינו נופל על הגבאי תחלה. ופי' רא"ם ז"ל (מובא בשיטמ"ק שם) כלומר אינו מוטל על הגבאי לפרנסו, אלא הקרובים מחויבים לפרנסו, ועליהם מוטל עשה דוחי אחיך עמך תחלה, עד שיעיינו בית דין אם אין סיפק לקרובים מוטל על הגבאי, הביאו המרדכי פ"ק דב"ב (סי' תצ"ג) וכן הוא בתשובת הרשב"א (ח"ג סי' רצ"ב). ואם הוא מחלק בצדקה, צריך ליזהר שלא ירבה לקרובו יותר משאר בני אדם, כההיא דפרק כל כתבי (שבת קיח ב) דא"ר יוסי יהא חלקי מגבאי צדקה ולא ממחלקי צדקה. ופירש רש"י שהמחלק מרבה לקרוביו וגוזל שאר עניים. וכשחסר בכיס של צדקה צריך הגבאי ללוות, כמו שמוכח מהירושלמי (כתובות פ"ו ה"ה) הביאו הגהות מרדכי פ"ק דב"ב (סי' תרנ"ז) וכתב שם בשם ראבי"ה (באור זרוע צדקה סי' נ"ז) מדקרי ליה הלואה שמע מינה שנפרעים מכיס של צדקה כשימצא בו לאחר זמן, ואין צריך ליטול רשות מהנותנים בכיס. וכתב המרדכי שם, פסק ר"מ דהגבאי שאמר בעודו גבאי כך וכך הלויתי לתוך כיס של צדקה נאמן בלא שבועה.
ואיתא נמי בפ"ק דב"ב (ט א) אין מחשבין בצדקה עם גבאי צדקה, ולא בהקדש עם הגזברים, ואף על פי שאין ראיה לדבר זכר לדבר, שנאמר (מלכים ב' יב, טז) לא יחשבו את האנשים אשר יתנו את הכסף על ידם לתת לעושי מלאכה כי באמונה הם עושים. וזהו דוקא כשהם בחזקת כשרים, הא לאו הכי מחשבין כמו שדקדק הטור י"ד סי' רנ"ז, וכן משמע בתשובת מהר"י וויי"ל סימן קע"ג. ולא די שמחשבין עמהם, אלא כל זמן שאינן בחזקת כשרות אסור אפילו לתת צדקה על ידם, כדאיתא בפ"ק דבבא בתרא (שם) אמר לא יתן אדם פרוטה לכיס של צדקה אלא א"כ ממונה עליהן כר' חנניא בן תרדיון. וכתבו התוס' פירוש נאמן כמותו, אבל צדיק כמותו לא, דהא גבאים שבימי האמוראים לא היו צדיקים כמותו. ומדברי הרמב"ם נראה שצריך שיהיה חכם, שכתב בסוף הלכות מתנות עניים (פ"י ה"ח) ולא יתן לתוך קופה של צדקה אא"כ יודע שהממונה נאמן וחכם ויודע להנהיג כשורה כר' חנניה בן תרדיון. וגם הטור יו"ד כתב בסימן רמ"ט שיהיה חכם ויודע לנהוג בה כשורה. ובסי' רנ"ו כתב לא יתן אדם פרוטה לארנקי של צדקה, אלא א"כ תלמיד חכם ממונה עליה. ובזמן הזה לא נהגו להקפיד בזה, ואפשר שהטעם מפני שהם סוברים דחכם לא שצריך שיהיה חכם בחכמת התורה אלא שיהיה חכם בהנהגות הגבאים (ב"י שם).
גם ידקדק ויזהר שלא יבא לידי שום חשד. ולזה אמרו רז"ל בפ"ק דבבא בתרא (שם) גבאי צדקה אין רשאין לפרוש זה מזה. ופירש רש"י טעמא דאין פורשין זה מזה, מפני שלא יאמרו מעות של צדקה הוא גונב. ולכן נמי אף על פי שאין מחשבין עמהם, מכל מקום כדי שיהיו נקיים מה' ומישראל טוב להם שיתנו חשבון. גם אל יהא אכזרי, ואדם שנותן צדקה יותר מן הראוי לו או שמיצר עצמו ונותן לגבאי כדי שלא יתבייש, אסור לתובעו ולגבות ממנו צדקה, והגבאי שמכלימו ושואל ממנו עתיד ליפרע ממנו, שנאמר ופקדתי על כל לוחציו (ירמיה ל, כ), ואמרו רז"ל (ב"ב שם) אלו גבאי צדקה (טור סי' רמ"ח). גם יהא סבלן, ואם העניים יחרפוהו אין לו לחוש, כי יותר טוב הוא לו ממה שמברכין אותו כי יותר זכותו גדול, כדאמר בירושלמי דפרק בתרא דפאה (ה"ו) רבי אליעזר הוי פרנס, פירוש גבאי צדקה, חד זמן נחות לביתא, אמר לון מאי עבדיתון, אמרו ליה אתו חד סיעה אכלין ושתין וצלו עלך, אמר לית לן אגר טוב, אתי זימנא תניינתא אמר לון מאי עבדיתון, א"ל אתו חד סיעה ואכלין ושתין ואקלינך, אמר לון בדין איכא אגר טוב. הרי אתה רואה כשברכוהו לא הוי שמח, וכשחרפוהו הוי שמח מפני שמקבל שכר גדול (מרדכי ב"ב סי' תפ"ח).
ואם הציבור חפצים בו למנותו גבאי של צדקה יש לו לקבל על עצמו להיות גבאי, כדאמרינן בירושלמי דפרק בתרא דפאה (שם) ר' יוסי על לכפרין, בעי אוקים עליהון פרנסים, פירוש גבאי צדקה ולא קבילו עליהון, עאל ואמר קומיהון בן בבי ממונה על הפקיעין, ומה זה שנתמנה על הפתילות זכה להתמנות מגדולי הדור, אתם שנתמניתם על דמי נפשות לא כל שכן. ר' חגי כד הוי מיקם פרנסי, פירוש גבאי צדקה הוי מטעים להו אורייתא לומר כל שררה מתורה ניתנה, שנאמר (משלי ח, יז) בי מלכים ימלוכו (מרדכי שם). ואם יתעסק באמונה וביושר שכרו הרבה מאוד, כדאיתא בפ"ק דבבא בתרא והמשכילים יזהירו כזוהר הרקיע (דניאל ב, ג) זה דיין שדן דין אמת לאמתו, ומצדיקי הרבים ככוכבים לעולם ועד אלו גבאי צדקה. במתניתא תנא המשכילים יזהירו כזוהר הרקיע, זה דיין שדן דין אמת לאמתו וגבאי צדקה, פירוש שהן משכילים אל דל מה צריך, ומצדיקי הרבים ככוכבים לעולם ועד, אלו מלמדי תינוקות שמצדיקים ומחנכים ללמוד התינוקות דרך טובה.
נראה לי דדעת הגמרא שמייחס זהירות הרקיע להדן דין אמת לאמתו, וזהירות הכוכבים לגבאי צדקה. לפי דאיתא במדרש (פסחים נד א) מפני מה לא נאמר כי טוב בשני, לפי שבו נברא גיהנם, שנאמר (ישעיה ל, לג) כי ערוך מאתמול תפתה, יום שיש לו אתמול ואין לו שלשום. ועוד דרשו רז"ל (ב"ר ד, ו) לפי שבו נברא המחלוקת, שנאמר (בראשית ב, ח) ויהי מבדיל בין מים למים. אמר רב טביומי ומה מחלוקת שהוא לתיקון העולם ולישובו אין כתיב בו כי טוב, מחלוקת שהיא לערבובו של עולם לא כל שכן. גם ביום שני נעשה הרקיע כדכתיב בהדיא בקרא, וידוע כי כל מה שעשה הקדוש ברוך הוא בבריאות עולם הכל היה בחכמה ובתבונה לכוונה ידועה, כדכתיב (משלי ג, יט) ה' בחכמה יסד ארץ כונן שמים בתבונה. והורה לנו הש"י בבריאתם שלשתן אלו ביום א', שמי שמחזיק במחלוקת נופל בגיהנם כקרח ועדתו, אבל מי שמשקיט המחלוקת וזהו הדיין הדן דין אמת לאמתו, יזהיר כזוהר הרקיע. זהו שאמר והמשכילים יזהירו כזוהר הרקיע, זה הדן דין אמת לאמתו.
וידוע גם כן שהכוכבים הן מיוחסים תמיד לשמים ולא לרקיע, כדכתיב (בראשית טו, ה) הבט השמימה וספור את הכוכבים. וכתיב (שם כב, יז) ארבה את זרעך ככוכבי השמים, ארבה את זרעכם ככוכבי השמים (שמות לב, יג), ככוכבי השמים לרוב (דברים א, י). להרבות את ישראל ככוכבי השמים בדברי הימים (א' כז, כג), ובתרי עשר (נחמיה ט, כג) ובניהם הרבית ככוכבי השמים, ונאמר (נחום ג, טז) הרבית רכליך ככוכבי השמים, ובישעיה (יג, י) כוכבי השמים וכסיליהם, ובשופטים (ה, כ) מן השמים נלחמו כוכבים. ובצדקה כתיב צדק משמים נשקף (תהילים פה, יב). לכן הגבאי צדקה יזכה לזהירות הכוכבים מדה כנגד מדה, זהו ומצדיקי הרבים ככוכבים לעולם ועד זו גבאי צדקה. ודעת המתניתא הוא שהם שוים, דכתיב (תהילים פט, טו) צדק ומשפט מכון כסאך. נמצא שבמשפט וצדקה יכון כסא הכבוד, הדומה לרקיע בדאיתא בפרק התכלת (מנחות מג ב). לכן יזהירו כזוהר הרקיע מדה כנגד מדה, ואז אליבא דמתניתא על כרחך לומר ומצדיקי הרבים ככוכבים אלו מלמדי תינוקות, דידוע דזהירות הכוכבים היא למטה מזהירות הרקיע, כמו שכתב הר"ן בחדושיו (ב"ב שם) וז"ל ראיתי בחכמה תכונת הגלגלים שהדבר כן, שהכוכבים מקבלים אורם מאור השמש. ולפי שהרקיע גוף דק ובהיר מאד אינה מקבלת אורה ממנה, אבל הירח והכוכבים מתוך שהן גופם עבים מקבלים אורה, כמו שאנו רואים שאור השמש ניכר יותר באבנים ובארץ ממה שהוא ניכר במים ובאויר, ונתבאר שם הענין בדבר שאין בו ספק, עכ"ל הר"ן. ומתוך שאמר הכתוב והמשכילים יזהירו כזוהר הרקיע ומצדיקי הרבים וגו', משמע המשכילים שהם גבאי צדקה כנזכר יזהירו כזוהר הרקיע, אבל מצדיקי הרבים יקבלו שכר מדרגה למטה מהם, שיהיו ככוכבים לעולם ועד. ועל כרחך הם מלמדי תינוקות, ולפי שהם במדרגה למטה מגבאי צדקה, כדאמרינן בפסחים (מט ב) לא מצא בת תלמיד חכם ישא בת גבאי צדקה, לא מצא בת גבאי צדקה, ישא בת מלמדי תינוקות. לכך יקבלו גם כן שכר מדרגה למטה מהם, כי ה' החסד משלם לאיש כמעשהו וכפרי מעלליו יאכל.
<h4>פרק ז</h4>
- בצדקות הנשים
הצדקות שהנשים עושות רצויות לפני הקדוש ברוך הוא יותר מן הצדקות שהאנשים עושין, כדגרסינן במסכת כתובות פרק מציאת האשה (סז ב) מר עוקבא הוי ליה ההיא עניא בשבבותיה כנזכר לעיל פרק רביעי, דגבי אשה מקרבא הנייתא. וגרסינן במסכת תענית פרק סדר תעניות (כג א) אבא חלקיה בר אחתיה דחוני המעגל הוה, חדא זימנא איצטריך עלמא למטרי. שדרו זוגא דרבנן לגביה למבעי רחמי דליתי מיטרא. אזול לביתא ולא אשכחוהו, אזול בדברא ואשכחוהו דהוי קא רפיק, יהבו ליה שלמא לא אהדר להו אפיה. בפניא כי הוה מנקוט ציבי דרא ציבי ומרא בחד כתפא וגלימא בחד כתפא. כולא אורחא לא מסיים מסאני, כי מטא למיא סיים מסאני. כי מטא להיזמי והיגי דלינהו למאני, וכי מטא למתא נפקי לה דביתהו לאפיה כי מקשטא, ועילא דביתהו ברישא והדר עייל איהו, והדר עיילי רבנן. יתיב וכריך ריפתא ולא אמר להו לרבנן איתו כרוכו ריפתא בהדאי, פליג לינוקא ויהיב לקשישא חדא לזוטרתא תרתי. אמר לה לדביתהו ידענא דרבנן אמטו למטרא אתו, קום ונסלק לאיגרא ונבעי רחמי, אפשר דמצי קב"ה ואתי מיטרא ולא נחזיק טיבותא לנפשין. סלקו לאיגרא קם איהו בחד גיסא ודביתהו בחד גיסא, וסליק עננא מזויתא דדביתהו. נחותי ואתו אמר להו לרבנן אמאי אתו רבנן, אמרו ליה שדרינן רבנן לגביה דמר למיבעי רחמי ויתי מיטרא. אמר להו ברוך המקום שלא הצריך אתכם לאבא חלקיה. אמרו ליה ידענא דמיטרא מחמת מר הוא דאתא, אלא לימא לן מר הנך מילי דתמיה לן. כי יהבינן שלמא למר לא הדר לן, ולא אסבר לן אפין, אמר להו אגר יומא הואי אמינא לא איפגר. מאי טעמא דארי מר ציבי אחד כתפיה וגלימא אחד כתפיה, אמר להו טלית שאולה היתה, להכי שאלי ולהכי לא שאלי. ומאי טעמא כולא אורחא לא סיים מר מסאני וכי מטא למיא סיים, אמר להו כולא אורחא חזינא במיא לא חזינא. ומאי טעמא כי מטא מר להיזמי וסיגי דלינהו למאניה, אמר להו זו מעלה ארוכה וזו אינה מעלה ארוכה. ומאי טעמא כי מטא מר למתא נפקא דביתך לאפך כי קא מקשטת, אמר להו שלא אתן עיני באשה אחרת. ומאי טעמא עיילי איהי ברישא והדר עייל מר בתרא יהדר עיילינן אנן, אמר להו משום דלא בדיקתו לי. ומאי טעמא כי כריך מר ריפתא לא אמרת לן אתו כרוכו, אמר להו משום דלא נפישי ריפתא, ואמינא לא אחזוק בהו ברבנן טובת חנם. ומאי טעמא יהיב לקשישא חדא ולזוטרתי תרתי, אמר להו האי קאים בביתא והאי קאים בבי כנישתא. ומאי טעמא קדים וסליק עננא מהך זויתא דהות קיימא דביתהו דמר לעננא דידיה. אמר להו משום דאיתתא שכיחא בביתא, ויהבא ריפתא לעניא ומקרבא הנייתא, ואנא יהיבנא זוזא ולא מקרבי הנייתא. אי נמי הני בריוני הוי בשיבבותן, אנא בעי רחמי דלימתו והיא בעי רחמי דליהדרו בתיובתא.
ולמדנו ממעשה דאבא חלקיה כמה דברים. הא', שתפלת הצדיקים רצויה. והב', שלא יעשה אדם מלאכת אחרים רמיה דלא אהדר שלמא. והג', שלא יהא שואל שלא מדעת. והד', שלא יתן אדם עיניו באשה אחרת כלל. הה', שלא יגנוב דעת הבריות, שלא אמר להם שיאכלו. והו', שישמור האיש מכל אדם שאינו מכיר שתכנס אשה ראשונה. והז', שלא יחזיק טובה לעצמו. והח', שתפלת האשה רצויה מן האיש. והט', שהצדקה שהן עושות יותר רצויה ממה שעושין האנשים.
ואחת מעשרה תקנות שתקן עזרא לישראל (ב"ק פב א), שתהא האשה משכמת ואופה, כדי שתהא הפת מצויה לעניים בבואם לביתו בבוקר, למען תהיה להם מן הפת החמה ולא תתן להם מן היבשה.
אבל מכל מקום אם ידעה שלא ניחא ליה לבעלה אין לה ליתן בלא רשותו, והמקבל ממנה הרי זה גזל. אבל בסתמא מקבלין מהן דבר מועט, דאמרינן מסתמא אין הבעל מקפיד על דבר מועט כזה. וכמה הוא דבר מועט, הכל לפי עושר הבעלים ועניותן, כדאיתא בסוף מסכת ב"ק דף קי"ט, גבאי צדקה לוקחים מהן כלומר מן הנשים דבר מועט אבל לא דבר מרובה. רבינא איקלע לבי מחוזא, אתו נשי דבי מחוזא רמו קמיה כבלי ושירי, כלומר שרשראות וצמידות זהב קביל מינייהו. אמר ליה רבה תוספאה והתניא גבאי צדקה מקבלין מהן דבר מועט אבל לא דבר מרובה, אמר הנהו לבני מחוזא דבר מועט נינהו. לכן נכון לכל איש ישראל ליתן רשות לאשתו ליתן צדקה כפי רצונה, הואיל וצדקות שלה רצויה, ויהא שכרו יותר הואיל והדבר תלוי בו. וגם הוא מציל את העני המקבל מן הגזל, ועל זה נאמר (דברים טו, י) כי בגלל הדבר הזה, רצה לומר בשביל שאתה מגלגל הדבר הזה שבאה הדבר על ידך, יברכך ה' אלהיך. ואמרו רז"ל (תנחומא ויחי א') גדול המעשה שהוא מגלגל ומסבב הדבר יותר מן העושה, שנאמר (ישעיה לב, יז) והיה מעשה הצדקה שלום.
<h4>פרק ח</h4>
- ענין מעשר
גרסינן בפ"ק דתענית (ט א) א"ר יוחנן מאי דכתיב (דברים יד, כב) עשר תעשר, עשר בשביל שתתעשר. ר' יוחנן אשכחיה לינוקא דריש לקיש, א"ל אימא לי פסוקך, א"ל עשר תעשר, א"ל פרשיה לי מר, א"ל עשר בשביל שתתעשר. א"ל ומי שרי למיעבד הכי קמי קודשא בריך הוא, והכתיב (שם ו. טז) לא תנסון את ה' אלהיכם. א"ל הכי א"ר הושעיא חוץ מזו שנאמר (מלאכי ג, י) הביאו את כל המעשר אל בית האוצר ויהי טרף וגו' עד בלי די. מאי עד בלי די, אמר רמי בר פפא עד שיבלו שפתותיהם מלומר די. אמר אי מטינא להתם לא אצטריכנא לך ולרבי הושעיא רבך. וגרסינן (פסיקתא דר"כ י') עשר תעשר, עשר בשביל שתתעשר, עשר עד שלא תתחסר. אמר הקדוש ברוך הוא עשר את שלי ואני מעשר את שלך. תבואת זרעך, אם זכיתם סוף אתם יוצאים לזרוע בשדה. ואם לאו סוף שאיש שדה מתגרה בכם, ואיזהו זה עשו דכתיב ביה (בראשית כה, כז) איש שדה היוצא השדה. אם זכיתם סופה לצאת לשדה ורואה העולם צריך למים ותשאלום ויבואו, ואם לאו סוף ששונאי ישראל יוצאין לקבור בניהם בשדה.
ר' יהושע דסכנין בשם ר' לוי אמר בזכות שני דברים ישראל מתחננין לפני המקום ברוך הוא. בזכות שבת, בזכות מעשרות. בזכות שבת מנין, דכתיב (ישעיה נח, יג) אם תשיב משבת רגליך, מה כתיב בתריה אז תתענג על ה' וגו'. ובזכות מעשרות מנין, דכתיב (דברים כו, יא) ושמחתם בכל הטוב אשר נתן לך וגו'. אמר רב הונא, אבות הראשונים הפרישו מעשרות, אברהם הפריש תרומה גדולה, דכתיב (בראשית יד, כב) הרימותי ידי אל ה' וגו', ואין הרמה אלא תרומה, דכתיב (במדבר יח, כו) והרמותם ממנו תרומה לה'. יצחק הפריש מעשר ראשון, דכתיב (שם כו, יב) ויזרע יצחק בארץ ההיא וגו'. א"ר אבהו בר רב והלא אין ברכה שורה לא על דבר המדוד ולא על דבר השקול ולא על המנוי, ולמה מדד אותן כדי לעשרן, הדא הוא דכתיב ויברכהו ה' (שם). יעקב הפריש מעשר שני, הדא הוא דכתיב (שם כח, כב) וכל אשר תתן לי עשר אעשרנו לך. וגרסינן נמי התם, תאני בשם ר' נחמיה בנוהג שבעולם אדם יש לו שדה אחת ונתנה לאריס לעבדה למחצה לשליש לרביע, אבל הקדוש ברוך הוא אינו כן, אלא הוא משיב רוחות ומעלה עננים ומוריד גשמים, ומפריח טללים ומגדל צמחים ומדשן פירות, ולא אמר להפריש אלא אחד מעשרה.
גם בזכות המעשרות תפלתו של אדם נשמעת, כדגרסינן התם (בד"ר יב, יא) מי עלה שמים וירד (משלי ל, ד). מי הוא שעולה לשמים תפלתו ומוריד גשמים, זה המחלק מעשרותיו בחפניו, שמוריד טל ומטר לעולם. מי אסף רוח בחפניו מי צרר מים בשמלה ומי הקים כל אפסי ארץ. מי הוא זה שאין תפלתו עולה לשמים ואינו מוריד גשמים, זה שאינו מחלק מעשרותיו בחפניו, שהוא עוצר השמים מלהוריד טל ומטר. וגרסינן נמי במסכת אבות פ"ה (מ"ח) ד' מיני פורעניות באין לעולם על ד' גופי עבירות, מקצתן מעשרין ומקצתן אין מעשרין, ואלו הן רעב כו'.
גם מצינו במדרש תנחומא פרשת ראה, מעשה בחסיד אחד שהיה לו שדה שמעלה לו אלף מדות בכל שנה, והיה אומר די לי במה שנתן לי הקדוש ברוך הוא ואני נותן המעשר שהוא ק' מדות לשנה. כשהגיע למות אמר לבנו, בני הוי זהיר במעשרות, שע"י המעשר זכיתי לאלו הנכסים. שנה ראשונה נתן המעשר מאלף מדות מאה, בשנה השנית אמר למה אתן כל כך, חיסר מהמעשר י' חיסר השדה מאה. לשנה השלישית חיסר מהמעשר י', חיסר השדה ק' לשנה. וכן בכל שנה ושנה, עד שחזרה השנה למאה מדות. והיה מתעצב מאוד. באו אליו אחיו ובית אביו מקושטין בלבושים נאים, אמר להם וכי לשמחה אתם באתם היה לכם לנחמני, אמרו לו מה לא נשמח שתחלה היית אתה בעל הבית והקב"ה כהן, ועכשיו נעשה הקדוש ברוך הוא בעל הבית ואתה כהן. מיד נתן המעשר כהוגן וחזרה השדה לכמו שהיתה בתחלה.
ואיתא במדרש (פסיקתא דר"כ שם) מעשה באחד שהיה כונס יין ושמן, ולא היה מוציא מעשרותיו כראוי. נכנס בו רוח תזזית ונטל המקל והתחיל משבר החביות. גער בו בנו, מה עשה נטל את המקל ופצעו על ראשו. א"ל הרוח מסייע יתי ואתה גער בי. א"ל תן לי המקל בידי ואשבור אף אני, ונתן לו המקל, הוא מתבר חדא וחדא, והוא מתבר תרי ותרי. מי גרם לו זה ע"י שלא הוציא מעשרותיו כראוי, ועליו נאמר (משלי כא, יז) אוהב יין ושמן לא יעשיר. א"ר לוי, מעשה באחד שהיה מעשר פירותיו כראוי, והיתה לו שדה אחד, ונתן הקדוש ברוך הוא בלבו ועשה חציה זרע וחציה בית מקואות. מיד באתה שנת בצורת והיה מזבין סאה חיטין בסלע וסאה מים בתלת סלעים, והיה מכריז ואומר אנא זבין סאה דמיא דעבדתא תלת סאין דחיטין. מי גרם לו ע"י שהוציא מעשרותיו כראוי. וגרסינן באלה הדברים רבה (עי' תנחומא תבוא ד') ברוך אתה בעיר וברוך אתה בשדה (דברים כח, ג), א"ר יצחק שלא יאמר אדם אילו נתן לי הקדוש ברוך הוא שדה הייתי מוציא מעשרות מתוכה, אלא אם אין לו שדה יתן ממה שיש לו בעיר.
לפיכך אל ירפה אדם מן המעשרות, ויתנם כראוי מן השדה ומן הבית. ואפילו המשתכר הן לכתוב הן לעשות מלאכה או ימצא מציאה או יתנו לו מתנה, או מכל דבר שיבא לידו הן כסף הן שוה כסף, מן הכל יפריש מעשר. כדאיתא בספרי עשר תעשר את כל תבואת זרעך היוצא השדה שנה שנה (דברים יד, כב), אין לי אלא תבואת זרעך שחייב במעשר, ריבית ופרקמטיא וכל שאר רווחים מנין, ת"ל את כל, דהוי מצי למימר את תבואתך מאי כל, לרבות את ריבית ופרקמטיא וכל דבר שמרויח בו, הביאו התוס' פ"ק דתענית.
ואם לחשך אדם לומר, הרי אמר הש"י עשר תעשר, והבטיח שיתעשר בשביל המעשר. ואנו רואים כמה בני אדם הנזהרים במעשר ולא יגיע להם מזה שום עושר ורבוי טובה. אף אתה אמור לו, מי שלבו נקפו יאמר זה, שכבר אמר שלמה המלך ע"ה (משלי ג, ט) כבד את ה' מהונך ומראשית כל תבואתך וימלא אסמיך שבע. מוסר ה' בני אל תמאס ואל תקוץ בתוכחתו. פירוש אם לא יהיה לך כן להמלא אסמיך שבע בתתך מהונך ומראשית כל תבואתך לעבודת הצדקה, אבל יאחזוך ימי עוני, אל תמאס מוסר ה', ודע כי גם זה לטובתך, כי את אשר יאהב ה' יוכיח להטיב באחריתך, להיות תמורת שכר העולם הזה, ותחת כבודו שכר אמת והטוב הצפון העומד לעד לעולם (שערי תשובה לר"י שער ג' ל' - לא).
ואם אין לו מעות מעשר ובאו עניים לביתו, לוה ונותן להם משלו, וכשיהיה לו חוזר וגובה מה שנתן בלי נטילת רשות. כך העלה מהר"י מולן בתשובותיו סימן נ"ד.
<h4>פרק ט</h4>
- בהכנסת אורחים
גדולה מצוה זאת שהתחיל בה אברהם אבינו, כדכתיב (בראשית כא, כג) ויטע אשל, ופירשו חז"ל (מדרש תהילים ל"ז) אש"ל ראשי תיבות א'כילה, ש'תיה, ל'ויה, ויש אומרים ל'ינה. ועל דא שנינו במסכת אבות (פ"א מ"ה) יוסי בן יועזר אומר, יהי ביתך פתוח לרווחה ויהיו עניים בני ביתך. רצה לומר שתדור במקום המזומן לעוברים ושבים, ותהיה ביתך פתוח תמיד לקבלם בסבר פנים יפות. וגרסינן בבראשית רבה פרשה (נ"ב) (ס"ו, א) שרשי פתוח עלי מים וטל ילין בקצירי (איוב כט, יט), אמר איוב ע"י שהיו דלתותי פתוח לרווחה היו הכל קוצרין יבשות ואני מלילות, שנאמר שרשי פתוח על מים, ונאמר בחוץ לא ילין גר דלתי לאורח אפתח. ואם היו האורחים תלמידי חכמים שכרו גדול, כדגרסינן במסכת ברכות פרק ראשון (י ב) אמר ר' יוסי בר חנינא משום ראב"י, כל המארח תלמיד חכם בתוך ביתו ומאכילם ומשקם ומהנה אותם מנכסיו, מעלה עליו הכתוב כאילו מקריב תמידין, שנאמר (מלכים ב' ד, ט) הנה נא ידעתי כי איש אלהים קדוש הוא עובר עלינו תמיד.
וכשיבואו אורחים לביתו של אדם ואפילו עמי הארץ יכניסום בסבר פנים יפות. ומיד בבואם ישים לפניהם לחם לאכול, כי פעמים שהעני רעב ומתבייש לשאול, על כן צריך ליתן לחמו ומימיו מיד בפנים מאירות. ואפילו היה עצב ובלבו דאגה, יסירה בפניהם וינחמם בדברים, ויהיה להם למשיב נפש. וצריך לידע ממנו במה הוא רגיל לסעוד, שאולי הוא רגיל בעידונים אם הוא בן טובים, כנזכר לעיל פרק ה'. ויאכיל אותו מן החלק הטוב והיפה שבשלחנו, כמו שכתב הרמב"ם בסוף הלכות איסורי מזבח (פ"ז הי"א) הרוצה לזכות עצמו, יכוף יצרו הרע וירחיב ידו ויביא קרבנו מן היפה המשובח ביותר שבאותו המין שיביא ממנו. הרי נאמר בתורה (בראשית ד, ד) והבל הביא גם הוא מבכורות צאנו ומחלביהן, וישע ה' אל הבל ואל מנחתו. והוא הדין בכל דבר שהוא לשם האל הטוב שיהיה מן הנאה הטוב. אם בנה בית תפלה, יהיה נאה מבית ישיבתו. האכיל רעב, יאכיל מן הטוב והמתוק שבשלחנו. כסה ערום, יכסה מן היפה שבכסותו. הקדיש דבר, יקדיש מן היפה שבנכסיו. וכן הוא אומר (ויקרא ג, טז) כל חלב לה'.
ויושיב אותו על שלחנו במבחר המקומות, כההיא דעשרה יוחסין (קידושין פא א) דשטן אידמי כעניא לפלימו, ואמר כולי עלמא אתכא ואנא בלחודאי. ולא כאותן בני אדם הנותנים לעניים משיורי אוכלים. אם יש לו ברבוי הוא הנותן לו הנותר בקערה. גם כי נותנים לו פרוטה נותנים לו בפנים זועפות ובגערה. ועליהם נאמר (ויקרא כה, לז) את כספך לא תתן בנשך ובמרבית לא תתן אכלך. רצה לומר הוא לנשך לעני, ובמרבית רצה לומר במה שהוא נותר לא תתן אכלך, כי אם ראשית אוכלך תתן לו די מחסורו אשר יחסר לו.
ואפילו אם יהיו לו מאה עבדים יטרח הוא בעצמו ויעמוד עליהם, מי לנו גדול מאברהם ע"ה ששימש למלאכים בעצמו, והיה לו כמה עבדים וכמה שפחות, ואפילו שנדמה לו כערביים. וכל מה שעשה אברהם למלאכים בעצמו, עשה הקדוש ברוך הוא לישראל בכבודו. וכל מה שעשה אברהם למלאכים ע"י שליח, עשה הקדוש ברוך הוא לישראל ע"י שליח. כדגרסינן במסכת בבא מציעא פרק השוכר את הפועלים (פו ב) אמר רב יהודא אמר רב, כל מה שעשה אברהם אבינו למלאכי השרת בעצמו, עשה הקדוש ברוך הוא לבניו בעצמו. וכל מה שעשה להם ע"י שליח, עשה הקדוש ברוך הוא לבניו ע"י שליח. מה שעשה הקדוש ברוך הוא בעצמו עשה אברהם אבינו בעצמו, כתיב (בראשית יח, ז) ואל הבקר רץ אברהם, וכתיב (במדבר יא, לא) ורוח נסע מאת ה' ויגז שלוים מן הים וגו'. ויקח חמאה וחלב, וכתיב (שמות טז, ד) הנני ממטיר לכם לחם מן השמים. וכתיב והוא עומד עליהם תחת העץ, וכתיב (שם יז, ו) הנני עומד לפניך שם על הצור. כתיב ואברהם הולך עמם לשלחם, וכתיב (שם יג, כא) וה' הולך לפניהם יומם. ומה שעשה אברהם ע"י שליח, עשה הקדוש ברוך הוא לבניו ע"י שליח. כתיב יוקח נא מעט מים, וכתיב (שם יז, ו) והכית בצור ויצאו ממנו מים. ופליגא דרבי חמא בר חנינא, דא"ר חמא בר חנינא, וכן תנא דברי רבי ישמעאל, בשכר שלש זכו לשלש. בשכר חמאה וחלב, זכו למן. בשכר והוא עומד עליהם, זכו לעמוד הענן. בשכר יוקח נא מעט מים, זכו לבארה של מרים.
ואל יספר בעשרו ובכבודו בפני האורחין, מפני שנראה כמתכבד עליהם. וגם כן אל יספר בפניהם בצרותיו ובתלאותיו, כי דברים אלו שוברים את נפשם ומפיחין את רוחם, וכמדומה להם כי בשבילם הוא אומר, וכמעט אין לו שכר בעולמו. ויכבדם כאדונים, שכך מצינו באברהם שקראם אדונים. וגדול שכר הכנסת אורחים, כדגרסינן במסכת שבת בפרק מפנין (קכז א) א"ר יוחנן גדול הכנסת אורחים מהשכמת בית הכנסת, דקתני מפני האורחים והדר מפני ביטול בית המדרש, וגדול הכנסת אורחים מהשכמת בית הכנסת ומהקבלת פני השכינה, שנאמר (בראשית יח, א) וירא אליו ה', וכתיב וישא עיניו וירא והנה שלשה אנשים נצבים עליו וירא וירץ לקראתם וגו'. מלמד שגדולה הכנסת אורחים מהקבלת פני השכינה.
בוא וראה אכסניא שריחקה שתי אומות מישראל, שנאמר (דברים כג, ד) לא יבא עמוני ומואבי בקהל ה', וכתיב על דבר אשר לא קדמו אתכם בלחם ובמים וגו'. אף על פי שהמן היה יורד להם והשליו מצוי והבאר הולך עמהם, דרך ארץ היא לקבל אורח הבא באכילה ובשתייה. ודרשו רז"ל בזכות אכסניא לא תתעב אדומי כי אחיך הוא, לא תתעב מצרי כי גר היית בארצו. וכתיב בנים אשר יולדו להם דור שלישי יבוא להם וגו'. ומה מצרים שנשתעבדו בישראל בפרך, ע"י שעשו להם אכסניא זכו לבוא בקהל דור שלישי, המכניס רעבים וצמאים לתוך ביתו והאכילם והשקם על על אחת כמה וכמה. צא ולמד מעובד אדום, דכתיב (שמואל ב' ו, יא) ויברך אלהים את בית עובד אדום הגיתי בעבור ארון אלהים. ומה בשביל שכיבס וריבץ לפניו והדליק נרות כך, המכניס רעבים וצמאים על אחת כמה וכמה. צא ולמד מאלישע, דכתיב (מלכים ב' ד, ח) ויעבור אלישע אל שונם ושם אשה גדולה ותתחזק בו לאכול, בשביל כך זכתה להחיות את בנה וגרמה לתחיית המתים לבא שלא בעונתו, המכניס רעבים וצמאים על אחת כמה וכמה. צא ולמד מיתרו, דכתיב שמואל א' סי' ט"ו (ו), ויאמר שאול אל הקיני סורו רדו מתוך העמלקי פן אוסיפך עמו ואתה עשית חסד עם כל בני ישראל. ויתרו לא עשה חסד אלא עם משה בלבד, שנאמר (שמות ב, כ) קראן לו ויאכל לחם, ואף על פי שנתחייב לו באותה האכילה מפני שהשקה ודולה לצאנו. ומה בשביל שהאכילו אמר הכתוב שעשה חסד עם כל ישראל, ולא עוד אלא שזכו בני בניו להיות מיושבי לשכת הגזית, שנאמר (דה"א ב, נה) ומשפחת סופרים יושבי יעבץ תרעתיים שמעתים סוכתיים המה הקנים הבאים מחמת אבי רכב, המכניס רעבים על אחת כמה וכמה.
גדולה הכנסת אורחים ששקולה כנגד כל הקרבנות, שנאמר ביחזקאל (מא, כב) המזבח שלש אמות וגו', וכתיב וידבר אלי זה השלחן אשר לפני ה'. פתח במזבח וסיים בשלחן, לומר לך בזמן שבית המקדש קיים מזבח מכפר, בזמן שאין בית המקדש קיים שלחנו של אדם מכפר עליו אם יאכיל בו העניים (ברכות נה א). וכן אמרו רז"ל (שם נד ב) כל המאריך על שלחנו מאריכין לו ימיו ושנותיו. וטעם הדבר לפי שהשלחן בבית כמזבח בבית המקדש, מה מזבח מכפר אף שלחן מכפר כשהוא מאכיל שם את העניים, ומתוך שהוא מאריך על שלחנו יבא עני ויתן לו פרוסה ומתפרנס ממנה. והנה אריכותו על השלחן בכוונה זו סבה לצדקה, דכתיב (משלי יב, כח) באורח צדקה חיים, ולכך מאריכין לו ימיו ושנותיו. וכתב רבינו בחיי בספר שלחן ארבע שער א' וז"ל, והנה באזנינו שמענו ורבים ספרו לנו, בגדולים שבספרד והפרנסים בעלי אכסנאים, שנהגו מנהג נכבד מאד ונתפשט ביניהם מימים קדמונים, שהשלחן שלהם שהאכילו עליו את העניים, בלכתם לבית עולמם שעושין ממנו ארון ולוחות שנקברים בהם. וכל זה לעורר ולקבוע בלבבות, כי האדם אילו יגיע שיאו לעב ויעלה עשרו לעושר המלך שלמה, לא ישא בידו מאומה מעמלו שיעמול תחת השמש, כי אם הטוב שעושה והצדקה שהוא מרחם את העניים, כמו שאמר (ישעיה נח, ח) והלך לפניך צדקך עכ"ל, וכן כתב בפרשת תרומה (שמות טז, ד).
ואם ילינו אורחים אצלו ישכיבום במיטב מטותיו, כי גדולה מנוחת העיף בהיותו שוכב במטה נאה, ויותר נחת רוח עושה לו המשכיבו היטב יותר מן המאכילו ומשקהו, שנאמר (קהלת ה, יא) מתוקה שנת העובד אם מעט ואם הרבה יאכל, וגלגל הוא שחוזר בעולם. וביציאת האורחים מאיתו לדרך, יצא עמהם וילוום בברכה וימתין להם כמלא עיניו. ובצאתם מביתו יתן להם פת צדה לדרך, כי על פת לחם יפשע גבר (משלי כח, כא), שאם לא יזדמן לו פת לדרך יהרוג לרעהו למלאות נפשו כי ירעב, ובשביל שלא נתן יהונתן פת לדוד לדרך בהפרידו מאתו נתגלגל הדבר ונהרגו כהני נוב שמונים וחמשה איש נושאי אפוד בד (שמואל א, כב), והוכתה העיר לפי חרב מנער ועד זקן טף ונשים (סנהדרין קד א). ומי שאינו מלוה לאורח בצאתו לדרך ואינו נותן לו צדה כאילו שפך דמים (סוטה מה ב), שנאמר (דברים כא, ז) ידינו לא שפכה את הדם הזה, שלא ראינוהו לתת לו קצבה לדרך, ועינינו לא ראו ללותו בברכה.
וידינו לא שפכה כתיב בה"א שלא כמשפט הלשון, ללמד שבעל הבית חייב לאורח שלו ה' דברים שכולם מסיימים בה"א, אכילה, שתיה, לויה, לינה, מתנה. ודע כי מצות לויה היא גמר המצוה באכסנאים ותכלית השכר, וכן כתוב (בראשית יח, כז) ואברהם הולך עמם לשלחם, ומתרגמינן לאלואינון, וסמוך לו מיד וה' אמר, לבאר כי בזכות הלויה בא אליו הדבור בענין סדום. וכן כתוב כי יעקב בחר לו יה (תהילים קלה, ד) קרי לוי"ה, וכן נרמז באליעזר וא'ל תאחר'ו אות'י וי'ה' הצליח (שם כד, נו). ושיעור לויה דרשו רז"ל (סוטה מו ב) חבר לחבר עד עיבורה של עיר, הרב לתלמיד עד תחום, תלמיד לרב עד ג' פרסאות. בעל בית לאורח מיל, שנאמר (תהילים צא, יא) כי מ'לאכיו י'צוה ל'ך. והזהיר בה יזכה לרב טוב הצפון בגן עדן. וראיה מן המסורת ב' ויטע ריש פסוק, א', ויטע גן בעדן מקדם (בראשית ב, ח). ב', ויטע אשל (שם כא, לג), ללמדך כל המחזיק במצות אכסנאים יורש גן עדן.
<h3>חלק שלישי</h3>
- בהכנסת כלה
<h4>פרק א</h4>
- בהכנסת כלה וטעמם
<big>א.</big> משנתנה תורה נצטוו ישראל, שאם ירצה איש להיות נושא אשה, שיקנה אותה לו תחלה בפני עדים, ואחר כך תהיה לו לאשה. ומצות עשה של תורה שיקח איש אשה שתהיה מיוחדת לו לאשה לפרות ולרבות. ותהיה כונתו בזה לקיום המין לא להנאת עצמו. ובאחד משלשה דברים האשה נקנית אליו, בכסף בשטר ובביאה. ואחר שנקנית באחד מג' דברים נקראת מקודשת, כלומר שנאסרה לכל זולתו כהקדש, ואם ירצה לגרשה שצריכה גט, שהרי היא אשת איש גמורה.
ונהגו כל ישראל לקדש בכסף ולא באחד משני דרכים אחרים, ואין מקדשין בביאה, והמקדש בביאה מכין אותו מכות מרדות אף על פי שקדושיו גמורים. ובזמן חכמי התלמוד ז"ל היו מקדשין מיד ששדכו ולא היו נושאין עד אחר זמן, והאידנא אין נוהגין ליארס אלא בשעת חופה, ומברכין ברכת אירוסין וברכת נישואין יחד זה אחר זה. וצריך כוס לכל אחד ואחד, כמו שכתב הטור אבן העזר סי' ס"ב.
והחופה הוא שחופפין אותו בטלית או בסודר ומכניסין אותם תחתיו, וזהו נקרא נשואין. ועוד שכל המנהגים של חתן וכלה אנו למדין ממתן תורה שהשם היה מראה עצמו כחתן נגד כלה שהם ישראל, כמו שכתב התשב"ץ סימן תס"ז, ולכן מכניסין אותם תחת החופה, כויתיצבו בתחתית ההר (שמות יט, יז). וביש מקומות עושין החופה בטלית, הרמז כי יקח איש אשה וסמיך ליה גדילים תעשה לך (דברים כב, יב - יג). ונוהגין לעשות החופה תחת השמים לסימן טוב, שיהיה זרעם ככוכבי השמים לרוב (הגהות מנהגים יוצרות י"ג).
<big>ב.</big> וכשמוליכין החתן להכניסו לחופה, אזי ב' שושבינים מוליכים אותו אחד מימין ואחד משמאל, כדאיתא בבראשית רבה פרשת שבעה (ח, יג) א"ר יודא בר סימן מיכאל וגבריאל היו שושביניו של אדם הראשון. והתשב"ץ (סי' תס"ה) כתב, החתן דומה למלך (פרקי דר"א פט"ז), מה מלך חייליו מקיפים אותו אף חתן שושביניו מקיפים אותו. ויש מקומות שנוהגים שכל השייכים בה נושאים נרות הרבה לפניו, וביש מקומות זורקין נרות דולקות, כמו שכתב התשב"ץ (שם) רמז למתן תורה, שנאמר (שמות יט, טז) ויהי קולות וברקים. וביש מקומות אין המנהג הזה, רק השני שושבינים כל אחד יש לו נר אחד בידו.
ונראה לי הטעם לשני נרות אלו, כי לאשה יש לה רנ"ב אברים (בכורות מה א) ולאיש רמ"ח, ובדבוק איש ואשה הם ת"ק, ב' פעמים נר, לכן נושאין שתי נרות לפניהם לרמוז לזיווג איש ואשה (ע"פ מהרי"ל שבת ב'). ועוד ב' פעמים נר בגימטריא פרו ורבו, והוא סימן שיהיו פרין ורבין. ומתעטפין החתן בטלית לבנה, כדי לקיים בכל עת יהיו בגדיך לבנים (קהלת ט, ח), כן כתב הכלבו סימן ע"ה, ומטעם זה מלבישין אותו הקיטל בשעת כניסת חופה. ולי נראה טעם למנהג זה, על דרך דאיתא במדרש שלשה מוחלין להם עונותיהם מלך ונשיא וחתן, מלך, דכתיב (שמואל א' יג, א) בן שנה שאול במלכו, פירוש כבן שנה בלא עון. נשיא, דכתיב (ויקרא יט, לב) מפני שיבה וגו', סמוך ליה וכי יגור אתכם גר, וגר שנתגייר כקטן שנולד דמי (יבמות כב א). חתן, דכתיב (בראשית כח, ו) וילך עשו אל ישמעאל ויקח את מחלת, וכי מחלת שמה והלא בשמת שמה, שנאמר את בשמת בת ישמעאל, אלא מלמד שנמחלו לה עונותיה. ומהר"ם (תשב"ץ סי' תס"ה) כתב סמך לזה מהמסורת, דמצינו ונקה שלשה במסורת, כנגד אלו שלשה שמוחלין להם עונותיהם. חתן, דכתיב (במדבר ה, לא) ונקה האיש מעון. נשיא, דכתיב (שמואל א' כו, ט) אשר שלח ידו במשיח ה' ונקה. חולה, דכתיב (שמות כא, יט) על משענתו ונקה. ומאחר שנמחלין עונותיהם לכן הוא לבוש הקיטל להראות הסליחה, על דרך אם יהיו חטאיכם כשנים כשלג ילבינו (ישעיה א, יח). ומטעם זה נוהגים גם כן שיתענה החתן יום שלפני חופתו, כי הוא יום כפור שלו. ויש אומרים כדי שלא ישתכר ויבא לידי קדושי טעות. והרוקח כתב מה שמתענין החתנים עד לאחר הברכה, מצאתי באגדה מפני שמצוה חביבה עליהם, כדרך שעושין חסידים הראשונים שהיו מתענין על מצוה חביבה כגון לולב ושאר דברים, עכ"ל בסימן שנ"ג.
<big>ג.</big> ומשימין אפר מקלה על ראשו, כדאיתא בפרק חזקת הבתים (ב"ב ס ב) אם אשכחך ירושלים וגו', ולא אעלה את ירושלים על ראש שמחתי (תהילים קלז, ו). מאי על ראש שמחתי, אמר רבי יצחק זו אפר מקלה שבראש חתנים. אמר ליה רב פפא לאביי היכא מנח לה, אמר ליה במקום תפילין, שנאמר (ישעיה סא, ג) לשום לאבלי ציון פאר תחת אפר. פירש (רש"י) [רשב"ם] פאר תחת אפר, מכלל שהיו רגילין ליתן אפר במקום פאר דהיינו תפילין, כדכתיב (יחזקאל כד, יז) פארך חבוש עליך.
<big>ד.</big> ואחר כך מביאין הכלה ומוסרין אותה להחתן שלשה פעמים. וכתב מהר"ם (תשב"ץ סי' תס"ה) טעם למנהג זה, נגד כי יקח איש אשה ובא אליה ושנאה (דברים כב, יג), וכי יקח איש אשה ובעלה (שם כד, א), וכי יקח איש אשה חדשה (שם ה) רמז ג' מסירות. ואחר כך מעמידין אותה לימן החתן, וכתב הרוקח (סי' שנ"ג) סמך, נצב'ה שג'ל לימינ'ך (תהילים מה, י) סופי תיבות כלה.
<big>ה.</big> צריכין להודיע להחתן אם היא טהורה מיד אם לאו, דשמא חובת בעילה קנין, ואילו ידע החתן שאינו יכול לבעול עתה לא היה כונס עתה, אבל אם מודיעים אותו שהיא נדה ואעפ"י כן כנסה לחופה, הא ודאי קנויה לו מיד, כן כתב המרדכי בשם ר"י פרק אף על פי (כתובות סי' קע"ח), וכן כתבו הגהות אשירי שם (פ"ה סי' ו'), וכן הוא בכלבו סי' ע"ה.
<big>ו.</big> בענין ברכת אירוסין, יש שכתבו שצריך לברך ברכת אירוסין קודם הקידושין, כדאמרינן (פסחים ז ב) כל המצות מברך עובר לעשייתן. ויש שכתבו שצריך לברך אחר הקידושין, דלמא הדרא בה האשה והוי ברכה לבטלה. ועוד שכל המצות שמברכין עובר לעשייתן, היינו לפי שמזכירים עשיית המצוה, אבל כאן אין מברכין אשר קדשנו במצותיו וצונו לקדש את האשה. וכיון שאין המברך מזכיר עשיית המצוה אין צריך לברך עובר לעשייתן.
<big>ז.</big> נוסח ברכת אירוסין, ברוך אתה ה' אלהינו מלך העולם אשר קדשנו במצותיו וצונו על העריות, ואסר לנו את הארוסות, והתיר לנו את הנשואות ע"י חופה וקידושין, ברוך אתה ה' מקדש עמו ישראל על ידי חופה וקידושין. וזה ביאורה, וצונו על העריות, ודוגמא לו ועשיתם לכם פסל תמונת כל אשר צוך ה' אלהיך (דברים ד, טז) כלומר שלא לעשות. ואסר לנו את הארוסות, פירש רש"י (כתובות ז: ד"ה ואסר) מדרבנן היא שגזרו על הייחוד פנויה, ואף ארוסה לא התירו עד שתכנס לחופה ובברכה, כדאמרינן כלה בלא ברכה אסורה לבעלה כנדה ע"כ. ואף על גב שאיסור זה הוא מדרבנן, נוכל לברך כמו שמברכין על הנר חנוכה ומקרא מגילה. והתיר לנו את הנשואות, כלומר את נשותינו הנשואות לנו ע"י חופה וקידושין. ורבינו תם הגיה בנוסח והתיר לנו את הנשואות לנו ע"י חופה וקידושין, פירוש על ידי ברכת חופה שהיא גומרת הקידושין. ואעפ"י שהחופה היא באחרונה, הקדים להזכירה לפי שבה היא ניתרת ועליה אנו סומכין. אבל בעל העיטור (שער ב' ברכת חתנים) כתב שצ"ל ע"י חופה בקדושין, שהעולם הוא שטעו לומר ע"י חופה וקידושין, מפני שבג"ד כפ"ת הסמוך לי' הוא נח לעולם רפה, ובכאן סמוכה היא וי"ו של וקידושין לה"א של חופה.
וכתב הר"ן (שם ב. ד"ה ואסר) ואם תאמר היכא מצינו ברכה כגון זו, שמברכין על האיסור, והלא אין מברכין שאסר לנו אבר מן החי והתיר לנו את השחוט. ועוד למה אין מברכין במטבע קצר, אשר קדשנו על הקידושין, כמו שמברכין על כל המצות במטבע קצר על המילה על השחיטה. יש לומר דבודאי אין ברכה זו ברכת מצוה ממש, שאי אפשר לברך כפי מה שראוי לברך בברכת המצוה, שאין לברך בשעת קידושין אשר קדשנו במצוותיו וצונו על קידושין, משום דאין מברכין על המצוה שאין עשייתה גמר מלאכה, כי הא דאכתי מחסרי מסירה לחופה. ובשעת כניסה לחופה אי אפשר לברך על הקידושין וחופה כיון שכבר קדש מזמן מרובה. וכשבא לקדש ולכנוס כאחת נמי לא ראו לתקן לה ברכה בפני עצמה כדי שיהא תופס ברכה לכל שוה. וכיון דברכת המצוה ממש אי אפשר, לא רצו להוציא מצוה זו בלא ברכה כלל, ותקנו לברך בה על קדושתן של ישראל, והיינו שהקב"ה בחר בהם וקידשן בענין זיווג באסור להם ומותר להם, והיינו שצונו על העריות. וכדי שלא יטעה השומע לומר שבקדושין אלו בלבד הותרו המותרות, הוצרכו לומר ואסר לנו את הארוסות, והזכיר היתרן היינו ע"י חופה וקידושין עכ"ל.
והרא"ש (שם פ"א סי' י"ב) הקשה גם כן קושיות אלו, ותירץ כי ברכה זו אינה ברכה על עשיית המצוה, כי פריה ורביה היינו קיום המצוה, ואם לקח פילגש וקיים פריה ורביה בלא קידושין אינו מחויב לקדש אשה, וכן הנושא זקנה או איילונית או עקרה, וכן סריס חמה שנשא מברכין ברכת חתנים, ואין חיוב במצוה זו מפני שאין בה קיום מצות פריה ורביה. הלכך לא נתקנה ברכה במצוה אף בנושא אשה לשם פריה ורביה, כיון שאפשר לקיים מצות פריה ורביה בלא קידושין. ולא דמי לשחיטה שאינו מחויב לשחוט ולאכול, ואפילו הכי בשהוא שוחט לאכול מברך, התם אי אפשר לו לאכול בלא שחיטה, אבל הכא אפשר לו לקיים מצות פריה ורביה בלא קידושין. וגם התם אפקיה קרא בלשון צווי, שנאמר (דברים כז, ז) וזבחת ואכלת, אבל הכא כתיב כי יקח איש אשה (דברים כב, יג). ועוד דבקדשים אי אפשר בלא שחיטה, הלכך מברכין על השחיטה. וברכה זו נתקנה לתת שבח להקב"ה אשר קדשנו במצותיו והבדילנו מן העמים, וצונו לקדש אשה המותרת לנו ולא אחת מן העריות. והזכיר בו איסור ארוסות והיתר נשואות בחופה וקידושין, שלא יטעה אדם לומר שהברכה נתקנה להתירה לו, לכך הזכירו חופה לומר דווקא ברכת חופה היא המתרת הכלה. ולהכי נמי הקדימו חופה לקידושין, לומר והתיר לנו את הנשואות ע"י חופה שאמר ברכת הקדושין, עכ"ל.
ומקדש אותה בטבעת שאין בה אבן, או בפרוטה או בשוה פרוטה. ואומר לה בפני עדים כשרים הרי את מקודשת לי בטבעת זו כדת משה וישראל. כלומר הרי את לי ולא לאחרים מזומנת ומוכנת על ידי טבעת זו, והוא מלשון וקדשתם היום (שמות יט, י). כדת משה וישראל, כלומר וזה הזימון שתהא מזומנת לי יהיה כדת משה, והוא בזמן שהאשה טהורה ולא בזמן שהיא נדה. וישראל, רצה לומר וכדת שהנהיגו בנות ישראל, שאפילו רואות טפת דם כחרדל יושבות עליו שבעה נקיים (ברכות לא א). ובעל העיטור (שם) פירש, כדת משה וישראל, כלומר שמסרה האב לבעל או לשלוחי בעל, ולא כעובדא דבר נש דלא כדת משה וישראל הוא, כדאיתא ביבמות בפרק בית שמאי (קי א) הוה עובדא דבר נש דאקדשה כשהיא קטנה ואותבוה אבי כורסיה אתא אינש וחטפה מיניה. רב ברונא ורב חננאל תלמידי דרב הוו התם ולא אצרכוה גיטא מבתרא. ומפרש טעמא הוא עשה שלא כהוגן ואפקעוה לקדושין מיניה, דכל מקדש אדעתא דרבנן מקדש. והטעם שאין מקדשין בטבעת שיש בו אבן, מפני שאפשר שסמכה דעתה על האבן ששוה יותר משהיא סבורה, הוה להו קידושין בטעות ואינה מקודשת. ומהר"י סג"ל (מהרי"ל נישואין ה') היה קורא לשני עדים והראה להם טבעת הקדושין אי הוה שוה פרוטה. ואם היתה קטנה היה שואל עליה כמה ימי שנותיה, לדעת אם ראויה היא לקבל קדושיה.
<big>ח.</big> כתב בעל צדה לדרך (מאמר ג' פ"ב) וז"ל, במקומות יש נוהגים לגלות פני הכלה קודם הקידושין, ובטוליטולה חזרו לנהוג כן, וישר כחם ע"כ.
<big>ט.</big> ואחר הברכה, נותנין לחתן לשתות ואחר כך הוא משבר הזכוכית. וכתב הרוקח סי' שנ"ג, מה ששוברין כלי זכוכית בנישואין, לפי שנאמר (תהילים ב, יא) עבדו את ה' ביראה וגילו ברעדה, במקום גילה שם תהא רעדה (ברכות ל ב). ואחר כך מברכין ברכת חתנים, וכתב אבן הירחי (המנהיג עמ' תקמ"א) ברכת אירוסין ונשואין אין לאומרה על כוס אחד, שהרי בשתי מקומות נתקנו, דתניא (כתובות ז ב) מברכין ברכת אירוסין בבית האירוסין, וברכת חתנים בבית חתנים. ר' יודא אומר אף בבית האירוסין מברכין ברכת חתנים. וביהודה שנו כדי שיהיה לבו גס בה, אבל בשאר מקומות בבית חתנים מברכים אותה. וכיון שנתקנו בשני מקומות אי אפשר להיותה בכוס אחד. ועוד שזה מותר במועד וזה אסור במועד, דתנן מארסין אבל לא כונסין. ובברכת אירוסין היא ארוסה ובסקילה הבא עליה, ובברכת חתנים היא נשואה ובחנק הבא עליה. ועוד דאמרינן בירושלמי ובמסכת סופרים אין עושין ברכת אירוסין ונישואין על כוס אחד לפי שאין עושין מצות חבילות חבילות. ואין לדמות זה ליקנה"ז, דהתם מעלת שבת ויום טוב קא חשיבא, וקדושא ואבדלתא חדא מילתא היא, שהרי בהבדלה עצמה מזכיר קדושת שבת וקדושת יום טוב, בין קודש חמור לקודש קל, והבדלה הוא צורך הקידוש ע"כ. וכן כתב רבינו תם שצריך שני כוסות, לפי שאומר ברכת אירוסין בבית אירוסין, וגם פעמים אדם מקדש אשה ונושאה לאחר זמן מרובה.
<big>יא.</big> אמרינן בפ"ק דכתובות (ז א) ברכת חתנים בעשרה, וחתנים מן המניין, שנאמר (רות ד, ב) ויקח בועז עשרה אנשים וגו'. אי נמי ממה שכתוב (תהילים סח, כז) במקהלות ברכו אלהים ממקור ישראל. ומפרש התם ממקור ישראל דהיינו על עסקי מקור, מלשון את מקורה הערה (ויקרא כ, יח). ומקשינן בירושלמי על ראייה זו של במקהלות תרי קהל משמע, ומתרץ במקהלות כתיב חסר וי"ו. וכתב רב אחאי (שאילתא ט"ז) דברכת אירוסין נמי בעשרה. והנגיד (הובא ברא"ש כתובות פ"א סי"ב ובטור אה"ע סי' ל"ד) חולק עליו ואומר שאין צריך עשרה אלא לברכת חתנים בלבד, שלא הוזכרו עשרה אלא בה. ועוד הרי קידושין בפני שנים, ואתה מצריך עשרה, וכתב הרא"ש ז"ל, נראה כדברי רב אחאי דלמאי דילפינן מבועז הרי בועז עשה גם כן ברכת אירוסין בעשרה, ולמאי דילפינן ממקהלות גם ברכת אירוסין על עסקי מקור, דאי אפשר לישא בלא ברכת אירוסין, ודי בשנים לקידושין ובברכה צריך עשרה. ואם לא היו שם עשרה שרי בב' עדים, אבל ז' ברכות אי אפשר לאומרם אלא בעשרה.
<big>יב.</big> ברכת חתנים הם שבע ברכות. וכתב הכלבו (סי' ע"ה) דשבע ברכות אלו הם כנגד שבע חופות שעשה הקדוש ברוך הוא לאדם הראשון בגן עדן. ולי נראה שהם כנגד שבעת ימי בראשית אשר העולם נברא בהם, כי סיבת הזווג היא עיקר יצירת העולם התחתון, שלא נברא אלא לפריה ורביה, שנאמר (ישעיה מה, יח) לא תהו בראה לשבת יצרה (גיטין מא ב), ולכן הם שבעת ימי המשתה גם כן.
וסדר הברכות כך הוא, מתחלה מברך בורא פרי הגפן, ואחר כך מברך שהכל ברא לכבודו, על שם עושה שלום ובורא את הכל. ופירש רש"י (כתובות ח א) ברכה זו נתקנה לאסיפת העם הנאספים שם לגמול חסד לכבוד המקום, זכר לחסדיו שנהג עם אדם הראשון שנעשה לו שושבין ונתעסק בו. ומשעת אסיפה היא ראויה לברך ברכה זו, אלא מכיון שיש שם ברכה על הכוס תקנו לסדר עליו, כמו ברכת בשמים וברכת על האור במוצאי שבת, כדאמרינן בירושלמי דברכות (פ"א ה"ה) דרבי היה מפזרן וחוזר וכוללן על הכוס, ור' חייא היה מכנסן על הכוס הואיל ויש שם כוס. והרמ"ה פירש שנתקנה ברכה זו כדי להזכיר סבת הזיווג שהוא עיקר יצירת העולם כדלעיל. וזהו כבודו של מקום, שאין כבוד הבורא נודע אלא ע"י בריאותיו, שנאמר (ישעיה מג, ז) כל הנקרא בשמי ולכבודי וגו', כנגד שהכל ברא לכבודו. יצרתיו, יוצר האדם. אף עשיתיו, כנגד יוצר האדם. ולפי שהיא מטבע קצר וכולה הודאה אחת לא חתמי בה בברוך כמו ברכת הפירות וברכת המצות. וכן יוצר האדם שתקנוהו ז"ל ליצירה ראשונה של אדם הראשון, ואינה מסדר ברכת הזיווג, שהרי עדיין באותה יצירה לא נבראת הנקבה היא גם כן אינה חותמת בברוך. ואחר כך מתחילין סדר הברכות שתקנו ז"ל על עסקי הזיווג, והוא מאשר יצר ואילך שאותה ברכה מתחלת לדבר בשניהם. אשר יצר את האדם, מדבר על הזכר, והתקין לו ממנו בניין עדי עד מדבר על הנקבה, כמו שכתוב (בראשית ב, כא) ויקח אחת מצלעותיו. ופירוש בניין עדי עד נוהג לדורות, קורא אותו בניין על שם ויבן ה' אלהים את הצלע (שם כב). ולפיכך ברכה זו פותחת בברוך ואינה נקראת סמוכה לחברתה, לפי שממנה מתחיל לדבר בענין זיווג שהוא עיקר ברכות אלו. וכן מוכח בירושלמי (ברכות פ"א ה"ה) שלעולם אין ברכה פותחת בברוך אלא כשהיא התחלת הדבר. ומתוך שאנו מברכין על היצירה השנית שבה היתה יצירת הנקבה, תקנו לברך אף על הראשונה. שוש תשיש, ברכה זו נתקנה כנגד שמחת ירושלים העתידה שנמשל לזיווג חתן וכלה, כמו שנאמר (ישעיה סב, ה) ומשוש חתן על כלה ישיש עליך אלהיך. והטעם שהקדימו ברכה זו קודם ברכת זיווג חתונה, משום שנאמר (תהילים קלז, ו) תדבק לשוני לחכי אם לא אזכרכי אם לא אעלה את ירושלים על ראש שמחתי, וגם עיקר ברכה זו משום פסוק זה נתקנה. שמח תשמח, ברכה לחתן וכלה שהם רעים אהובים, ואנו מתפללין להשם שישמחם, כמו ששמח אדם הראשון יצירו בגן עדן, והראהו הטוב הצפון לו בגן עדן מקדם, כמו ויטע ה' אלהים גן בעדן מקדם וישם שם את האדם (בראשית ב, ח). אשר ברא, פותחת בברוך, לפי שמברכין אותה בפני עצמה מיום א' ואילך כי ליכא פנים חדשות.
לכן היא מעין כל שאר ברכות, מעין שהכל ברא לכבודו, כי שהכל ברא לכבודו יש רמז שלא יעשה זיווג אם לא לקיום המין לכבוד השם יתברך, וזהו אשר ברא ששון ושמחה, רצה לומר לכבודו. שכבוד השם בשמחת הנפש כדי שתהיה מוכנת לקבל מהודו, כי היגון סותם מקום הנפש והיא מחיצה מפסקת בינה לבין אלהיה. שאין ראוי לאדם שיכעוס רק שיקבל גזרת השם מאהבה, שכל מי שנותן מחשבת היגון בלבו קרוב לכפור בהשם יתברך. הלא תראה שאין השכינה שורה לא מתוך עצלות ולא מתוך עצבות אלא מתוך שמחה (שבת ל ב), וזהו כבודו יתברך. ואחר כך חתן וכלה, כנגד יצירת אדם וחוה. ואחר כך גילה רנה, כנגד רני עקרה (ישעיה נד, א) שהיא ירושלים, וזהו שוש תשיש. ואחר כך שלום וריעות, כנגד שמח תשמח רעים אהובים. והוא על דרך הפסוק למען אחי ורעי אדברה נא שלום בך (תהילים קכב, ח). פירוש בסיבת אחים ורעים שהם מזווגים אתפלל בשלום ירושלים. ומסיים משמח חתן עם הכלה.
ודע כי ברכת שמח תשמח היא דרך בקשה, לבקש רחמים על חתן וכלה לשמחם בזוגם ולהצליחם במעשה ידיהם כשמחת זיווג אדם הראשון בגן עדן. וברכה זו היא דרך שבח והודאה למקום על יצירת השמחה והזיווג בעולם לשעבר, ולצעוק לעתיד לבא על שמחת ירושלים. ולפיכך חותם באותה ברכה משמח חתן וכלה, מפני שהיא דרך בקשה, וצריך לבקש רחמים על שניהם. ואם היה חותם משמח החתן עם הכלה, לא היה במשמע שמחה אלא לחתן בלבד שישמח הכלה, אבל אינו משתמע לשמח הכלה עם החתן. אבל ברכת אשר ברא שהיא דרך שבח והודאה על שמחת הזיווג, חותם משמח חתן עם הכלה, שמשמח החתן לבדו שישמח על עסקי הכלה, שכן כתיב (ישעיה סב, ה) ומשוש חתן על הכלה. ועוד מפני שבתולה יש לה צער בתולים.
ויש מקשים על דאמרינן מברך שהשמחה במעונו, דמשמע שהיא ברכה בפני עצמה, מדלא קאמר מזכיר שהשמחה במעונו. והרמ"ה כתב דלאו למימרא דמברך לה ברכה בפני עצמה, אלא דלימא הכי נברך לאלהינו שהשמחה במעונו. ופירוש שהשמחה במעונו, רצה לומר שהשמחה שאנו משמחין לחתן וכלה לא ממנו היא, כי השמחה במעונו, על שם שאין לפניו עצבות, שנאמר (דה"א טז, כז) עוז וחדוה במקומו. וכתב בעל העיטור ואבן הירחי (המנהיג עמ' תקל"ט), שלכך תקנו שהשמחה במעונו ולא במכונו ולא בזבולו, משום דאמרינן בחגיגה פרק אין דורשין (יב א) ז' רקיעים הם, וילון, רקיע, שחקים, זבול, מעון, מכון, ערבות. ומפרש שם מעון שבו כיתות של מלאכי השרת אומרים שירה לפני המקום. והשירה היא השמחה לפני המקום, כמו שנאמר (שופטים ט, יג) החדלתי את תירושי המשמח אלהים ואנשים, לפיכך אומרים שהשמחה במעונו. והכלבו (סי' ע"ה) כתב, שהשמחה השלמה במעונו של ה' ולא לפנינו, לפי שהיכולת שלו לחדש לו פנים חדשות, שהרי הרקיע שבו מלאכי השרת אומרים שירה נקרא מעון, ובכל יום ויום נבראים מלאכים. אבל השמחה השפלה והחסרה אצלנו, שאין אנו יכולים להביא פנים חדשות לרצונינו.
<big>יג.</big> גרסינן בפ"ק דכתובות (ח א) רב אסי איקלע לבי רב כהנא, יומא קמא בריך כולהו, מכאן ואילך אי איכא פנים חדשות מברך כולהו, ואי לא אפושי שמחה בעלמא הוא מברך שהשמחה במעונו ואשר ברא. ונחלקו המפרשים בפירוש פנים חדשות, יש מפרשים שלא היו שם מאתמול שלשום, ויש מפרשים שלא היו שם בשעת הנשואין. אבל הרמ"ה פירש שלא אכלו בחופה עד עתה אפילו היה שם בשעת ברכת נשואין, ואפילו היו שם בשעת חופה, והביא ראיות הרבה לדבריו, וכן הוא דעת רש"י ורי"ף והרא"ש. וכתב עוד הרא"ש (סי' י"ב) ונראה דלא מקרי פנים חדשות אלא לבני אדם שמרבים בשבילם שמחה יותר. ואמרי רבוותא אעפ"י שאין שם פנים חדשות בשבת, מברך ברכת חתנים, ששבת היא כפנים חדשות, כדאמרינן בבראשית רבה ויכל אלהים ביום השביעי (בראשית ב, ב) אמר הקדוש ברוך הוא. בואו ואמרו שירה פנים חדשות באו לכאן, וזהו שנאמר מזמור שיר ליום השבת. ויש אומרים שגם יום טוב מקרי פנים חדשות ומברך בו ברכת חתנים כל שני הימים. ובשבת בסעודה שלישית בירך הר"ר יעקב מנוטרהויזן שבע ברכות והכי נהוג. ויש אומרים משום שהדרשה הוא כמו פנים חדשות (הגהות מנהגים יוצרות י"ג).
<big>יד.</big> וצריך ב' כוסות לברכת המזון לחתן אפילו לאשר ברא. ומברכין ברכת המזון על כוס אחת, ולוקחין כוס שני ומברכין שש ברכות עליו או אשר ברא. וחוזר ולוקח כוס ראשון ומברך עליו בורא פרי הגפן, לפי שאין עושין מצות חבילות חבילות.
<big>טו.</big> ואם המסובין מרובין ואוכלין בשנים ושלשה מקומות, ואפילו חוץ מבית החופה, כיון שהתחילו לאכול כולן יחד ואוכלין מסעודת החתן מברכין שבעה ברכות, וכן עמא דבר ואפילו אין השמש מצרפן. עיין באבן העזר סי' ס"ב.
<big>טז.</big> מה שאמרו רז"ל (כתובות ח א) דמברכין שהשמחה במעונו מכי רמו שערי באסינתא, כתב הכלבו (סי' ע"ה) הני מילין לדידהו דמקדשי מעיקרא, וכבר התחילו השמחה, אבל אנן דלא מקדשינן רובא דעלמא עד יום הנישואין, לא מברכינן שהשמחה במעונו אפילו בסעודת ליל חמישי שעושה שושבין לחתן, וכן נוהגים. וכן בדין היה לברך שהשמחה במעונו עד שלשים יום, אבל כתב בספר המצוות (סמ"ג עשין מח) דהאידנא ערבה כל שמחה אין לומר אותה כלל אחר שבעה, והכי נהוג.
<big>יז.</big> כתב בהגהות סמ"ק בהלכות חול המועד (סי' קצ"ה), יש שנזהרים שלא לעשות שני חופות ביום אחד, משום דאמרינן שלא לערב שמחה בשמחה. וגם בירושלמי (מו"ק פ"א ה"ז) מפיק הא בשלא לערב כו' מיעקב אבינו, דאמר ליה לבן מלא שבוע זאת (בראשית כט, כז). מיהו לא דמי, דהתם שתי שמחות לאדם אחד כו', אבל שני חופות לשני בני אדם לא שייך בזה משום עירוב שמחה בשמחה. וכן היה נוהג רבי יחיאל בר יוסף לעשות חופות יתום או יתומות עם חופת אחד מבניו הכל ביום אחד. אך משתי אחיות פירש בספר חסידים (סי' תע"ז) שאין לעשות בשבוע אחד. וכן היו הראשונים נזהרים אפילו בנכריים שני חופות ביום אחד היכא שהאחת מגונה מחברתה משום איבה, מרדכי פ"ק דמועד קטן (סי' תתמ"ג) וכן אגודה (חידושי מו"ק סי' ו') ומביא ממדרש רבתי בריש מועד קטן (מסכת שמחות פי"א).
<h4>פרק ב</h4>
- בשמחת חתנים
מצינו להקב"ה שהוא אדון כל העולם, ויצר את האדם מאין, התקין לו חופה עם חוה כלתו, ושמח לאדם הראשון בחופתו, ושלח לו מלאכי השרת שיהיו שושביניו לגמול חסד עמו. והוא ברכם ברכת חתנים כדגרסינן בפ"ג מפרקי ר' אליעזר, עשרה חופות עשה הקדוש ברוך הוא לאדם בגן עדן, וכולן של אבנים טובות ומרגליות. והלא לכל חתן אין עושין אלא חופה אחת, ולמלך המשיח עושין י' חופות, שנאמר (יחזקאל כח, יג) בעדן גן אלהים היית כל אבן יקרה מסוכתיך אודם פטדה ויהלום תרשיש שוהם וישפה ספיר נופך וברקת וזהב מלאכת תופיך ונקביך בך ביום הבראך כוננו, הרי אלו עשר חופות. והיו מלאכים מתופפים ומרקדים כנקבות, שנאמר מלאכות תופיך וגו'. וגרסינן נמי במסכת בתרא פרק המוכר את הספינה (עה א) א"ר חמא בר חנינא, עשר חופות עשה לו הקדוש ברוך הוא לאדם הראשון בגן עדן, שנאמר בעדן גן אלהים היית וגו'. מר זוטרא אמר י"א דכתיב כל אבן יקרה. וגרסינן נמי במסכת עירובין פרק עושין פסין (יח ב) ויביאה אל האדם (בראשית ב, כב), מלמד שעשה הקדוש ברוך הוא שושבינות לאדם הראשון. למדה תורה דרך ארץ שיעשה הגדול שושבינות לקטן ולא ירע לו. וגרסינן נמי בבראשית רבה פרק (ז') [ח] (יג), אמר ר' אבהו נטל הקדוש ברוך הוא כוס של ברכה וברכן. אמר רבי יודא בר ר' סימון מיכאל וגבריאל היו שושביניו של אדם הראשון, אמר רבי שמלאי מצינו שהקב"ה מברך חתנים, ומקשט כלות, ומבקר חולים, וקובר מתים, ומנחם אבלים. מברך חתנים, דכתיב (בראשית א, כב) ויברך אותם אלהים וגו'. ומקשט כלות, דכתיב (שם ב, כב) ויבן ה' אלהים את הצלע, בראה וקשטה. מבקר חולים, דכתיב (שם יח, א) וירא אליו ה' באלוני ממרא. קובר מתים, דכתיב (דברים לד, ז) ויקבור אותו בגיא. מנחם אבלים, דכתיב (בראשית כה, יא) ויהי אחרי מות אברהם ויברך אלהים את יצחק בנו. אמר ר' שמואל בר נחמני אומר מראה פנים לאבל, הדא הוא דכתיב עוד בבואו מפדן אדם ויברך אותו. מה ברכה דאמר ר' חייא בשם ר' יונתן ברכת אבלים ברכו.
ואם זה עשה הקדוש ברוך הוא עם בריותיו, מה לעשות לבני אדם שהם חייבים לגמול חסד זה עם זה. והרוצה לידבק בשכינה ילמוד ממדת בוראו, ואם ירגיל במידותיו נמצא שמתדבק בשכינה, כדגרסינן בפ"ק דסוטה (יד א) א"ר חמא בר חנינא, מאי דכתיב אחרי ה' תלכו (דברים יג, ה), וכי אפשר לו לאדם להלוך אחר השכינה, והלא כתיב (שם ד, כד) כי ה' אלהיך אש אוכלה הוא אל קנא, אלא הלך אחר מדותיו של הקדוש ברוך הוא. ומי שהולך אחר מדותיו והולך בדרכיו עליו נאמר (תהילים קכח, א) אשרי כל ירא ה' ההולך בדרכיו יגיע כפיך כי תאכל, רצה לומר כי תאכל בסעודת חתן ותאכל ביגיעת נפשך, כלומר שתהיה מטפח לפניו, כדאיתא במדרש (פדר"א י"ז) למה לא אכלו הכלבים כפות ידיה ורגליה של איזבל, לפי שהיתה מרקדת ומטפחת לפני חתן וכלה. אשריך וטוב לך, כלומר אם לא תהנה מסעודת חתן אם לא שתשמחו ביגיעת כפיך. אז אשריך שתקבל שכר וטוב לך, רצה לומר ומתוך כך תזכה לתורה שנקראת טוב, שנאמר (משלי ד, ב) כי לקח טוב וגו'. כדגרסינן בפ"ק דברכות (ו ב) אמר רב הונא א"ר חלבו, כל הנהנה מסעודת חתן ואינו משמחו עובר בה' קולות כו'. ואם משמחו מה שכרו, אריב"ל זוכה לתורה שנתנה בה' קולות. אשתך כגפן פוריה אחר זה מתחיל במה שראוי לשמחו.
ואיתא במסכת כתובות (טז ב) כיצד מרקדין לפני הכלה, כלה נאה וחסודה. ואמר הכתוב שבשעה שמרקד ומטפח לפניו יש לשבח הכלה ולומר אשתך כגפן פוריה. מה גפן פריו לברכה אף אשתך פריה לברכה, רצה לומר על דרך השורה בלא אשה שורה בלא ברכה, שנאמר (יחזקאל מד, ל) להניח ברכה אל תוך ביתך, כדאיתא במסכת יבמות פרק הבא על יבמתו (סב ב), או נימא פריה ממש, כי במה שהוא מקיים פריה ורביה עמה הוא לו ברכה, כדכתיב (בראשית א, כח) ויברך אותם אלהים ויאמר להם אלהים פרו ורבו. בירכתי ביתך שתהא צנועה ולא תהא יצאנית, וזהו שבח האשה, שנאמר (תהילים מה, יד) כל כבודה בת מלך פנימה. בניך כשתילי זתים, רצה לומר מתוך שהיא צנועה יהיו בניך ממנה כשתילי זתים. והמשילה לזתים מפני שאין לך אילן שאינו מקבל הרכבה חוץ מאילן זית שאינו מקבל הרכבה כלל. וכן הבנים בני אביהם, שהרי אמם צנועה בירכתי הבית לא נזקקה כי אם לבעלה. ועוד המשילם לזתים לכוונה אחרת, והוא שהזית נושא פריו לתשעה חדשים, וכן האשה הזאת בשכר צניעותה אינה מפלת, אבל תלד בניה לתשעה חדשים. וכן דרשו ז"ל בבכורות (ח א) בהמה גסה טהורה לתשעה חדשים, וכנגדה באילן זית.
וכן תמצא במעלות שהם חמשה עשר, שבא הכתוב הזה במעלה הט'. סביב לשלחנך, שלא היו צריכין לבריות אלא סומכין על שלחן אביהם. הנה כי כן יבורך גבר ירא ה', כלומר הנה כי כן יבורך הכלה לפני החתן אותו גבר ירא ה' הנזכר, אשרי כל ירא ה' ההולך בדרכיו. יברכך ה' מציון, על דרך דאיתא בפ"ק דברכות (ו ב) המשמח את החתן, רבי אבהו אמר כאילו הקריב תודה, שנאמר (ירמיה לג, יא) קול ששון וקול שמחה קול חתן וקול כלה, וסיפא דקרא ומביאי תודה בית ה' והוא ציון. לכן יזכה שיהא מבורך מהשם יתברך המשרה שכינתו בציון. וראה בטוב ירושלים, על דרך דאיתא התם בברכות, רב נחמן אמר כאילו בנה אחד מחורבות ירושלים, לכן יזכה לראות בטוב ירושלים. וראה בנים לבניך, בשכר שהוא משמחו שיהיה לו בנים כשתילי זתים יזכה הוא לראות בנים ובני בנים. שלום על ישראל, בשכר שעשה שלום וגרם אהבה ושלום ביניהם יזכה לראות בנים לבנים ובזה יהיה שלום על ישראל. כמו שדרשו בפרק נערה שנתפתתה (כתובות נ א) אמר ריב"ל כיון שבנים לבניך שלום על ישראל דלא אתו לידי חליצה ויבום. רבי שמואל בר נחמני אמר כיון שבנים לבניך שלום על דייני ישראל דלא אתו לאנצויי. או נאמר בזכות שהוא משמח חתן וכלה וגורם שלום ביניהם, יזכה לשמחה שעתיד הקדוש ברוך הוא לשמח את ישראל בזמן הנחמה, כשמחת חתן עם הכלה, כמו שנאמר (ישעיהו סב, ה) ומשוש חתן על כלה ישיש עליך אלהיך. ואז יהיה שלום על ישראל, כי בעבור גמילות חסדים הקדוש ברוך הוא נותן צדקה ושלום בארץ, שנאמר (תהילים פה, יא) חסד ואמת נפגשו צדק ושלום נשקו.
אך עדיין אנו צריכין למודעי למה אמר הכתוב ומשוש חתן על הכלה לא הזכיר רק שמחת חתן. גם רבי חלבו לא אמר רק כל הנהנה מסעודת חתן ואינו משמחו, ולא הזכירו שיש לשמח את הכלה. ועל דרך הפשט נראה כי עיקר המצוה הוא לשמח את החתן, ולשבח ולהלל הכלה לפניו כדי שתהא חביבה עליו, ולא תהא קלה בעיניו לגרשה, אבל אשה בכל דהו ניחא לה. נוסף על הפשט נראה, כי ידוע שעיקר אמונת דת ישראלית הם שלשה עקרים, והם מציאות השם, ותורה מן השמים, ושכר ועונש, כנזכר לעיל בענייני תקיעת ראש השנה (סי' תתה). וכל הכופר באחד מהם נופל הדת בכללה, והן המה השלשה עמודים אשר האמונה והעולם נכון עליהם. ולזה רמזו באומרם בפ"ק דאבות (מ"ב) על שלשה דברים העולם עומד, על התורה, הוא התורה מן השמים, ועל העבודה שהוא מציאות השם יתברך, כי מתוך השם יתברך אשר צונו לעבדו ולשמרו יתאמת מציאות השם, דאם היה העולם קדמון ח"ו לא היה מצוה לנו מצוות, כדכתיב בפרשת ואתחנן (דברים ו, ה) ואהבת את ה' אלהיך בכל לבבך וגו', והיו הדברים האלה אשר אנכי מצוך היום. ופרש"י מהו האהבה, והיו הדברים האלה שמתוך כך אתה מכיר בהקב"ה ומדבק בדרכיו, והוא בספרי (שם לג). ופירושו דאם לא כן היאך תפול אהבה בדבר שלא ראה ולא השיג מעולם, אלא מתוך שהיו הדברים האלה אשר אנכי מצוך היום שהם המצוות שעל ידו אתה מכיר את מי שאמר והיה העולם, שלולא שברא העולם אם היה העולם קדמון ח"ו לא היה מצוה לנו מצוות. ועל ידי שידעת שהוא הבורא שברא את הכל, אתה אוהבו ומתאוה לדעת אותו.
ועל גמילות חסדים הוא שכר ועונש, שהקב"ה גומל לאיש כפרי מעלליו. ואמרו בפרק ארבע מיתות (סנהדרין לח ב) אדם הראשון כופר בעיקר היה, כתיב הכא (הושע ו, ז) המה כאדם עברו ברית, וכתיב התם (בראשית יז, יד) את בריתי הפר, והוא שחוה היסתהו מאלו שלשה עקרים. כי במה שאמר (בראשית ג, ו) ותרא האשה כי טוב העץ למאכל, ופרש"י להיות כאלהים. ובזה כפרה במציאת השם הנקרא טוב, שנאמר (תהילים קמה, ט) טוב ה' לכל, וחשבה שאין אלוה הטוב נמצא, כי טוב הוא העץ וביום אכלי ממנו הייתי כאלהים. ובמה שאמרה וכי תאוה הוא לעינים, חשבה בלבה עיקר הצלחה היא התאוה שהיא לעינים בעודנו חי ורואה, אבל אחר מיתה אין גמול ועונש, הרי כפירת שכר ועונש. ונחמד להשכיל, כלומר העץ הזה הוא נחמד להשכיל כל חכמות הכלולות בחכמת התורה, וממנה משכילין לדעת טוב ורע, דהיינו מצוות עשה ולא תעשה, הרי כפירת תורה מן השמים. ותקח מפריו ותאכל ותתן גם לאישה עמה ויאכל, ואז גרמה מיתה לעצמה ולבעלה. ולכן נצטוותה בשלשה מצוות חלה נדה הדלקה, כנגד כפירת מציאת השם יתברך שהוא ראשית כל ראשית, לכן נצטוות בחלה, ראשית עריסותיכם תרימו (במדבר טו, כ), להורות שיש אלוה נמצא שהוא ראשית כל. וכנגד כפירת שכר ועונש הבא אחר ימי שנותנו שבעים שנה, אז תבא הנשמה למקום טהרה וקדושה, נצטוות שבעת ימים תשב בנדתה ואחר תטהר (ויקרא טו, יט). וכנגד כפירת תורה מן השמים אשר היא נר מצוה ותורה אור (משלי ו, כג), נצטוותה בהדלקת הנר בשבת שהיא בת זוגה של תורה. ומאחר שהזיווג הראשון גרמה מיתה לה ולבעלה, לכן ראוי לשמח החתן שלא ידאג שהזיווג יגרום לו מיתה, רק יראה חיים עם האשה.
וזהו דאיתא במסכת ברכות (לא א) אמרי ליה רבנן לרב המנונא זוטרא בהלולא דמר בריה דרבינא, לישרי לן מר, אמר להו וי לן דמיתנן וי לן דמיתנן, רצה לומר שהיו החכמים שמחים בטוב לב, וראוי להזכיר דבר המעציב ביום השמחה. לכן אמר רב המנונא אף על גב דאנו שמחים ביותר אין אנו צריכים לעשות דבר המעציב, ולא נצטרך לשבר כלי חשוב כמו שעשו הראשונים, כי די לנו בזה שמתוך השמחה הזה אנו זוכרים יום המיתה, כי השמחה היא בשביל שגרמה הזיווג הראשון מיתה לעולם, אם כן מתוך השמחה זו אנו זוכרין יום המיתה. וזהו וי לן דמיתנן, כלומר די לנו עצב בזה, וי לן בזה דמיתנן, כלומר שמתוך כך זוכרין שצריכין אנו למות. אבל על כל פנים מצוה גם כן לשמח הכלה ולרקד לפניה, כמו שמצינו חכמים הראשונים שהיו מרקדים לפניה כדי לחבבה בעיני בעלה. על כן הרוצה להיות חסיד ולאחוז בסנסני דרכי הראשונים, יגמול חסד עם החתנים לשם שמים ויכבדם וישבחם, ומהאל יתברך יבא משכורתו שלמה ויקבל ברכה ושלום.
<h3>חלק רביעי</h3>
- בביקור חולים
<h4>פרק א</h4>
- במעלת ביקור חולים
אמר ר' יצחק בריה דר' יהודה, לעולם יבקש אדם שלא יחלה, שאם חלה אומרים לו הבא זכות ותפטר (שבת לב א). וכיון שחלה האדם מצוה על כל אדם לבקרו, שכן מצינו בהקב"ה שמבקר חולים, כדגרסינן בפ"ק דסוטה (יד א) א"ר חמא בר חנינא, מאי דכתיב אחר ה' אלהיכם תלכו (דברים יג, ה), וכי אפשר לו לאדם להלך אחר שכינה, והלא כתיב (דברים ד, כד) כי ה' אלהיך אש אכלה הוא אל קנא. אלא הלך אחר מידותיו של הקדוש ברוך הוא, הקדוש ברוך הוא מלביש ערומים, דכתיב (בראשית ג, כא) ויעש ה' אלהים לאדם ולאשתו כתנות עור וילבישם, אף אתה הלבש ערומים. הקדוש ברוך הוא מבקר חולים, שנאמר (שם יח, א) וירא אליו ה' באלוני ממרא וגו', אף אתה בקר חולים כו'.
וגרסינן במסכת נדרים פרק אין בין המודר (עי' לט ב) אמר רשב"ל מניין לביקור חולים מן התורה, דכתיב (במדבר טז, כט) אם כמות כל אדם וגו' ופקודת כל אדם יפקד עליהם. מאי משמע, אמר רבא אם כמות כל אדם שהם חולים ומוטלין על מטותיהם ובני אדם מבקרים אותם. וגרסינן נמי במסכת בבא מציעא פרק אלו מציאות (ל ב) תנא רב יוסף והודעת להם (שמות יח, כ) זה בית חייהם. את הדרך, זו גמילות חסדים. ילכו, זו ביקור חולים. בה, זו קבורה כו'. ומצוה גדולה היא לבקר שמתוך כך יבקש עליו רחמים ונמצא כאילו מחיה אותו, כדגרסינן בפרק אין בין המודר (נדרים מ א) רבי חלבו חליש, נפיק אכריז רב כהנא רבי חלבו באיש, לא איכא דקאתי. אמר להו לא בך היה מעשה בתלמיד אחד מתלמידי דרבי עקיבא שחלה ולא נכנסו חכמים לבקרו, ונכנס רבי עקיבא לבקרו, ובשביל שכבד ורבץ לפניו חיה, א"ל רבי החייתני. יצא רבי עקיבא ודרש, כל שאינו מבקר חולים כאילו שופך דמים. כי אתא רב דימי אמר כל המבקר חולה גורם לו שיחיה, וכל שאינו מבקר את החולה גורם לו שימות. מאי גרמא, אלא אימא כל המבקר את החולה מבקש עליו רחמים שיחיה, וכל שאינו מבקר את החולה מבקש עליו רחמים שימות. שימות סלקא דעתך, אלא אימא כל המבקר את החולה מבקש עליו רחמים שיחיה, וכל שאינו מבקר את החולה אינו מבקש עליו רחמים לא שימות ולא שיחיה.
וגדול שכר המבקר חולים, כדגרסינן במסכת שבת פרק מפנין (קכז א) אמר רבי יוחנן, ששה דברים אדם אוכל פירותיהם בעולם הזה והקרן קיימת לעולם הבא, ואחד מהם ביקור חולים. וגרסינן נמי בנדרים פרק אין בין המודר (שם) אמר רב יודא אמר שמואל, כל המבקר את החולה ניצול מדינה של גיהנם, שנאמר (תהילים מא, ב) אשרי משכיל אל דל ביום רעה ימלטהו ה', ואין דל אלא חולה, שנאמר (ישעיה לח, יב) דודי נסע ונגלה מני כאוהל רעי קפדתי כארג חיי מדלה יבצעני מיום עד לילה תשלימני. אי נמי מן הדין קרא מדוע אתה ככה דל בן המלך (שמואל ב' יג, ד). ואין רעה אלא גיהנם, שנאמר (משלי טז, ד) כל פעל ה' למענהו וגם רשע ליום רעה. ואם ביקר מה שכרו, כדאמרינן ניצול מדינה של גיהנם. אלא מה שכרו בעולם הזה, ה' ישמרהו ויחייהו יאושר בארץ (תהילים מא, ג), ישמרהו מיצר הרע ויחייהו מן היסורים. יאושר בארץ, שיהיו הכל מתכבדים בו. ואל תתנהו בנפש אויביו, שיזדמנו לו רעים כנעמן שרפאוהו מצרעתו, ואל יזדמנו לו רעים כרחבעם שחלקו את ממלכתו.
וגרסינן נמי במדרש תהילים (מ"א) אשרי משכיל אל דל וגו', זה שאמר הכתוב מלוה ה' חונן דל (משלי יט, יז). אמר ר"א הקפר, מי שהוא מבקר את החולה מתיש ממנו אחד מששים בחליו, ומי שאינו מבקרו מוסיף אחד משישים לחוליו. דבר אחר אשרי משכיל אל דל, מי שהוא קובר מת מצוה. ר' אבא אומר, מי שהוא משכיל יצר טוב על יצר הרע. ר' אסא אמר, מי שהוא נותן פרוטה לעני, שנאמר (שם) ה' ישמרהו ויחייהו. ורבנן אמרי למי שבורח מן המלכות. מאי טעמא דר"א הקפר דאמר מבקר חולים, דכתיב ה' יסעדנו על ערש דוי. מאי טעמא דמאן דאמר מי שהוא קובר מת מצוה, משום דכתיב יאושר בארץ. מאי טעמא דרבי אבא דאמר משכיל יצר טוב על יצר הרע, משום דכתיב ביום רעה ימלטהו ה', שהוא ממלט יצר טוב מיצר הרע. ומאי טעמא דר' אסא דאמר הנותן פרוטה לעני, משום דכתיב ויחייהו. ומאי טעמייהו דרבנן דאמרי למי שהוא בורח מן המלכות, משום דאמר ואל תתנהו בנפש אויביו. כלל הדברים כל העושה חסד עם נצרך או עם נשבר או עם נדכה שלא על מנת שלא לקבל שכר אלא לשם שמים, שכרו הרבה מאוד.
<h4>פרק ב</h4>
- באיכות ביקור חולים
גרסינן בפרק אין בין המודר (נדרים לט ב) ביקור חולים אין לו שיעור, מאי אין לו שיעור, סבר רב יוסף למימר אין שיעור למתן שכרו. א"ל אביי וכל המצוות יש שיעור למתן שכרן, והא תנן הוי זהיר במצוה קלה כבחמורה שאין אתה יודע מתן שכרן של מצוות (אבות ב, א). אלא אמר אביי אפילו גדול אצל קטן. רבא אמר אפילו ק' פעמים ביום. א"ר אחא בר חנינא כל המבקר את החולה נוטל אחד מששים מחליו, א"ל אביי א"כ נעיילי שיתין גברא ולוקמוהו, א"ל כעשורייתא דבי רבי אמרי ובבן גילו, דתניא רבי אומר בת הנזונת מנכסי אחים נוטלת עישור נכסים. א"ל לרבי לדבריך מי שהניח עשר בנות ובן אחד אין לבן במקום בנות כלום. אמר להם כך אני אומר, ראשונה נוטלת עישור נכסים, שנייה במה שהניחה חברתה, שלישית במה ששיירה חברתה, וחוזרות וחולקות בשוה. רבא ביומא קדמאה דחלש אמר להו לא תגלו מלתא לאיניש דלא ליתרע מזלי, מכאן ואילך אמר להו פוקו אכריזו בשוקא. רבא חלש, דסני לי חדא לי, וכתיב (משלי כד, יז) בנפול אויביך אל תשמח וגו', והשיב וגו' דרחים לי לבעי עלי רחמי (ברכות נה ב).
מכאן הוכיח המהר"י מולן בתשובותיו סי' קצ"ז, שיכול השונא לבקר, ואדרבא מצוה טפי לבקר מאינש אחריני דכופה את יצרו, והאריך בראיות. אף כי חכם אחרון חולק עליו (רמ"א סי' של"ה ס"ב), נראין דבריו, וכן נכון לעשות אם כוונתו לשם שמים. וכתב בספר חסידים סי' שס"א, עני חולה ועשיר חולה, ורבים הולכים לעשיר לכבדו, תלך אתה אצל העני, ואפילו אם העשיר תלמיד חכם, כיון שרבים מצויים אצלו ואצל העני אין הולך אדם. אבל אם תלמיד חכם צריך והעני צריך, כבוד תורה עדיף. ואם תלמיד חכם אינו ירא שמים והעני עם הארץ ירא שמים, וירא שמים קודם שנאמר (משלי טו, ד) ראשית חכמה יראת ה', ואת יראי ה' יכבד, וכתיב אצל ביקור חולים של עני אשרי משכיל אל דל ביום רעה ימלטהו ה', וכתיב ה' יסעדנו על ערש דוי ישמרהו ויחייהו ע"כ (תהילים מא, ב - ד).
ואין מבקרין אותו לא בשלש שעות ראשונות של יום, ולא בשלש שעות אחרונות, כדגרסינן בפרק אין בין המודר (שם) א"ר ששת בריה דרב אידי, לא לסעוד אינש קצירא, כלומר לא לבקר את החולה, לא בתלת שעי קמייתא ולא בתלת שעי בתרייתא דיומא, כי היכא דלא ליסח דעתיה מן רחמי. בתלת שעי קמייתא דניחא דעתיה, פירוש שכל חולה מיקל עליו חליו בבקר ולא יחוש לבקש עליו רחמים. בתלת שעי בתרייתא תקיף חולשיה, פירוש דאז מכביד חליו עליו ויתייאש מלבקש עליו רחמים. ואיתא נמי התם אין מבקרין לא לחולי מעים ולא לחולי העין ולא לחולי הראש. חולי המעים משום כיסופא, חולי העין והראש משום שהדבור קשה להם. הלכך כל חולה דתקיף ליה עלמא וקשה ליה דבורא, אין מבקרין אותו בפניו, אלא נכנסין בבית החיצון ושואלין ודורשין בו מה שצריך לו, ושומעין צערו ומבקשים עליו רחמים (טור יו"ד סי' של"ה).
וגרסינן בפ"ק דשבת (יב ב) ובפרק אין בין המודר (נדרים שם) הנכנס לבקר את החולה, לא ישב לא על גבי המטה, ולא על גבי הכסא, ולא על גבי ספסל, ולא על גבי שרפרף, אלא מתעטף ויושב לפניו, מפני שהשכינה שרויה למעלה מראשותיו, שנאמר (תהילים מא, ד) ה' יסעדנו על ערש דוי. וכתב הר"ן (בחידושיו נדרים שם) איכא מאן דאמר דדוקא כשהחולה שוכב על גבי קרקע, שנמצא שהמבקר גבוה ממקום שכיבה, וכך כתבו התוס' בפ"ק דשבת, וכ"כ הגהות מיימוני בסוף הלכות אבל (פי"ד אות א'). אבל כששוכב על המטה מותר לישב על כסא וספסל, וכן עמא דבר. וכשבאין לפניו מזכירין לו שיתן דעתו על עניניו, דתניא במסכת שמחות משעלה אדם למטה, נכנסין אצלו ואומרים לו דברים מחיים ולא דברים ממתים, שמא הלוית, או שמא הלוך אדם, או שמא הפקדת אצל בני אדם או הפקידו אצלך. פירוש אומרים לו שיתן דעתו על עניניו ואל יפחד מפני זה המות יותר כי אין הדברים ממיתים. כן מצינו ביחזקיה שאמר לו ישעיה צו לביתך כי מת אתה (ישעיה לח, א).
וכתב בספר חסידים (סי' תשכ"ט) שפעמים רוחו של מת בא בחלום לחי שילך עמו. ומה יתרון יש למת, כי פעמים הממונה שלחו או המת המבקש שיתן לו רשות ללכת אחריו, כדי שישוב בתשובה או להכין תקנתו, שהרי נאמר לחזקיה צו לביתך כו'. ובמקום אחר כתב (סי' תשי"ט) כשאדם חולה אל יבטיח עצמו לומר הוא יבריא וירפא ואין צריך לצוות, אלא יאמר עתה בידו ליתן ולצוות ולדבר פן ימות פתאום. וכשמבקש עליו רחמים אם מבקש לפניו יכול לבקש בין בכל לשון בין בלשון הקודש, ושלא בפניו לא יבקש אלא בלשון הקודש כשאר תפלת יחיד, דגרסינן בפ"ק דשבת (יב ב) אמר רבה בר בר חנה כי הוה אזילנא בתריה דר"א לשיולי בתפיחא, פירוש לבקר את החולה, זימנין אמר המקום יפקדינך לשלם, וזימנא אמר רחמנא ידכרינך לשלם, היכי עביד הכי והאמר רב יודא לעולם אל ישאל אדם צרכיו בלשון ארמי, ואמר ר' יוחנן כל השואל צרכיו בלשון ארמי אין מלאכי השרת נזקקין לו, שאין מלאכי השרת מכירים בלשון ארמי. שאני חולה דשכינה עמו, כלומר ואין מתפלל צריך שיזדקקו לו מלאכי השרת להכניס תפלתו.
ויכלול אותו עם חולי ישראל שיאמר המקום ירחם עליך בתוך חולי ישראל, דאמרינן בפ"ק דשבת (יב א), תנו רבנן הנכנס לבקר את החולה בשבת, אומר שבת היא מלזעוק ורפואה קרובה לבא. ר"א אומר יכולה שבת שתרחם בזכותה. ר' יודא אומר המקום ירחם עליך ועל עמו ישראל. ר' יוסי אומר המקום ירחם עליך בתוך חולי עמו ישראל. שבנא איש ירושלים, בכניסתו אומר שלום וביציאתו שבת היא מלזעוק ורפואה קרובה לבא, ורחמיו מרובים ושבתו בשלום. כמאן אזלא הא דאמר רבי חנינא מי שיש לו חולה בתוך ביתו צריך שיערבנו עם חולי ישראל, כמאן כר' יוסי. ופירש רש"י בתוך חולי ישראל, שמתוך שכוללו עם האחרים תפלתו נשמעת בזכותן של רבים. ולכאורה נראה כיון דר' חנינא אתי כר' יוסי הלכה כמותו, וכן פסק הרמב"ן (תורת האדם עמ' י"ח) והטור יו"ד סימן של"ה. ובשבת פסק הטור כשבנא איש ירושלים, וכן היה נוהג מורי הגאון ז"ל. אבל [הרמב"ם] בפרק כ"ד מהלכות שבת (ה"ה) פסק כתנא קמא, וכן רוב העולם נוהגין.
וגרסינן בבבא בתרא בפרק יש נוחלין (קטז א) דרש ר' פנחס בן חמא, מי שיש לו צער או חולה בתוך ביתו ילך אצל חכם ויבקש עליו רחמים, שנאמר (משלי טז, יד) חמת מלך מלאכי מות ואיש חכם יכפרנה. וכן מצינו בחכמי התלמוד, כדאיתא בברכות (לד ב) מעשה שחלה בנו של רבי גמליאל, ושיגר ב' תלמידי חכמים אצל ר' חנינא בן דוסא לבקש רחמים עליו. וכתב בנימוקי יוסף (שם נג. ד"ה מנהג) מנהג זה בצרפת, שכל מי שיש לו חולה מבקש פני הרב התופס ישיבה שיברך אותו. ועכשיו נוהגין לברך את החולה בבית הכנסת. ובשבת כתב מהר"י וויי"ל (סי' קט"ו) כשהיו הרבנים בנורענבערק, והיה גם מהר"ר נתן לשם והיה לשם חולי, ומהר"ן היה רוצה לברכו, ואמרתי שנראה לי שאסור, וראייתי שכתב המיימוני פרק ל' דהלכות שבת (הי"ב) אסור להתענות ולזעוק ולבקש רחמים אפילו על הצרות שהצבור מתענין כו'. ומהר"ן וכל הלומדים שהיו שם הודו לדברי, וכן אני נוהג ע"כ. אכן הר"ן כתב בפ"ק דמסכת תענית (ח: ד"ה ויחיד) על ברייתא דעיר שהקיפוה גוים כו' וז"ל, מפני רוח רעה שנכנס בו רוח שד ורץ והולך שמא יטבע בנהר או יפול וימות, או שהוא חולה ממיני החולאים. ולפי זה יש ללמוד לכל חולי שיש בו סכנת היום שמתריעין עליו בשבת, שלא אמרו מפני רוח רעה אלא מפני שהוא חולי של סכנה ביומו. ואפשר שעל זה סמכו בהרבה מקומות שאמרו מצלאין בשבת. ומכל מקום דוקא שיש בו סכנת היום, שלא שנינו רוח רעה אלא דומיא דספינה מטורפת בים, ויחיד הנרדף מפני גוים עכ"ל. ואני מצאתי בתוספתא דשבת פי"ז (הי"ד) בית שמאי אומרים, אין מתפללין על החולה בשבת ובית הלל מתירין. על כן נראה לי דבמקום סכנות נפשות אין לסמוך אדברי הרבנים הנ"ל, ומברכין אפילו בשבת.
ונוהגין בשעה שמברכין את החולה לקרוא לו שם, דגרסינן במסכת ראש השנה (טז ב) ארבע דברים קורעים גזר דינו של אדם, וחד מינייהו שנוי השם. וכתב בספר חסידים (סי' רמ"ה) אם נגזר עליו על פלוני ששמו כך, הרי הגיע עד שערי מות וקורא לו שם שנוי וחי, כמו יולד בן לנעמי (רות ד, יז) והוא בן רות. כמו ראובן שיש לו בן ונוטה למות, ויבא שמעון ויאמר לאביו ולאמו פלוני בן פלוני הא לכם שקל הא לכם ככר ובשר ויין ואני פודה את בנכם שיהא בני ויחיה, כך עושים למי שאין מתקיימים לו בנים ואין בו משום ניחוש ע"כ.
השם ישים לבנו ליראתו ולעבדו בלבב שלם, ואז יקוים בנו כל המחלה אשר שמתי במצרים לא אשים עליך כי אני ה' רופאיך (שמות טו, כו).
<h4>פרק ג</h4>
- בענין רפואות
תנא דבי ר' ישמעאל ורפא ירפא (שמות כא, יט), מכאן שנתנה רשות לרופא לרפאות, שלא יאמר מה לי לצער הזה שמא אטעה ונמצאתי הורג נפשות (ברכות ס א), אלא ירפא כפי השגת חכמתו והוא שיזהר מפשיעה. וכן לא יאמר הקדוש ברוך הוא מוחץ ואיך ארפא אני, שכן מנהג של בני אדם ברפואות. ובלבד שלא יסיר בטחונו מהשם, ושיהיה בליבו שהכל תלוי ברצונו, ויתפלל תמיד לחזור לרופא שלא יטעה בו ושירפאהו על ידו שהוא שלוחו של מקום, אם זאת כוונתו. ולא יהיה מאשר נאמר עליו (דה"ב טז, יב) גם בחוליו לא דרש את ה' כי אם ברופאים, ובזה סר בטחונו מהשם ושם בשר זרועו ומן ה' יסור לבו. וכתב האבן עזרא (שמות שם) ורפא ירפא לאות שנתן רשות לרופאים לרפא המכות והפצעים שיראו בחוץ, רק כל חולי שהוא בפנים בגוף ביד השם לרפאותו להתיר דבר הרופאים. דברי יחיד הם כי לפי דעתי, כי האמת להאמין ולהשען ישר דרך על בוראו ולא על בינתו. וכן בדרך המזלות ודרך הרפואות, כי הכתוב אמר כי אני ה' רופאך ואין צריך לעשות רופא אחר שותף. וכן אמר והסירותי מחלה מקרבך וברך את לחמך ואת מימיך, והיפך זה אשר לא תוכל להרפא (דברים כח, כז). גם כתוב באסא (דברי הימים שם) גם בחליו לא דרש את ה' כי אם ברופאים. גם כתוב (דברים לב, לט) מחצתי ואני ארפא, כי הוא יכאיב ויחבש (איוב ה, יח). והנה הכתוב הפריש כי לא אמר ורפא ירפא מן הבנין הקל, רק ורפא ירפא שהוא מבנין הכבד, והמכה היא מיד אדם ויוכל לרפאתו אדם. אך מי ירפא מכת הש"י רק הכתוב אמר (הושע ו, א) יך ויחבשנו, וטעם אשר לא תוכל להרפא כאשר תרפא ממכת בן אדם ע"כ. אף שבספרי ראב"ע שלפנינו אינו כל כך באריכות, המקור חיים הביאו בלשון שכתבתי. וכתב עליו מה שאמר והנה הכתוב הפריש כו', רצה לומר כי הקל מזה השורש הוא יוצא כמו אל נא רפא נא לה, וזה הקל ראוי לייחסו להש"י, כי הוא רופא על דרך האמת. אמנם ורפא ירפא שהוא מן הכבד והוא יוצא לשלישי, כלומר שגורם לרפאתו בסמים ובענינים אחרים, אבל אינו רופא ממש.
ורבינו בחיי (שמות שם) כתב, כל רפואה בבשר ודם לא מצאנוהו בכל הכתובים כי אם בדגש. וכן רפאנו את בבל ולא נרפתה (ירמיה נא, ט), אבל בהקב"ה מצינו ברפה, והוא שכתוב (שם יז, יד) רפאני ה' וארפא, וכתיב (תהילים קמז, ג) הרופא לשבורי לב, ארפא משובתם (הושע יד, ה), וירפא אלהים את אבימלך (בראשית כ, יז), כי אני ה' רופאך (שמות טו, כו). והטעם בזה, כי הרפואה בבשר ודם אינה אלא ע"י צער וטורח, הוא שיסבול הסם או המשקה המר. אבל רפואה של הקדוש ברוך הוא בנחת אין שם צער כלל, כי ברכת ה' היא תעשיר ולא יוסיף עצב עמה (משלי יב, כב). ומה שאמרו רז"ל ורפא ירפא מכאן שניתנה רשות לרופא לרפאות, לא אמר אלא במכה שבחוץ, שהכתוב מדבר בה. אבל חולי בפנים אין זה תלוי ביד הרופא, אלא ביד הרופא כל בשר אשר בידו נפש כל חי. הנה ראב"ע מחלק בין מכת האדם למכת השם, ורבינו בחיי מחלק בין מכת פנים למכת חוץ.
והעולם לא נהגו כותייהו בתרוייהו כמו שכתב הרמב"ן פרשת בחקותי (ויקרא כו, יא) וז"ל, הכלל כי בהיות ישראל שלמים והם רבים לא יתנהג ענינם בטבע כלל, לא בגופם ולא בארצם, לא בכללם ולא ביחיד מהם, כי יברך השם לחמם ומימהם, ויסיר מחלה מקרבם עד שלא יצטרכו לרופא. ולא להשתמר בדרך מדרכי רפואות כלל, כמו שאמר כי אני ה' רופאך. וכן היו הצדיקים עושים בזמן הנבואה, גם כי יקרם עון שיחלו לא ידרשו ברופאים רק בנביאים, כאשר היה ענין אסא וחזקיה בחלותו, ואמר הכתוב (דה"ב שם) גם בחליו לא דרש את ה' כי אם ברופאים. ואילו היה דבר הרופאים נהגו בהם מה טעם שיזכיר הרופאים, אין האשם רק בעבור שלא דרש השם. אבל הוא כאשר יאמר אדם פלוני לא אכל מצה בחג המצות כי אם חמץ. אבל הדורש השם בנביא לא ידרוש ברופאים, ומה חלק לרופאים בבית עושי רצון השם, אחר שהבטיח וברך את לחמך ואת מימיך והסירותי מחלה מקרבך, והרופאים אין מעשיהם רק על המאכל והמשקה להזהיר ממנו ולצוות עליו. וכן אמרו (ברכות סד א) כל כ"ב שנין דמלך רבה רב יוסף אפילו אומנא לביתא לא קרא. והמשל להם (במ"ר ט, ג) תרעא דלא פתיח למצות פתיח לאסיא. והוא מאמרם שאין דרכן של בני אדם ברפואות אלא שנהגו (ברכות ס א), שאילו לא היו דרכם ברפואות יחלה האדם כפי אשר יהיה עליו עונש חטאו ויתרפא ברצון ה'. אבל הם נהגו ברפואות והשם הניחם למקרי הטבעים. זהו כוונתם באמרם ורפא ירפא מכאן שנתנה רשות לרופא לרפאות, לא אמרו שנתנה רשות לחולה להתרפאות, אלא כיון שחלה החולה ובא להתרפאות כי נוהג ברפואות, והוא לא היה מעדת השם שחלקם בחיים, אין לרופא לאסור עצמו ברפואתו, לא מפני חשש שמא ימות בידו אחרי שהוא בקי במלאכה ההיא, ולא בעבור שיאמר כי השם לבדו הוא רופא כל בשר שכבר נהגו עכ"ל. וכן כתב בתורת אדם (שער הסכנה) הביאו הטור יורה דיעה סימן של"ו.
ואם הוא כדברי ראב"ע וכדברי רבינו בחיי דסברי מה שדרשו חז"ל שנתנו רשות לרופא לרפאות במכות שחוץ לגוף נאמר, למה הורו לנו חז"ל בכמה דוכתי בתלמוד עניני רפואות, בפרק המוציא במסכת שבת (עז ב), ובפרק מי שאחזו במסכת גיטין (סז ב), ובפרק אין מעמידין במסכת עבודה זרה (כח א), ובפרק אין בין המודר בנדרים (שם), ורובם על עניני מכות פנימים. ואם לא ניתן רשות לרפאות מכות הללו וכי עשו תקנה לעוברי עבירה. גם מה דאיתא בבבא מציעא פרק הפועלים (פה ב) שמואל ירחינאה אסייאה דרבי הוי, חלש ר' בעיניה כו'. והתם במכת פנימית שבאת על ידי השם יתברך מיירי, וחלילה להו לשני מאורות הגדולים לעשות שלא ניתן רשות לעשותו. אלא מה שאמרו שניתן רשות לרופא לרפאות בכל עניני רפואות קמיירי, הן פנימית הן חיצונית, והאי רשות, רשות דמצוה הוא לרפאות, ובכלל פיקוח נפש הוא והזריז הרי זה משובח, ואם מונע עצמו הרי זה שופך דמים. ואפילו יש לו מי שירפאנו, שלא מן הכל אדם זוכה להתרפאות.
לכן אל ימנע אדם עצמו מן הרפואות, ואין להניח האדם לטבע, אלא יבטח בשם ה'. ואם יהיה בקי הרופא אולי יועילוהו בשיכיר חליו וימנעהו שלא יאכל דברים שיכבידו חליו, ויאכילהו דברים המועילים, הן במיני מאכלים הן במיני הסמנין. מיהו לא יתעסק ברפואה אלא אם כן יהא בקי ויודע בחכמה ובמלאכה ולא יהא שם גדול ממנו, אבל כל מי שאינו יודע בטיב מלאכת הרפואה לא יהיה לו עסק בה אם ירצה שלא להתחייב בנפשו, כי רבים חללים הפילה חסרון הידיעה ועצומים כל הרוגיה. ואם שאינו בקי בהוראות איסור והיתר. ובמקום שיש גדול ממנו אין לו להורות. מה לעשות בסכנות נפשות שההא שופך דמים וסופו יורד לגיהנם. ואפילו הבקי אם ריפא שלא ברשות בית דין חייב לשלם, וכל שכן מי שאינו בקי, ואם הרשו בו למי שאינו בקי פטור מדיני אדם וחייב בדיני שמים.
הרופא רשאי ליטול שכר טורחו ובטלתו, אבל שכר לימוד החכמה אסור. שהרי אמרו על לימוד התורה והמצות (נדרים לז א) מה אני בחנם אף אתה בחנם, כל שכן בסכנות נפשות ואבדת הגוף. מי שיש לו סמנין וחבירו חולה וצריך להם, אסור לעלות בדמיהם יותר מן הראוי. ולא עוד אלא אפילו פסקו לו בדמיהם הרבה מפני צורך השעה, אין לו אלא כדי דמיהם לפי ראות אומני הבשמים או הרופאים היודעים סך הסם לפי הרגילות הרופא שהתנה בשכר גדול רשאי, שהרי שכר חכמתו הוא מוכר, ואין לו לחכמה ערך יקרה היא מפנינים וכל חפצים לא ישוו בה. ואף על פי שמצוה עליו לרפאות, שהרי כל מצות עשה המוטלת על כל ישראל אם נזדמנה לאחד ולא עשאה אלא בדמים אין מוציאין ממנו ולא מפקיעין ממנו חיובו, שאין זה דומה לרבית שיוצא בדיינים התורה אמרה וחי אחיך עמך החזר לו מה שלקחת ממנו כדי שיחיה עמך. אבל זה שנתן לו החיים והשלום אינו מן הדין שיקפחו שכרו, דאם לא כן נעלת דלת בפני חולים.
רופא שאסר הנאתו על שמעון וחלה שמעון, אם אין המנהג ליתן לרופא שכר יכול לרפאותו אפילו בידו, ואפילו יש אחר שירפאנו. אבל אם דרך ליתן שכר לרופא לא ירפאנו בחנם לפי שאסור הנאתו על חבירו, לא יגהה ממנו מזורו, אם יכאב עליו בשרו, אם שכיר הוא בא בשכרו (טור סי' של"ו).
<h3>חלק חמישי</h3>
- בהלוית המת וקבורתו והספדו
<h4>פרק א</h4>
- כל עניני עסקי המת
<big>א.</big> הגוסס הרי הוא כחי לכל דבריו (אבל רבתי פ"ג ה"א), לכן אין עושין לו שום דבר שהוא מעניין עיסקי המת. ואין חוצבין לו קבר, ואפילו אם היה גוסס בערב שבת אין חוצבין כדי שאם ימות קודם שבת שיקבר בו ביום. וכתב הרוקח (סי' שט"ז) בשם רב יהודא החסיד, דאין לחפור שום קבר אם אין נותנין את המת בתוכו מבעוד יום, כי כל קבר אשר יחצב וישאר פתוח עד למחר, לא ילכו ימים מועטים שימות אדם מן בני העיר עכ"ל. וכן אסור לגרום למת שימות מהרה, כגון מי שהוא גוסס זמן ארוך ולא יוכל להפרד אסור להשמיט הכר והכסת מתחתיו, מכח שאומרים שיש נוצות מקצת עופות שגורמין זה, וכן לא יזיזנו ממקומו. וכן אסור לשום מפתחות בית הכנסת תחת ראשו כדי שיפרד. אבל אם שם דבר שגורם עיכוב יציאת הנפש, כגון יש סמוך לאותו בית קול דופק כגון חוטב עצים, או שיש מלח על לשונו, ואלו מעכבים יציאת הנפש, מותר להסירו משם דאין בזה מעשה כלל אלא שמסיר המונע.
<big>ב.</big> כתב הכלבו (סי' קיד) כתב (הרוקח) [הרב] (ארחות חיים אבל סי' ד'), כיון שנטה אדם למות אין רשאי ליפרד ממנו כדי שלא תצא נפשו והוא יחידי וימות בעגמת נפש, מפני שהנפש משתוממת בשעה שהיא יוצאת מן הגוף. ועוד שמא יקשו איבריו ויבא לידי גנות ע"כ. ומצוה לעמוד על האדם בשעת יציאת נשמה, שנאמר (תהילים מט, יא) ויחי עוד לנצח לא יראה השחת כי יראה חכמים ימותו וגו'. וכתב בספר חסידים (סי' תשמ"ב) מי שיושב לפני חולה בשעה שנוטה למות, ואין שם אדם אחר שידע בענין המת לעיין עליו מתי תצא נפשו, ויפשוט אבריו ויעצים עיניו ויעסוק בו, והגיע זמן תפלה אל יצא משם להתפלל.
<big>ג.</big> כתב הכלבו (שם) מנהג לשפוך כל המים שאובים שבשכונת המת. וטעם המנהג לסימן שידעו הכל שיש בו מקרה מות, ולא יהיה מודיע בפה ויהיה מוציא דבה. ויש אומרים כי הטעם לפי שמלאך המות מפיל במים טפת סם המות. וטעם הראשון כתבוהו התוספות בפרק אלו מגלחין. ולפי הטעם הזה אם אין שופך אותן אין חשש לשתותן. אבל יש לחוש לטעם השני, ואין לשתותן אלא על הארץ ישפכנו, כמו שכתב התשב"ץ (סי' תמ"ב) פעם אחת נפטר מת אחד בבית אחד ושתה אחד מן המים שהיו בבית בשעת פטירת המת, וכשראה החכם גער בו שלא לשתות בשעת פטירת המת, ולאחר שעה קלה יצאה נשמתו של אותו ששתה. ושאלו לחכם מה ראית שגערת בו, אמר אני ראיתי את המלאך המות ששפשף את סכינו במים שהיו באותו הבית לאחר פטירת המת עכ"ל. בסימן תמ"ז כתב עוד טעם למנהג זה, שכשמתה מרים הנביאה פסק הבאר, דכתיב (במדבר כ, ב) ולא היו מים לעדה, שבזכותה היה הבאר הולך, ואנו מרמזין לזה שהוא גדול ובדין הוא שיפסקו המים בשבילו.
<big>ד.</big> כתב עוד התשב"ץ (שם) מדרש, מה שמטהרין המת לפי שכשהנשמה יוצא מן הגוף רואה פני השכינה, ומחמת פחד פולטת זרע ומטמא את הגוף. והספר חסידים (סי' תק"ס) כתב כלעומת שבא כן ילך (קהלת ה, טו), כשנולד רוחצים אותו וכשמת רוחצים אותו. וכתב הרוקח (סי' שט"ז) בשם רבינו יהודה החסיד, דכשמטהרין את המת אין מהפכין את הדף שטהרוהו עליו, כי יש סכנה שמא ימות אחד בתוך ג' ימים. וכתב עוד כשמוציאין המת מן הבית יש ליזהר שלא יצא אדם ראשון.
<big>ה.</big> כשהמת קבור אז ילקטו עשבים ויאמרו יציצו ויפרחו מעיר כעשב השדה (תהילים עב, טז). ויש לוקחין וזורקין עפר, ואומרים זכור כי עפר אנחנו. מה שנוהגין לתלוש העשבים, כתבו הרוקח (שם) והתשב"ץ (שם) נרמז מהאי קרא יציצו ויפרחו מעיר כעשב השדה, שיהו מציצין המתים כמו עשב בתחיית המתים, ולפי שנמשלו לעשב תולשים העשב. ומה שמשליכים אחוריהם ולא לפניהם, שראיתי במדרש שהנשמה מלווה את הגוף של מת עד הקבר, ואינה רשאית לחזור לאחוריה עד שיתנו לה הקהל רשות, וזריקה לאחורה הוא סימן לרשות, כמו תלכי למנוחייכי. וכתב עוד מה שנוטלין ידיהם כשבאין מן המת לקוברו, זהו סימן שלא מת בעון הקהל, כלומר ידינו לא היו במיתת האיש הזה. כדאמרינן גבי עגלה ערופה (דברים כא, ז) ורחצו ידיהם ואמרו ידינו לא שפכו ועינינו לא ראו כפר לעמך ישראל. והטור יורה דעה (סי' שע"ו) כתב ונהגו לקנח בעפר ולתלוש עשב מן המחובר, ולרחוץ ידיהם במים. והם אומרים שהן רומזים ליצירת אדם, כענין שאמרו בהגדה (ירושלמי סוטה פ"ב ה"ב) ולקח הכהן מים קדושים בכלי חרס ומן העפר (במדבר ה, יז), למה מים ועפר, שתחילתה מן המים וסופה לעפר, לפיכך נבדקת במים ועפר אם טהורה היא כברייתה, ואם לאו חוזרת לעפר. וכן המים ועפר אלו רמז ליצירה ולמיתה, והעשב רמז לתחיית המתים, כענין שנאמר (תהילים עב, טז) ויציצו מעיר כעשב הארץ, וכן כתב הרמב"ן בתורת האדם (שער האבל ענין ההתחלה).
וכתב עוד על מה שנהגו לקנח בעפר ולתלוש עשב ולרחוץ ידיהם, מפי אחד מרבותי שמעתי קבלה בידו שהוא רמז לטהרת הטומאה, לומר טומאה זו אינה נטהרת אלא כבעין ג' דברים הללו מים ואפר פרה ואזוב, זה טעם יפה עכ"ל. ואף על גב דאין אנו נוהגין לקנח בעפר, יש לתלוש עשבים עם עפר, לזכור שלשתן אלו. וכן כתב הכלבו (סי' קי"ד) תולשין עשבים בצרור עפרם וזורקין על ראשם דרך צער, על דרך ויזרקו עפר על ראשיהם השמימה (איוב ב, יב) עכ"ל. אף כי הוא כתב כן מטעם אחר ולא מהטעמים דלעיל, נכון לנהוג כוותיה, כדי לרמוז לדברים הללו שבשני הטעמים דלעיל כי נכונים הן. ורבינו בחיי בפרשת חקת (במדבר יט, יא) כתב טעם לרחיצת ידים, שהוא רמז לתחיית המתים, שכל העולם יהיה נזהר מן הטומאות, הוא שאמר הנביא וזרקתי עליכם מים טהורים וטהרתם (יחזקאל לו, ה).
ומהר"י מולי"ן בתשובה סימן כ"ג כתב, יפה עושין שרוחצין ידיהם, ומשום רוח הטומאה השורה בבית הקברות שתשרה עליו רוח הטומאה, ונטילת ידים מעבירו. דמהאי טעמא נטלינן שחרית, דשינה אחת מס' במיתה משום בת מלך (שבת קח ב). וכמה מיני נטילות מנו רבותינו פרק ערבי פסחים (קיא ב) דמעביר רוחות רעות. ונטילה שאחר המת מנהגא הוא ואסמכוה אקרא ירחצו א'ת ידיה'ם סופי תיבות מת, כך נמצא בנימוקים. ומקובלני מפי מורי ז"ל שיש לרחוץ גם הפנים, על שם ובלע המות לנצח ומחה אלהים דמעה מעל כל פנים וגו' (ישעיה כה, ח). ושוב מצאתי כן ברוקח (סי' שט"ז), ועיקר הטעם להעביר רוח הטומאה כדלעיל, דמשום דמלאך המות מרקד בין הנשים בחזירתן כדאיתא בברכות (נא א), אלמא דמתלוה עם החוזרים. וכמו שפירש רשב"ם בפרק המוכר פירות (ב"ב ק. ד"ה משבעה) שהשדים מתלוים עם החוזרים ע"כ. ומפני זה יושבים גם כן ג' פעמים, דכל זמן שיושבין בורחין ממנו, ולכן נוהגין לומר ויהי נועם. ויש לכפול אורך ימים כמו שכתבתי לעיל סימן שצ"ב בעמוד העבודה. אז מתחילין יושב בסתר עד כי אתה ה' מחסי כדלעיל, לא כאותן המתחילים יושב בסתר עד אליך לא יגש, ולא ידעו ולא יבינו מה ידברו. וכתב בתשובת מהרי"ל (סי' כ"ג) שיש להקפיד מאוד שלא יכנוס אדם לבית אחר קודם שירחץ וישב ג' פעמים בחצר בית הכנסת, ומנהג אבותינו תורה היא. וכתב התשב"ץ (סי' תמ"ז) כי הקדמונים החרימו שלא ליטול מן הנהר, כי פעם אחת בקשו גויים עלילה והרגו כמה יהודים.
וגרסינן במועד קטן (כט א) א"ר לוי, הנפטר מחברו אל יאמר לו לך בשלום אלא לך לשלום, שהרי יתרו אמר לו למשה לך לשלום (שמות ד, יח) עלה והצליח, דוד שאמר לאבשלום לך בשלום (שמואל ב' טו, ט) הלך ונתלה. והנפטר מן המת אל יאמר לו לך לשלום אלא לך בשלום, שנאמר (בראשית טו, טו) ואתה תבוא אל אבותיך בשלום. ופירשוהו רש"י והתוס', והנפטר מן המת, כשהיו מוליכין ארונות ממקום למקום לקבורה היו מלוין אותו מעיר לעיר, וחוזרין אלו ומלווין אחרים אותו משם והלאה, והחוזרין קרי נפטרין ונוטלין רשות להפטר ממנו.
וכתב מהרר"י חביב בביאורו (עין יעקב שם) הנפטר מן המת אל יאמר לו לך לשלום, וכפי הפשט הוא טעם אמתי ונכון בנוי על שורש אמיתי הקדום אצלנו, והוא כי כל איש ישראל חייב להשתדל בהיותו בחיים לעשות רצון אבינו שבשמים בעיון ובמעשה, ועולם הבא הוא עולם הגמול, כמו שאמרו חז"ל (ע"ז ג א) היום לעשותם ומחר ליטול שכרם. ואם יתחייב לכל נפטר מן המת שלא יאמר לו לך לשלום, שהכוונה בו להשתדל איך ישיג השלום, אלא לך בשלום, שרצה לומר עם השלום אשר יגעת בו בהיות בחיים. ומטעם זה הנפטר מן החי יאמר לו בהפך לך לשלום, שרוצה לומר להוסיף על שלמותך כל ימי חייך, ואל יאמר לו לך בשלום, שזה יורה שילך בשלום, שכבר דרש עד היום ולא יוסיף עוד חס ושלום.
<h4>פרק ב</h4>
- בהלוית המת וקבורתו
לויה למת וקבורתו היא גמילות חסדים עם החיים ועם המתים. ולקיים מצוה זאת מתבטלין בני אדם מכל דבר אחר, ואפילו מתלמוד תורה שהיא מצוה שקולה כנגד כל המצות כולן, כדגרסינן במגלה פרק בני העיר (כט א) ובכתובות פרק האשה שנתארמלה (יז א), תנו רבנן מבטלין תלמוד תורה להוצאת המת ולהכנסת כלה לחופה. אמרו עליו על ר' יודא בר אילעאי, שהיה מבטל תלמוד תורה להוצאת המת ולהכנסת כלה. במה דברים אמורים בשאין שם כל צרכו, אבל יש שם כל צרכו אין מבטלין. וכמה כל צרכו, א"ר שמואל בר אויא משמיה דרב פפא תליסר אלפי גברי ושיתא אלפי שיפורא, ואמרי לה תריסר אלפי גברי ומנייהו שיתא אלפי שיפורא. אמר רב ששת ואיתימא ר' אמי, ואיתימא ר' יוחנן, כנתינתה כך נטילתה, מה נתינתה בששים רבוא אף נטילתה בששים רבוא. והני מילי למאן דקרי, אבל למאן דמתני, פירוש לאחרים לית ליה שיעורא. ולמאן דלא קרי ותני, כתב בהלכות גדולות (הל' אבל) שכיון שיש לו מי שמתעסק עמו אין צריך להתבטל בשבילו. ורב נטרונאי כתב, דכי ליכא עשרה מבטלין. וכתב הרמב"ן (תורת האדם עמ' ק"ד) דטעמא דמסתבר הוא, דהא איכא שורה וקדיש וברכת אבלים דבעי עשרה. וכתב עוד דאין צריך שידע בודאי שיש לו כל צרכו, אלא כיון שיש בעיר מי שראוי לעסוק בו אין צריך לראות אם יש מי שיעסוק בו, אלא כיון שיש מי שיעסוק תלמוד תורה קודם. והרא"ש כתב במסכת מועד קטן (סי' ס"א) והתוס' (כתובות שם ד"ה אבל) ורש"י פרק ב' דכתובות בשם השאלתות כדברי בה"ג, ולא הביאו חולק בדבר. והריטב"א בפ"ב דכתובות (יז א) כתב בלשון הזה, למאן דלא קרי ותני אמרו בשאלתות דבעשרה סגי. ומיהו כתב בספר מצות לר"ם מקוצי, דעכשיו בכל אדם מישראל מבטלין מן הסתם, שכולם מלאים מצות כרימון, ואין לך אחד מישראל שאינו או במקרא או במשנה, ולאשה בעשרה סגי לה, עכ"ל הריטב"א. וכן נהגו באשה ותינוק לקולא.
ונראה דאף מי שסובר דאשה דינה כמאן דלא קרי ותני, הני נשי דתלמידי חכמים אשר מצפין יום ולילה לביאת בעליהן מבית המדרש, ואז מאכילין ומשקין אותן, דינן כמי שקרו ותנו בעצמן, כדאיתא במסכת יומא שוא לכם משכימי קום מאחרי שבת אוכלי לחם העצבים כן יתן לידידו שינה (תהילים קכז, ב). א"ר יצחק אלו נשותיהן של תלמידי חכמים שמנדדות שינה מעיניהם בעולם הזה וזוכות לחיי העולם הבא.
וכל זה לא איירי אלא בשעת הוצאתן שצריכין להתבטל ללוותו, אבל כל זמן שמוטל לקוברו אין מבטלין בשבילו תלמוד תורה, אלא אם יש חבורות בעיר שכל אחת מתעסקת יומה, אותה שאינה יומה מותרת בין בתלמוד בין בשאר מלאכות. ובשעת הוצאתה מבטלין כל שאר מלאכות ובאין ללוותו אפילו אי לא קרי ותני, דלא מפלגינן בין קרי ותני אלא בביטול תלמוד תורה, אבל בשאר מלאכות אפילו אי לא קרי ותני הכל בטלים ובאין ללוותו. ואם אין חבורות בעיר כל בעלי מלאכות צריכין להתבטל ולהעסק בו עד שיקבר, אבל מתלמוד תורה אין צריכין להתבטל אלא בשעת הוצאתו כדפרישית, ואיתא בפרק מי שמתו (ברכות יח א) אמר רחבה אמר רב יודא אמר רב, הרואה המת ואינו מלוהו עובר משום לועג לרש חרף עושהו. וכתב הר"ר יונה (יא. ד"ה כל) כל הרואה את המת ואינו מלווהו, כלומר אעפ"י שאינו נושאים אותו לקוברו, כיון שרואה שנושאים אותו בדרך ואינו מלוה אותו עובר משום לועג לרש, ואם לווהו מה שכרו, עליו הכתוב אומר (משלי יט, יז) מלוה ה' חונן דל.
ירושלמי (בכורים פ"ג ה"ג) א"ר יוסי אילין דקיימי מקמי מיתא לא קיימי אלא מקמי אילין דגמלין ליה חסד. וכתב הרי"ץ גיאות (הל' אבל עמ' ריג) שמע מינה עומדין לפני המת, וכן ראינו חסידים ואנשי מעשה עושים. רצה לומר במקום שאין צריכין ללוותו צריכין לעמוד מפניו. ואין ראוי לקבור צדיק אצל רשע ורשע אצל צדיק, וראייה מאלישע שנאמר (מלכים ב' יג, כא) ויהי הם קוברים איש וכו' וישליכו האיש בקבר אלישע ויחי ויקם על רגליו. ואמרו רז"ל בפרק נגמר הדין (סנהדרין מז א) על רגליו עמד ולביתו לא הלך כדי שלא ישארו עצמותיו אצל עצמות אלישע. וכן אין קוברין צדיק וכשר בינוני אצל חסיד מופלג, כההוא צורבא מרבנן דאמרי בפרק אלו מגלחין (מו"ק יז א) עיילוה למערתא דחסידי ולא קבלוה, למערתא דדיייני וקבלוה דעבד כר' אלעאי כו'. ואיתא בפרק הפועלים (ב"מ פג ב) כשבאו לקבור את ר"א בר שמעון, אמרו יקבר הבן אצל האב, לא הניחם נחש לקברו לפי שלא סבל עמו צער מערה. וכתב הציוני פרשת ויחי, וא"ת מה מזיק לאב או לצדיק אחר להקבר אצלם. אלא כשהצדיקים נחים על משכבותם מגלין להם רזין עליונים ותחתונים, ואם נקבר אחר אצלם שאין לשוה להם במעלתם, ימעטו העליונים מלהגיד להם סודות אשר בהם יהנו כאילו יאכלו כל טוב שבעולם הזה. וכן ר' יהושע בן לוי הלך עם אליהו עד ר' שמעון בן יוחאי, א"ל אליהו לר' שמעון אם ברשותך יכנוס ריב"ל לשאול לך הלכה ממה שאמרת, א"ל אם נראה הקשת בימיו אינו ראוי לבא אלי. ולמה היה קשה לו, כי היה ירא פן ימעיטו לו סתרי עליונים ורזי תחתונים בעבור ר' יהושע בן לוי, וא"ת אם נקברים זה אצל זה מה מזיק להם הלא הנשמות אינם יחד. אלא לבסוף מניחין הנשמות על העצמות, ומדברים תמיד עם המתים והנשמות חוזרות אצל עצמות. וידוע למקובלים שבעצמות של אדם יש דעת לשמוע ויכולת בהם להפוך את עצמם אם יעשום מרובעות מכל צד, ולא אוכל לפרש פן יחטאו בהם אנשי און כאשר כתב איש סודי רזיי.
שוב כתב, אם אין תחייה ואין דעת לרוח אחרי צאתה מן הגוף כשמת, אם כן למה צוה יעקב אבינו ע"ה לקברו אצל אבותיו. הנה יש מחכמי חיצונית אומרים מופת אמיתי שיוכל אדם לדעת שאין הרוח מת במיתת הגוף, שהרי אדם יוכל לתקן מעצמות המתים קוביאות, שכל מי שירצה להרויח בשחוק ירויח כחפצו כמבואר, עכ"ל בפרשת ויחי. ובפרשת בשלח הוסיף וכתב וז"ל, כתב סודי רזי למה צוו יעקב ויוסף להעלות עצמותיהן לארץ ישראל. הוא טעם מבואר ממה שנאמר (ירמיה ח, א) ביום ההוא יוציאו עצמות מלכי יהודה ושטחום לשמש וגו', כי היו מכוונים לצערם שלא יבא להם מנוחה אפילו אחר מיתתם. כההוא עובדא דמלכה אחת תקנה מן שיני אויביה קוביאות לווצ"ו בל"ש, ומן שיני אויביה ט"ז מלמטה וט"ז מלמעלה לשחוק שקאק"י, כדי שלא יהא להם מנוחה, וכן השחוק עוד היום ט"ז שחורים וט"ז לבנים. לכך יוציאו עצמות מלכי יהודה ואת עצמות שריו ושטחום האויבים כדי לשחק בהן לצערם כל הימים, דוגמת עצמות יוסף שהיו מגולגלים עד בואם אל המנוחה כי עוד רוח עליהם כאשר ביארנו.
וכתב רבינו ירוחם (נתיב כ"ח ח"א) בשם רבינו יהודא החסיד (צוואה אות א') אין לקבור ב' מתים יחד שהיו שונאים זה את זה, שאף במותם אין להם מנוחה יחד. וכן כתב הרוקח (סי' שט"ז) בשם החסיד ז"ל.
<h4>פרק ג</h4>
- בעניני הספד
מצוה גדולה להספיד על המת כראוי. ומצותו שירים קולו לומר עליו דברים המשברים הלב כדי להרבות בכייה, כדאיתא בפ"ק דברכות (ו ב) אגרא דהספדא דלויי. ופירש הרמב"ן (שם) דלויי שיגביה קולו בהספד על החכמים והכשרים, כדאמרינן (שבת קנג א) אחים לי בהספדאי דהתם קאימנא, ויש להזכיר שבחו, ואסור להפליג יותר מדאי, אלא מזכירין מדותיו הטובות שבו ומוסיפין קצת, רק שלא יפליג ביותר. ואם לא היה בו מדות טובות כלל לא יזכיר עליו. וחכם וחסיד מזכירין להם חכמתן וחסידות. וכל המזכיר על מי שלא היה בו כלל מי שמוסיף להפליג יותר מדאי על מה שהיה בו, גורם רע לעצמו ולמת, כדאיתא באבל רבתי (פ"ג ה"ה) ובברכות פרק הרואה (סב א), אמר רשב"ג כשם שנפרעין מן המתים כך נפרעים מן הספדנים כו'. ופירש הרא"ש בפרק אלו מגלחין (מו"ק פ"ג סי' ס"ג) נפרעים מן המתים כשמספידים את המת דבר שאין בו כלל הוא לו למזכרת עון.
והמספידו כראוי שכרו הרבה מאד, כדאיתא בפרק האורג (שבת קה ב) תניא מפני מה בניו ובנותיו של אדם מתים כשהם קטנים, כדי שיבכה ויתאבל על אדם כשר. אטו עירבונא שקלי מיניה, אלא מפני שלא בכה והתאבל על אדם כשר, שכל הבוכה ומתאבל על אדם כשר מוחלין לו על עונותיו בשביל כבוד שעשה. וגרסינן נמי התם, אמר ר"ש בן פזי אמר ריב"ל משום בר קפרא, כל המוריד דמעות על אדם כשר הקדוש ברוך הוא סופרן ומניחן בבית גנזיו, שנאמר (תהילים נו, ט) נודי ספרת אתה שימה דמעתי וגו'. אבל מי שמתעצל בהספדו של חכם עונשו גדול, כדאיתא התם אמר רב יהודא אמר רב, כל המתעצל בהספדו של אדם כשר ראוי לקברו חיים בחייו, שנאמר (יהושע כד, ל) ויקברו אותו בגבול נחלתו בתמנת סרח אשר בהר אפרים מצפון להר געש. מאי להר געש, מלמד שגעש עליהם ההר לקוברן.
ויש להקשות על מאמר זה, מה ענין עונש זה למתעצל בהספדו של חכם, והלא כל מדותיו של הקדוש ברוך הוא מדה כנגד מדה, כדאיתא נמי במאמר הסמוך לזה, א"ר חייא בר אבא א"ר יוחנן כל המתעצל בהספדו של חכם אינו מאריך ימים מדה כנגד מדה. פירש רש"י הוא לא נתאבל על שנקצרו ימי החכם אף לחייו לא יחושו מן השמים. ונראה ליישב דעונש זה גם כן מדה כנגד מדה, והוא כי ידוע הוא שכל זמן שאדם בחיים חיותו, אי אפשר לספר בשבחו, שמתוך שמרבין לספר בשבחו יש שם שמזכירין גנותו, יש משנאה ויש מקנאה, ולזה אמר שלמה ע"ה (משלי כז, יד) מברך רעהו בקול גדול בבוקר השכם קללה תחשב לו. ואיתא נמי בפרק גט פשוט (ב"ב קסד ב) תני רב דימי אחוה דרב ספרא, לעולם אל יספר אדם בטובתו של חבירו, שמתוך טובתו בא לידי רעתו. אבל לאחר מותו של אדם יכול לספר עד תכלית שבחו, ויהיה לו לשם ולתהלה, כי כולם כאחד עונים ואומרים ברוך יאמרו. ולזה הזהירו חכמים בחי שלא לספר בשבחו כדלעיל, אבל במת הזהירו בהיפוך שיש לספר בשבחו, ואפילו להוסיף מעט, כדאיתא באבל רבתי (שם) אין מוסיפין בתחלה אבל מוסיפין על העיקר. פירוש אין מספידין בכבוד מי שאינו ראוי לכך בשעת הספד, אבל אם היה ראוי בכבוד מועט מאריכין בכבוד ומוסיפין מקצת. וזהו שאמר שלמה המלך ע"ה (קהלת ד, ב) ושבח אני המתים שכבר מתו מן החיים אשר חיים עודנה. כי במתים לא זו שיוכל לשבחם עד תכלית שבחם בלי מונע, אלא הוא אפילו מצווה לשבחם. ואמר שהוא מקיים מצוה זו ומשבח המתים, וזהו משבח אני את המתים וגו' מן החיים אשר חיים עדנה, כי אנכי משבח את החיים שלא אוכל לשבחו עד תכלית שבחו, ואדרבה שבחו הוא גנותו. וזה שמתעצל בהספד ולא רצה לספר בשבחו של מת כאילו הוא חי שאין מספרין בשבחו. נמצא במה שהוא לא רצה לספר בשבחו של קבור כאילו הוא חי, לכן ראוי הוא לקוברו חיים מדה כנגד מדה. ולפי זה מאי דקאמר תלמודא מדה כנגד מדה אתרוייהו קאי.
וכשבני אדם מספידין על אדם כשר על פחד עצמם מספידים, מאחר שתחלת הקללה על אדם כשר, מה יעשו האחרים שהם מזומנים למקריים. כדגרסינן בפרק אלו מגלחין (מו"ק כה ב) א"ל רב אשי לבר קפוק, ההוא יומא מאי אמרת, כלומר כי נח נפשיה דרב אשי אמר בארזים נפלה שלהבת מה יעשו איזובי הקיר, לויתן בחכה הועלה מה יעשו דגי הרקק, בנחל שוטף נפלה חכה מה יעשו גבים קטנים. א"ל בר אבין ח"ו דחכה ושלהבת אמינא בצדיקי, אלא מאי אמרת בכו לאובדים ולא לאבדה, שהוא למנוחה ואנן לאנחה. וזהו שאמר ירמיה (כב, י) אל תבכו למת ואל תנודו לו בכו בכו להולך, כלומר אל תבכו למת שהוא האבדה, אלא להולכים אחריו שהם האובדים, כי המה לאנחה, אבל המת למנוחה. וזהו שמסיים בקרא כי לא ישוב עוד, רצה לומר לעולם הזה, וראה את ארץ מולדתו, רצה לומר הוא מקום מחצבה אשר ממנה נחצב והוא העולם הנשמות, אשר שם ישובו כולם ויתענגו ברב טוב. והנה אומרו כי לא ישוב עוד וראה את ארץ מולדתו כאילו אמר לא ישוב עוד לעולם הזה, רק אל ארץ מולדתו ושבה אל בית אביה אשר משתוקקת אליו תמיד. על כן כל בן דעת יאנח על כל אדם הבא עליו שום מקרה, וכל שכן על הפטירה שהיא רשת פרושה על כל אדם, וההתחלה מקלקלת את השורה, ויפחד על עצמו וישוב בתשובה.
וזהו שאמרו רז"ל בפרק אלו מגלחין (שם כח א) למה נסמכה מיתת מרים לפרה אדומה, לומר לך מה פרה אדומה מכפרת אף מיתתן של צדיקים מכפרת. רצה לומר על דרך בקרובי אקדש ועל פני העם אכבד (ויקרא י, ג), כשהקב"ה עושה דין בצדיקים מתיירא מתעלה ומתקלס (רש"י שם). אם כך באלו כל שכן ברשעים. וכן הוא אומר (תהילים סח, לו) נורא אלהים ממקדשיך, אל תקרי ממקדשיך אלא ממקודשיך. הרי מתוך מיתת הצדיקים ישימו על לב, ויפחדו על עצמם ויהרהרו בתשובה ומתוך כך מתכפרת עון.
אך עדיין קשה, דהתם הפרה עצמה היא מכפרת, וכאן ע"י מיתתו נתגלגל ונסתבב הדבר שבאים לידי כפרת עון. ועוד למה נסמכה לפרה אדומה ולא לשאר קרבנות שבפרשת פנחס. ונראה לפרש כשם שיש מזבח למטה כך יש מזבח למעלה. וכהן המקריב למטה הוא אהרן, והמקריב למעלה הוא מיכאל. ושניהם רמוזים בחד קרא, כי ה' נראה אליכם (ויקרא ט, ד). "נראה" הוא אותיות "אהרן", "אליכם" הוא אותיות "מיכאל" (זוהר ח"ג ק"ג ע"א), רצה לומר ע"י מיכאל ואהרן המקריבים ה' נראה אליכם. ואיתא במדרש (עי' תוס' מנחות קי. וזוהר ח"ג ל' ע"ב) מיכאל שר הגדול מקריב נשמתן של צדיקים על המזבח של מעלה, ועל זה תקנו ואשי ישראל ותפלתן. ופירושו אישי ישראל עצמן שנקרבים ע"י מיכאל, גם תפלתן של ישראל הכל תקבל ברצון, כמו שכתב הטור או"ח סי' ק"ך, הרי שכמו שבזמן שבית המקדש קיים היו הקרבנות לרצון לפני ה' לכפר על נפשותם, כך בזמן חורבנו הם נשמת הצדיקים לרצון לפני ה'. ולכן אף על פי שאין עתה עבודה מתפללין ואישי ישראל ותפלתן תקבל ברצון כנזכר. וצדיק מת כדי שיקריב נשמתו לפני ה' לרצון, ואז צדקו דבריהם מה קרבנות מכפרים אף מיתת צדיקים מכפרת.
ולכן נסמכה לפרה אדומה, מה פרה אדומה שמטמאת העוסקים ומטהרת הטמאים, אף מיתת צדיקים הוא עצמו הולך למיתה ומכפר לאחרים. וכמו שדרשו רז"ל (תנחומא חוקת ז') ד' דברים יצר הרע משיב עליהן וכתיב בהן חוקה, אשת אח, כלאים, שעיר המשתלח, פרה אדומה. אשת אח, דכתיב (ויקרא יח, טז) ערות אשת אחיך לא תגלה, וכתיב בה (שם כ, כב) ושמרתם את כל חקותי. ואם מת בלא בנים ולא נתן לה גט יבמה יבא עליה (דברים כה, ה). כלאים, דכתיב (שם כב, יא) לא תלבש שעטנז, וסדין בציצית של תכלת שהוא של צמר מותר. שעיר המשתלח, דכתיב (ויקרא טז, כו) והמשלח השעיר לעזאזל יכבס בגדיו, והוא עצמו הולך למיתה ומכפר לאחרים. פרה אדומה דתנן כל העוסקים בפרה כו'. הרי שמדמה מיתת שעיר שהוא מכפר ועצמו הולך למיתה, כן בדמיון זה דמוהו מיתת צדיק שהולך למיתה ומכפר לאחרים, אשר לזה מתפללין ואישי ישראל ותפלתן. וישובב אל עליון דברים להויתן, לוים לשירן וכהנים לעבודתן, וישראל אל נוה איתן, עינינו תראנה ירושלים גינת ביתן, וארמון על משפטו היכל ידביר על מכונתן, ובנות יהודה בשלוותן, וערבה לה' מנחת יהודה כימי עולם וכשנים בקדמותן, יעלו על רצון מזבחו תמידין כסדרן ומוספין כהלכתן, ויגונן עלינו בסוכת לויתן, וישיש עלינו כמשוש חתן.
<h3>חלק ששי</h3>
- לנחם אבלים
טוב ללכת אל בית האבל מלכת אל בית המשתה באשר הוא סוף כל אדם והחי יתן אל לבו (קהלת ז, ב). כי מתוך שילך אל בית האבל יתן אל לבו ויפשפש במעשיו ויעשה תשובה, ומתוך זה יכופר עון, כמו שתרגם המתרגם וזה תרגומו דקרא, טב למיזל לגבר אבילא לנחמותיה מלמיזל לבית משתיא דחמרא, דמתעלבין די בית אבילא תמן הוא סוף כל אנשא למיזל די על כולן אתגזירת גזירת מותנא, ומן בגלל דילך לבית אבילא גברא צדיקא יתיב ויתן ללביה מילי דמותא, ואי אית בידיה מידעם ביש שבקיניה ויתיב בתיובתא קדם מרי עלמא. וזולת זה ההולך לנחם אבלים העגומים ביגון ואנחה ומדבר על לבם דברי נחומים, גומל עמהם חסד ומתדבק במדותיו של הקדוש ברוך הוא, כדגרסינן במסכת סוטה (יד א) הקדוש ברוך הוא מנחם אבלים שנאמר (בראשית כה, יא) ויהי אחרי מות אברהם ויברך אלהים את יצחק בנו, אף אתה נחם אבלים כו'.
והבא בבית אבלים לנחמם יאמר להם דברים של טעם, כדי שיצדיקו דין יוצרם ויקבלו תנחומים ולא יבכו ויאנחו עליו יותר מדאי, כדגרסינן בב"ק פרק שור שנגח ד' וה' (לח א), רב שמואל בר יהודה שכיבא ליה ברתא, אמרו ליה רבנן לעולא קום ניזל ונינחמיה. אמר מאי אית לגבי נחמתא דבבלאי דגדיפא הוא, דאמרי מאי אפשר למעבד הא אפשר להו למעבד עבדי. אזל איהו לחודיה לגביה, א"ל ויאמר ה' אלי אל תצור את מואב וגו' (דברים ב, ט), וכי עלה על דעתו של משה לעשות מלחמה שלא ברשות, אלא נשא משה קל וחומר בעצמו, השתא ומה מדינים שלא באו אלא לעזור את מואב אמרה תורה צרור את המדינים (במדבר כה, יז) מואבים עצמם לא כל שכן. אמר לו הקדוש ברוך הוא לא כשעלתה על דעתך עולה על דעתי, שתי פרידות טובות יש לי להוציא מהם רות המאביה ונעמה העמונית. והלא דברים קל וחומר, מה בשביל שתי פרידות טובות חס המקום על שתי אומות של רשעה ולא החריבן, בתו של רבי שכשרה היתה אם ראוי לצאת ממנה דבר טוב על אחת כמה וכמה דהות חיה.
ואמרו לאבל שלא יבכה על מתו יותר מדאי, כדגרסינן בפרק אלו מגלחין (מו"ק כז ב) אמר רב יודא אמר רב כל המתקשה על מתו יותר מדאי על מת אחר הוא בוכה. כי הא דרב הונא הויא הך איתתא בשיבבותא דהוי לה שבע בני, שכיב חד מנייהו, הויא בכיא עליה טובא, אמר לה רב הונא לא תעביד הכי, ולא אשגחה ביה. שלח לה אי ציית מוטב, ואם לאו תכנוס ההיא איתתא זוודתא, פירוש תכריכין לאידך ומתו כולהו, והות קבכית, שלח לה תימוש, פירוש תתקן זוודתא לנפשה ומתה. אל תבכו למת ואל תנידו לו (ירמיה כב, י), אל תבכו למת יותר מדאי ואל תנודו לו יותר מכשיעור, שלשה לבכי, שבעה להספד, שלשים לתספורת, מכאן ואילך אמר הקדוש ברוך הוא אין אתם מרחמים עליו יותר ממני.
וכתוב בספר חסידים (סי' רל"ו), מעשה היה באחד תלמיד חכם שהיה לו בן והיה בחור גדול, והאב מלמדו תורה, ונפטר הבן בלא בנים, והאב צועק במר נפש יוסף בני בא ללמוד תורה, וכשהיה לו לאכול היה צועק בני יוסף בא לאכול. פעם אחת השכים האב ללמוד והיה צועק יוסף בני בא ללמוד כמו שהיה רגיל לקרות כשהיה חי, ובא השד בדמות בנו ועמד כנגדו. מיד הבין שלא היה בנו אלא שד הוא, ורקק עליו צא צא טמא מכאן וברח לך, וברח השד. לכך אין לאדם להצטער יותר מדאי אלא כמנהג אחרים. על כן כדברים האלה ידבר על לב האבל, ואחר כך ידבר דברי נחמות, כמו שהיו עושין חכמי התלמוד וכתבום בגמרא כדי שילמדו מהם דברי תנחומין, והם בכמה דוכתי בתלמוד, בכתובות פרק מציאת האשה (סט ב), ובמועד קטן פרק ואלו מגלחין (כז א), ובבבא קמא פרק הפרה (שם), ובשבת פרק שואל (קנב א).
והאבל יודה למספידים ולמנחמים על הכבוד שעשו לו ויפטרום בשלום. כדאיתא בפרק אלו מגלחין (כא ב) מעשה ומתו בניו של ר' עקיבא, ובאו כל ישראל והספידום הספד גדול בשעת פטירתם. עמד ר' עקיבא על ספסל גדול ואמר, אם בשביל שני בני עשיתם לי זה הכבוד, ואם בשביל עקיבא באתם הרי כמה עקיבא איכא בשוקא, אלא כך אמרתם תורת אלהיו בקרבו לא תמעד אשוריו (תהילים לז, לא) כל שכן ששכרכם הוא רב, ועתה לכו לבתיכם לשלום. ובמסכת שמחות (פ"ח הי"ג) כשמת שמעון בנו של רבי עקיבא, נתקבצו קהל גדול לקברו, אמר להם ר' עקיבא הוציאו לי ספסל בין הקברות וישב עליו ודרש, ואמר אחינו ישראל שמעוני, לא שאני חכם יש כאן חכמים ממני, לא שאני עשיר יש כאן עשירים ממני, אנשי דרום מכירין את ר' עקיבא, אנשי הגליל מנין. האנשים מכירין את עקיבא, נשים והטף מנין. א"ל יודע אני ששכרכם מרובה, שלא נצטערתם ובאתם אלא לשם תורה לשם מצוה, מנוחם אני שאילו היה לי ז' בנים וקברתים יודע אני שבני בן עולם הבא הוא, שזיכה את הרבים כו'.
והנחמה הוא גמילות חסדים לנפטר כמו שהוא לאבליו, כדגרסינן במסכת שבת פרק שואל (קנב א) א"ר יודא, מת שאין לו מנחמין הולכין י' בני אדם ויושבין במקומו. ההוא דשכיב בשבבותא דרב יודא לא הוה ליה מנחמין, כל יומא מדבר ר' יהודא בעשרה ויתבי בדוכתיה, אתחזי ליה בחלמא, א"ל תנוח דעתך שהנחתם את דעתי. ומזה נתפשט מה שכתב במהרי"ל (שמחות ד') נוהגים להתפלל בי' כל ז' במקום שנפטר שם האדם, והיינו על אדם שלא הניח קרובים ידועים להתאבל עליו, אבל אם יש לו בשום מקום שמתאבלים עליו אין צריך עכ"ל. כללא דמילתא ידבר דברי נחמות המתקבלים על לב מר. וכל המרבה בנחמות יזכה ויראה בנחמות ציון.
<h3>חלק שביעי</h3>
- בעניני מילה
<h4>פרק א</h4>
- בגודל ענינה
אברהם אבינו ע"ה מצא את בני דורו שלא היה בהם משיג אמיתת המציאות ומי היה מניע את העולם, והוא ברוב חכמתו שחננו האל יתברך, השיג את האמת מקטנותו, ואחר שגדל התחיל לריב עמהם ולהביאם לידע שהכל בא מהמניע הראשון, כדגרסינן בסוף פרק ארבעה נדרים (לב א) אמר רמי בר חמא, בן שלש שנים הכיר אברהם את בוראו, שנאמר (בראשית כו, ה) עקב אשר שמע אברהם בקולי, שנותיו של אברהם קע"ה שנה, נשארו ג' למנין עקב. ואמר רמי בר חמא כתיב, אברהם וכתיב אברם, בתחלה המליכו הקדוש ברוך הוא לאברם על רמ"ג אברים, ולבסוף על רמ"ח אברים. ואלו הן, ב' עינים, ב' אזנים, וראש הגויה. ולא ניתן לו טעם לדבר המילה, ולזה רומז באומרו התהלך לפני והיה תמים (שם יז, א), רצה לומר שלא ישאל טעם. ועם כל זה לא הניחו אחרונים מלדבר בטעם המילה.
כתב הרב מורה צדק (מורה נבוכים) בסוף ספרו בטעמי המצות פרק מ"ט, וכן המילה אצלי אחד מטעמיה למעט תאות המשגל, ולהחליש זה האבר כפי היכולת, עד שימעט במעשה הזה. וכבר חשבו שאת המילה היא השלמת חסרון יצירה, נמצא לכל חולק יש מקום לחלוק ולומר איך היו הדברים הטבעיים חסרים עד שיצטרכו להשלמה מחוץ, עם מה שהתבאר מתועלת העור ההוא לאבר ההוא. ולא ניתנה מצוה להשלים חסרון הבריאה, רק להשלים חסרון המידות, והנזק ההוא הגופני המגיע לאבר ההוא, הוא המכוון אשר לא יפסד בו דבר מן הפעולות שבהם עמידת האיש ולא תבטל בעבורה ההולדה, אבל תחסר בו התאוה היתירה על הצורך. והיות מילה מחלשת כח הקושי, ופעמים שתחסר ההנאה הוא דבר שאין בו ספק, כי האבר כשישפוך דמו ויוסר מחסהו מתחלת ברייתו יחלש בלא ספק. ובביאור אמרו רז"ל (ב"ר פ, י) הנבעלת לערל קשה לפרוש ממנו. זה הטעם החזק שבטעמי המילה אצלי. ומי היה מתחיל בזה המעשה אלא אברהם אשר נודע ביראת חטאו, מה שזכרו חז"ל (ב"ב טז א) באמרו הנה נא ידעתי וגו' (בראשית יב, יא), ויש במילה עוד ענין אחר צריך מאד לאנשי זאת האמונה כולם, רצה לומר מאמיני יחוד השם, אות אחת גשמי שיקבצם ולא יוכל מי שאינו מהם לומר שהוא מהם והוא נכרי. כי פעמים יעשה האדם זה כדי להגיע אל תועלת, או כדי להתנכל על אנשי הדת הזה. אך זה המעשה כלומר המילה לא יעשנו אדם בו או בבנו רק מתוך אמונת אמתית, כי אין זה שרט בשוק, ולא כויה בזרוע, אבל הוא ענין קשה מאד, וידוע גם כן רוב האהבה והעזר הנמצא בין אנשים שהם כולם בסימן אחד, ושהוא על צורת ברית. וכן זאת המילה הוא הברית אשר כרת את אברהם אבינו על אמונת יחוד השם. וכן כל מי שיכול יכנוס בברית אברהם להאמין היחוד, להיות לך לאלהים ולזרעך אחריך, וגם זה ענין חזק כראשון בטעם המילה, ואפשר שהוא חזק יותר מן הראשון. ושלמות זאת התורה וקיומה לא נשלם רק במילה ע"כ.
והטעם הראשון שכתב הרב מורה צדק, כתבוהו גם כן מהר"י אבוהב בספר מנורת המאור (נר ג' פ"א) אלא שהוסיף ביאור, וכתב וז"ל, נראה לי כי כמו שראתה התורה למעט תאות המאכל, וצוה לכלות הפרי היוצא ראשונה מהנטעים, ולפי שרוב הנטעים נותנין פרי בתוך ג' שנים, על כן אמרה תורה (ויקרא יט, כג) שלש שנים יהיה לכם ערלים וגו'. כך קרא ערלה לעור שבראש הגיד שהוא התחיל הנאת המשגל, וצוה למולו כדכתיב (בראשית יז, יד) וערל זכר אשר לא ימול את בשר ערלתו וגו', להרגילנו במעוט הנאות לטובתינו לגוף ולנפש. ומכאן למדנו מפורש שהמילה במקום זה להרגילנו במעוט ההנאות לטובתינו לגוף ולנפש. ועל דא גרסינן במסכת שבת פרק שמונה שרצים (קח א) מנין למילה שהוא באותו מקום, נאמר כאן ערלתו, ונאמר להלן ערלתו, מה להלן מקום שעושה פרי אף כאן מקום שעושה פרי. וכתב עוד טעם שלישי וז"ל, וכלל הדברים מצוה זו היא עטרה ויופי לישראל, שקבלה אברהם בשמחה ובטוב לבב בעדו ובעד כל זרעו, להבדל ולהדר ולקידוש השם, ולהקריב כל אדם בנו, בזה קרבן אשה לה', וכל הגוים שהם ערלים נשארו מאוסים ומגונים ומלוכלכים, כמו ששנינו בפ"ד דנדרים (לא ב) ר' אליעזר בן עזריה אומר מאוסה היא הערלה שנתגנו בה הרשעים, שנאמר (ירמיה ט, כה) כי כל הגוים ערלים וכל בית ישראל ערלי לב. וכעין זה כתב רבינו בחיי (בראשית יז, יג) וז"ל, ועל דרך המדרש (פדר"א פכ"ט) מצות מילה הוא כענין קרבן, וכשם שדם הקרבן לכפרה על המזבח, כן דם המילה מכפר. ועל כן מצותה ביום השמיני, כי הקרבן לא יכשר עד יום שמיני, שנאמר (ויקרא כב, כז) ומיום השמיני והלאה ירצה. וכשם שכתוב בקרבן (שמות כט, לג) ואכלו אותם אשר כופר בהם, שאכילת הקרבן לכפרה, כך ישראל עושין סעודה ביום המילה. ועוד גדול כחה יותר מן הקרבן, שהקרבן בממונו והמילה בגופו מהאבר שכל גידי האברים נקשרים בו, אשר מטעם זה נקרא ראש הגויה, כלומר ראש כל הגוף. ועל כן חשוב לו לעקדה וזבח כאילו עקד את עצמו. וכתיב (תהילים נ, ה) כורתי בריתי עלי זבח. ובספר הזוהר (ח"א צ"ג ע"א) כתב גם כן, זכאין אינון ישראל דעבדין קרבנא דרעוא לקב"ה, דמקריבין בנייהו לתמניא יומין לקרבנא כו'.
הטעם הרביעי, כמו שכתב רבינו בחיי בספר כד הקמח (ערך מילה) וז"ל, טעם המצוה הזאת על דרך הפשט הוא שנצטוינו שנעשה אות קבוע בבשר על אמונת היחוד, לא ישתנה ולא יסור לעולם בין מחיים בין לאחר מיתה. וזהו לשון הכתוב (בראשית יז, יא) ונמלתם את בשר ערלתכם והיה לאות ברית. למדך כי המצוה הזו היא אות קבוע בבשר, והיה הבשר לאות ברית. ולכך נקראת מצוה זו אות כמצות שבת ותפלין, כי שלשתם בלבד נקראים אות. וזהו שאנו אומרים בברכה וצאצאיו חתם באות ברית קדש. ובמדרש שיר השירים אמרו חכמי האמת השבעתי אתכם בנות ירושלים בצבאות (שה"ש ב, ז), צבא שיש לי בה אות. ועל אות זה נקרא האדם תמים, שכן כתיב באברהם (בראשית שם, א) התהלך לפני והיה תמים. וכל מי שהוא נימול הוא נכנס באמונת הייחוד ובבריתו של אברהם אבינו, וכענין שכתוב (בראשית יז, ז) להיות לך לאלהים ולזרעך אחריך. וכל מי שהוא נימול ראוי להשתמר מהעריות, וכן אמר דוד (תהילים יח, כד) ואהיה תמים עמו ואשתמר מעוני. ומפני שנהיה חק לאמוריים שהיו חוקקים בבשר גופם שם עבודה זרה שלהם, והיא כתיבת קעקע שאסרה תורה, שהיו האמוריים עושין לכבוד יראתם, והיה להם לסימן כי הם עובדים אותו הכח והיו חוקקים חקקי און ומכתבי עמל. לכך נצטוינו אנחנו זרע יעקב שנעשה אות זה בבשרינו, כדי שיהיה לנו סימן שאנו חלק ה' וזרעו של אברהם המקודשים לשמו.
ובספרו בפרשת לך לך (יז, כד) הוסיף ביאור וכתב, שלש מצות בתורה הן שנקראו אות, ואלו הן מילה שבת ותפלין. ושלשתן עדות ואות על היחוד והאמונה. ואין ראוי לכל אחד מישראל לעמוד זולת השתים מהן, כי קיום כל דבר על פי שנים עדים, ועל זה יצטרך שילכו שני עדים עמו. לפיכך חייב אדם להזהר במצות תפלין, ואז יהיו שני עדיו נמצאים עמו והם מילה ותפלין לא יסורו ממנו, כאותו שנשתבח בו אותו חכם (מגילה כח א) מימי לא הלכתי ארבע אמות בלא תורה ובלא תפלין. וביום השבת שהוא פטור מתפלין, מילה ושבת נמצאת בו. מלמד שכל הזהיר במצות תפלין אין שני עדיו זזין ממנו לא בחול ולא בשבת.
הטעם החמישי, כתבו רבינו שם טוב (דרשות התורה לך לך) וזה לשונו, ואמנם למה שייעדנו לדבר בפרק מילה נביא מאמרי רז"ל ונפרשם. אמרו (ב"ר מט, ב) מאי דכתיב סוד ה' ליראיו וגו' (תהילים כה, יד), איזה סוד שגילה ליראיו, הוי אומר זה מילה שגילה לאברהם, שנאמר כי ירא אלהים אתה (בראשית כב, יב). מהו אמר ליה לאברהם כשבראתי עולמי הייתי מגלגל כ' דורות בשבילך, אם אין אתה נוטל את המילה אני אל שדי שאמרתי לעולמי די ומחזירו לתהו ובהו. ואמרו עוד (תנחומא לך לך כג) ובריתו להודיעם, משל למלך שהיה לו אוהב, והיה עשיר יותר מדאי, אמר ליה המלך מה אתן לך כסף וזהב יש לך הרבה, אלא הריני חוגרך כלי זייני. כך אמר הקדוש ברוך הוא לאברהם, מה אתן לך כסף וזהב יש לך, שנאמר (בראשית יג, ב) ואברהם כבד מאד וגו'. אלא דייך שתהא כמוני, שנאמר ואתנה בריתי ביני וביניך.
אין ספק כי העולם לא נברא אלא בעבור שימצאו בכאן אנשים חכמים יודעים מה למעלה מה למטה מה לפנים מה לאחור, ויהיה מדרגתם מדרגת מלאכי השרת נקיים מזו החרפה הנמצאת במין האנושי, והוא תענוג המשגל אשר רבים נשחתים בעבורו. הלא תראה מה שעשו לדוד עם שהיה קדוש ה', אשר בעבור זה ההפעלות קרא עצמו טמא, כמו שכתוב (תהילים נא, ד) הרב כבסני מעוני, ולקחו ממנו רוח הקודש, ונשלך מישיבתו של מעלה, כמו שאמר (שם יג) אל תשליכני מלפניך וגו'. וכן מה שעשו לשלמה ע"ה, עם היותו בתכלית החכמה, וכן מה שעשו לשמשון שהיה בתכלית הגבורה. ואם לגבור בתכלית עשו חלש, ולקדוש בתכלית עשו טמא, ולחכם בתכלית עשו סכל, כל שכן שיעשו לשאר אנשים. ולכן אין להמלט מזה החטא, ומי שימשך אחריו לא יראה יה בארץ החיים. ולכן אמר השם לאברהם שיקבל ברית מילה, כי זה יהיה סבה לידע את השי"ת, ואם לא היה הדבר כן לא ימצא אות מיוחדת שיכירהו ויהיה העולם לבטלה. ולכן אמר שיקבל זאת המצוה, ואם לא שיחזור העולם לתהו ובהו ויהיה העולם לבטלה. והנה נתגלגלו כל מה שקודם אברהם בעבור אברהם, כמו שנתקיים העולם בשת כי הוא היה בצלם אלהים, וכלי זיינו של הקדוש ברוך הוא אינו אלא היותו קדוש ופרוש, כמו שאמר (ויקרא יט, ב) קדושים תהיו כי קדוש אני, מה אני קדוש אף אתם קדושים.
הגה. וזהו שמסיים במאמר מה אתן לך כו', אלא דייק שתהא כמוני שנאמר ואתה כו'. כלומר ובזה תהיה קדושים כמוני. ע"כ.
וכל מי שהוא פרוש הוא נבדל מחומר, וכל נבדל מחומר הוא משכיל בפועל, אם כן הפרוש יודע ומשכיל. ולכן מי שהוא מהול יש לו פרישות, ומאז יכול להדבק עם אלוהיו. הלא תראה הנראה במאמר הנבחר (שמות יט, טו) אל תגשו אל אשה ואמר הסבה כי ביום השלישי וגו'. ואמרו בבראשית רבה (עי' מח, ב) ואחר עורי נקפו זאת (איוב יט, כו), אמר אברהם לולי המילה מאין הייתי רואה אלוה, שנאמר וירא אליו ה'. והכוונה בזה כי הערלה סבת רבוי המשגל, ורבוי המשגל סבה שלא יהיה דבקות בין הש"י ובין הנמשכים אחר זה התענוג. זהו שאמר בזה המאמר הנכבד שנתן לו כלי זיינו, והבין אמרו כלי זיינו, כי הכלי זיין אינה מכוונת לעצמם אבל לעשות חיל בהם, כן המילה הוא בעבור שימשוך מזה השגת השם יתברך.
הגה. ואומר אני שכוונתו באמרו הריני חוגרך כלי זיני, כי ידוע שכלי זינו וחרבו של הקדוש ברוך הוא הוא שם שד"י, ומי שהוא מהול חתום בבשרו שם של שד"י כמו שאכתוב בפרק שאחרי זה, הרי הוא חגור בכלי זינו של הקדוש ברוך הוא. ע"כ.
ולכן אמרו (עירובין יט א) לעתיד לבא, אברהם יושב על פתח גיהנם ואין מניח לאדם מהול לירד בתוכה. ואותם שחטאו יותר מדאי, מעביר ערלה מעל התינוק שלא מלו ונותנה להם ומוריד לגיהנם, שנאמר (תהילים נה, כא) שלח ידיו בשלומיו וגו'. והכוונה בזה כי הרשע חטא עם היותו מהול בבשר הוא ערל בלב, ולכן הוה כאילו לא מל. ולכן אמר (שבת קלז ב) מל ולא פרע כאילו לא מל, הרמז בזה שאם האדם מל ערלתו ונשאר ערל הלב, כאילו לא מל ושב כתינוק בן יומו שאין לו שכל, כי אין הפרש בין הנער כפי שניו או כפי מדות הנערות. ואחר שהיה הדבר כן, ימשך כשהאדם יראה בעצמו שהוא מהול שישכיל וידע שהעונג איננו התכלית האחרון, אבל נברא לקיום המין לא להרבות המשגל. ואחר קיום המין ראוי שישוב הנפש לתת לו החיים הנצחיים והתמידיים. ולכן אמר השם לאברהם שילך לפניו ויהיה תמים, רצה לומר שישלים נפשו וביתו אחריו כשיהיה מהול. ואמרו רז"ל במדרש (ב"ר מו, ה) התהלך לפני והיה תמים, א"ר שמואל אברהם כהן היה, שנאמר (תהילים קי, ד) אתה כהן לעולם על דברתי מלכי צדק. אמר אם ימול מן האוזן אינו כשר להקריב, מן הפה אינו כשר להקריב, מן הלב אינו כשר להקריב, הוי אומר זו ערלת הגוף. אמר ר' עקיבא ארבע ערלות הן כו', עד אם ימול מן האוזן אינו שומע כו'.
הנה עיניך תחזינה מישרים, אשר לערלת האבר המיוחד הנזכר קראוהו ערלת הגוף בכל עת שזכרוהו. מה שלא עשו לשאר האברים אבר אבר לבדו, אשר זה תורה כי אותה הערלה היא ערלה כוללת כל ערלות הגוף, ובהסרתה יוסרו כל המדות הפחותות אשר בכל הגוף. והנה ר' ישמעאל אמר דרך כלל כי להיות אברהם ע"ה כהן לאל עליון קונה שמים וארץ, לבו ראה בהשקפה צרופה איזהו דרך ישכון אור בתקון טבע החומר שיהיה תקון כולל. ואמר אם ימול מן האוזן אינו כשר, כלומר אם יתוקן הרע אשר אפשר שימשוך מהשמיעה, הנה בזה לא יתוקן כי אם המדות הנמשכות מן האוזן, ויתוקן בזה שלא ישמע לשון הרע וכיוצא באלה הדברים התלוים בחוש השמע. ואם נימול מן הפה אינו כשר, כי לא יתוקנו גם בזה אלא הדברים התלוים בפה, והוא הדבור הרע והאכילה והשתיה וכיוצא באלה, ואם נימול מן הלב אינו כשר, כי גם בזה לא תתוקן רק המחשבה לא הפועל, הוי אומר זו ערלת הגוף, והוא רמז לתקון כל הגוף.
והנה בא ר' עקיבא לפרש דברי ר' ישמעאל ולא כחולק עליו, ואמר ד' ערלות הן, נאמר ערלה באוזן, הנה ערלה אזנם (ירמיה ו, י). ונאמר ערלה בפה, הן אני ערל שפתים (שמות ו, ל). ונאמר ערלה בלב, וכל בית ישראל ערלי לב (ירמיה ט, כה). ונאמר ערלה בגוף, וערל זכר, ונאמר לו התהלך לפני והיה תמים, אם ימול מן האוזן אינו תמים, מן הפה אינו תמים, מן הלב אינו תמים, ומהיכן יומל ויהיה תמים, הוי אומר זו ערלת הגוף. כלומר בד' מקומות צריך תקון, אם יתוקן האוזן אינו תמים כי עדיין חסר הג' הנשארים, וכן מן הפה וכן מן הלב, הוי אומר זו ערלת הגוף, והוא כולל לארבעתם. ופירוש הענין למה לא יהיה תמים, ואמר כי אם ימול מן האוזן אינו שומע, כלומר לא יתוקן כי אם השמיעה אשר לא ישמע לקול מלחשים. ואם מן הפה אינו יכול לדבר, ובזה יתוקן גם כן הדבור הרע והבלתי נאות. ואם מן הלב אינו יכול לחשוב מחשבות רעות, אך אמנם יפעול הפעולות הפחותות והמגונות. הוי אומר זו ערלת הגוף, וזהו תיקון כל כללות הכוחות החמריות, ולזה הוסכם להיות האבר המיוחד ההוא אשר הוא סיבת תיקון כל הגוף כאמור.
הטעם הששי מה שכתב מהר"י אבוהב (מנורת המאור נר ג' כלל ג', ח"ה פ"ב) וז"ל, האדם החסיד הוא השלם במעלות המדות ובמעלות השכליות, המעשים הרצויים המתמידים ממלטים את הנפש מהפכיה ומגיעים אותה אל השלימות. וזו היא גזרת התורה, ובזה הסכימו גם כן הפלוסופים האלהיים, באמרם כי במדע ובמעשה תדבק הנפש בעולם העליון. וכן אמר אריסטו, אין החפץ המבוקש לדעת בלבד אלא לדעת ולעשות. ולהיות החסידים נקשרים בדתות ותכלית עשיית המצות, הוא ליראה את השם ברוך הוא, והיא המיישרת לעולם התמידי, כדכתיב (תהילים יט, י) יראת ה' טהורה עומדת לעד, רצה לומר להשארות התמידי והמצוות הם ב' סוגים עליונים. והאחד הוא קיום אמונה בבורא יתברך וציורה בשכל על דרך האמת, והשני התמדת הישוב. וזהו אומרו (זכריה ח, יט) האמת והשלום אהבו.
והסוג האחד נחלק למינים, והמין האחד הוא לידע שיש שם אלוה מצוי ואחדותו וקדמותו ושלימותו בתכלית השלימות כולו. ובמין הזה נכללין מצוות, לאהבו וליראה ממנו, ולהתפלל ולדבק בו, ולהשבע בשמו ולהדמות בדרכיו, לקדש את שמו ולקרות קריאת שמע פעמיים בכל יום, וללמוד תורה וללמדה, למול כל זכר ולהתעטף בציצית ולהניח תפלין. ואלו השלשה מצוות תפילין וציצית ומילה הם מיישרים להשיג אמיתת מציאותו, ואין אדם יכול להשיגו כי אם מצד פעולותיו הבאים ממנו שהם נחלקים לשלשה מעלות זו למעלה מזו. האחת היא נקראת עולם העליון, והוא עולם השכל שהוא מציאות השכלים הנבדלים. והשני הוא עולם האמצעי, והוא מציאות הגלגלים עם הכוכבים שבהם. והג' היא נקראת עולם השפל, הכולל מה שתחת גלגל הלבנה. ואלו הג' מצות תפלין וציצית ומילה הם מראות להסתכל ולהתבונן בהם לאלו הג' עולמות, מצות תפלין לאות מציאות שכלים הנבדלים שבעולם השכל. לפיכך צותה התורה להניחם בראש ובזרוע כנגד המוח והלב שהם משכני השכל, על כן אמר בפרשת יציאת מצרים (שמות יג, ט) והיה לך לאות על ידך ולזכרון בין עיניך למען תהיה תורת ה' בפיך. והתורה היא מעולם השכל והמלאכים, כדגרסינן פרק אין דורשין (חגיגה יד א) אמר שמואל בר נחמני כל דבור ודבור שיצא מפי הקדוש ברוך הוא נברא ממנו מלאך, שנאמר (תהילים לג, ו) וברוח פיו כל צבאם. ועל כן מצוה זאת נקראת קדושה, ויש בה פרשיות של עול מלכות שמים, וכלי תשמישיה נקראים כלי תשמישי קדושה. ולפי שרומזת לעולם שאינו נראה לעין, על כן עיקר המצוה שהיא הכתב אינה נראית לעין אלא תשמישיה שהיא העור, ועל כן היא חוץ מגופו של אדם כמו עולם השכל, אלא רצועותיה שהן נקשרות בה רומז להשגות השכל הנקשרות באדם השלם. וגם אמרו שיהא מגיעות רצועות הראש עד טבורו שהוא אמצעית גופו של אדם, לרמוז שהשפעת עולם השכל במצות בוראו באה עד טבור העולם, לאפוקי מלבן של אומרים שהשגחת המשגיח מגעת עד גלגל הלבנה ולא יותר.
מצות ציצית דומות לעולם האמצעי, ויש בם הערה למציאות גלגל העליון המכסה ומחופף על כל מה שבתוכה, שהם שאר הגלגלים המתנועעים בתנועתו בתנועה החלה בכל ועדיו הכסות. וארבע כנפים כדמיון הרקיע שעל ארבע חיות שהן מצויירות בארבע תקופות השנה, אשר הם חקוקות בגלגל המזלות אשר תחת לרקיע. וגם הטלית וציציותיה מובדלים מעצם גוף האדם כמו התפלין, לפי ששניהם למעלה מעולם השפל אשר בו שוכן האדם. אלא שמכסה בהן רוב גופו, מה שאינו מכסה בתפלין. מפני שהעולם אמצעים הוא יותר קרוב לאדם, והציציות נראים לעין כמו הרקיע שהוא נראה לעין. והם נקראין תשמישי מצוה ולא קדושה, לפי שהם רומזות לגלגלים שאין בו קדושה כמו בעולם השכל. וגם מצוה זו נזכרת בה ראות העין שהיא השגה הרגשית, מה שלא נזכר בתפלין. שנאמר בציצית (במדבר טו, לט) וראיתם אותו וזכרתם, שהראות מביאה לידי זכירה. ועל כי בראות האדם נפלאות השם שבעולם הגלגלים יזכור שיש מניע לכל, ויתן בלבו להשיג כל מה שיוכל. וכך אמר הנביא ע"ה (ישעיה מ, כו) שאו מרום עיניכם וראו מי ברא אלה וגו'. לא אמר שאו מרום עיניכם וראו הכוכבים אלא מי בראם, הכוונה שמתוך ראייתם נמצא מתעורר למציאת בוראם. והתכלת שבציצית הוא דומה לצבע השמים כפי הנראה לעין מפני גובה האויר, לא שהשמים בעלי גוונים כפי האמת. ולפיכך אין התכלת מעכב.
מצות מילה יש בה סודות וטעמים רבים, ואחד מהם היותה הערה להתבוננות מציאות זה העולם השפל, ולפי שעצם האדם הוא חלק מזה העולם ולא נבדל ממנו בשום זמן. לפיכך מצוה זו בגופו חותם תמידי באבר הויה למעשה, ובדבר שהתאוה בו יותר מוטבעת בבחרות האדם. וצותה תורה לחתוך המותר למעט ממנה בענין שלא ישחת דבר מכל הפעלים הראויים לבא ממנו, להיות תמיד לאות ולזכרון בעיני האדם להתבונן במציאת זה החומר ההיולי שהוא כל העולם השפל שנברא לתשמיש האדם, ולמאוס בכל מותר חמדותיו, לולי מה שצריך לקיום הגוף והמין. נמצא שהאדם הזריז השלם במצות ובמושכלות כאילו הוא עולם כללי בפני עצמו, מוכתר בתפלין, עטוף בציצית, נרשם במילה, לבל יליזו מעיניו פעולת הש"י במציאות העליונים והאמצעים והתחתונים, שמתוך כך מכיר את מי שאמר והיה העולם ויעבדנו בלבב שלם וחי לעולם.
הטעם השביעי, הוא מה שכתב המאור הקדוש ז"ל (זוהר ח"א צ"ג ע"א), וז"ל א"ר אבא, זכאין אינון ישראל דקב"ה אתרעי בהון מכל שאר עמין, ויהיב לון את קיימא דא, דכל מאן דאית ביה האי אות לא נחית לגיהנם, אי נטיר ליה כדקא יאות דלא עייל ליה לרשותא אחרא משקר בשמיה דמלכא. דכל מאן דמשקר בהאי כמאן דמשקר בשמיה דקב"ה, דכתיב (הושע ה, ז) בה' בגדו כי בנים זרים ילדו. וכתיב עוד (איוב יט, כו) ומבשרי אחזה אלוה. מאי ומבשרי מעצמי מבעי ליה, אלא ומבשרי ממש. ומאי היא דכתיב (ירמיה יא, טו) ובשר קודש יעברו מעליך, וכתיב (בראשית יז, יג) והיתה בריתי בבשרכם. דתניא בכל זימנא דאתרשים בר נש בהאי רשומה קדישיא דהאי את מניה חמי לקבלה ממש, ונשמתא קדישא אתאחדת ביה. אי לא זכי דלא נטיר האי אות, מאי כתיב (איוב ד, ט) מנשמת אלוה יאבדו, דהאי רשומה דקב"ה לא אתנטר. ואי דכי ליה שכינתא לא אתפרשא מניה כו'.
הטעם השמיני, אענה ואומר אף אני, כי ידוע הוא שהאדם החומרי הוא מעשה אלהים בצירוף מעשה אדם. כי הנשמה החשובה עם העשרה העניינים הנמשכים ממנה, דהיינו רוח, ונשמה, וקלסתר פנים, וראיית עין, ושמיעת האוזן, ודיבור שפתים, והילוך רגלים, ודעת ובינה והשכל (נדה לא א). כולם חלק אלוה ממעל. והגוף הנגוף הלז עפר מן האדמה עם עשרה חלקיו, דהיינו עצמות, וגידין, וצפרנים, ומוח שבראש, ולובן שבעין, ועור, ובשר, ודם, ושערות, ושחור שבעין. הן המה מעשה הטבע ע"י בני אדם, שהיא הטפה שמזריע הזכר והנקבה, שמשם מתהוה החומר עם חלקיו הללו. כדגרסינן במסכת נדה (שם) ת"ר שלשה שותפין יש באדם אביו ואמו והקב"ה, אביו מזריע לובן שממנו עצמות וגידין וצפרנים ומוח שבראש ולובן שבעין. אמו מזרעת אודם שממנו עור ובשר ודם ושערות ושחור שבעין, והקב"ה נותן בו רוח ונשמה וקלסתר פנים וראיית עין כו'. והוא מה שנרמז בפסוק (דברים כט, כח) הנסתרות לה' אלהינו והנגלות לנו ולבנינו עד עולם לעשות את כל דברי התורה הזאת. אמר הנסתרות, רצה לומר חלקי הנפש, והם רוח ונשמה וקלסתר פנים וחוש הראייה והשמיעה ודיבור שפתים כנזכר, אשר כולם הם נסתרים. לה' אלהינו, כלומר הם חלקי ה' ממעל. והנגלות שהם העשרה ענינים גופניים כנזכר, לנו ולבנינו עד עולם, כי הם מעשה אדם. ולכן נקוד על לנו ולבנינו עשרה נקודות, לומר שגם הנגלות אשר המה מעשה הטבע המיוחסים לנו ולבנינו, אינם לגמרי מעשה אדם, כי אף הנגלות אי אפשר בלתי עזר אלהים. או יאמר הנסתרות לה' אלהינו, רצה לומר הנשמה וחלקיה הוא חלק אלוה ממעל, ואף אחרי מות האדם הרוח תשוב אל האלהים אשר נתנה, והנגלות שהם חלקי הגופני, לנו ולבנינו עד עולם. וכדי שלא תבין שחלקי הגוף המיוחסים לנו ולבנינו הוא עד עולם כמשמעו, אלא אף הנגלות אינה לנו ולבנינו לעולמי עד, לכן נקוד עשרה נקודות, להורות שאינם לנו ולבנינו לעולמי עד רק עד עולם, והוא עולמו של אדם שהוא ימי שנותינו שבעים שנה. ולכן נקוד על עי"ן דעד, שלא תבין עד עולם כפשוטו.
וביאר הטעם לזה למה ברא אותו משנים אלו גוף ונפש שני הפכים, למה לא ברא אותו כולו שכלי מעשה אלהים, ויהיה שכל בפועל כמלאכי מעלה. לזה אמר לעשות את כל דברי התורה הזאת. דאילו היה כולו שכלי כמלאכי השרת לא נתנה תורה למלאכי השרת, וכן אילו היה כולו גופני עפר מן האדמה כחיתו יער ובהמות שדה, לא היה יוכל לקיים ולשמור ולעשות את דברי התורה הזאת. לכן חייבם החכמה לברא אותו מן העליונים והתחתונים, כאמרם ז"ל בב"ר (יב, ח) וז"ל, ר' תפראי בשם ר' אחא אומר, אם אני בורא אותו מן העליונים הוא חי ואינו מת, ואם מן התחתונים הוא מת ואינו חי, אלא הרי אני בורא אותו מן העליונים ומן התחתונים, שאם יחטא ימות, ואם לא יחטא יחיה ע"כ.
והכוונה הנכונה מבוארת בדבריהם, כי לא רצו על החיים הגשמיים והזמניים חלילה, רק על חיי השלמות בלי ספק. אך יש לראות למה לא היה בורא אותו מן העליונים ויהיה שכל בפועל תמיד, שנראה שיש כיליות למעלה חלילה. אשר על כן יראה באמת שכוונו למה שבארנו, ואומר שאם היה בורא אותו שכל בפועל כמו העליונים, היה חי משכיל בפועל תמיד ולא היה זוכה להשיג השלימות מצד עצמו בהוציאו שכלו מן הכח אל הפועל. ואם היה בורא אותו מן התחתונים כבהמות שדה וחיתו יער, היה מת בהחלט בלתי שלימות, שכל כלל נמשך בהחלט אחר הדמיון. על כן רצה לזכותו וברא אותו מן העליונים ומן התחתונים, שאם יחטא בבחירתו איהו הוא דאביד אנפשיה, ואם לא יחטא הנה במה שנשמר מחטא לבד יתחייב לו שיחיה וחי לעולם לאור באור החיים, כאומרם ז"ל (סנהדרין צג א) גדולים צדיקים יותר ממלאכי השרת. והוא על זה הדרך שאין בהם מנגד מצד הרכבתם כמו שיש לצדיקים כנזכר.
והוא מכוון למה שאמר התנא במסכת אבות פרק חמישי (פ"א) בעשרה מאמרות נברא העולם, ומה ת"ל והלא במאמר אחד היה יכול להבראות, אלא להפרע מן הרשעים שמאבדין את העולם שנברא בעשרה מאמרות, וליתן שכר טוב לצדיקים שמקיימין את העולם שנברא בעשרה מאמרות. אשר לדעתי כוונתו על עולם הקטן האמור בעשרה מאמרות נברא העולם. ירצה שהקב"ה נתן בו עשרה דברים שכליים, ואביו ואמו עשרה דברים חומרים כנזכר. נמצא שהוא נברא מחומר וחלקיה וצורה וחלקיה. והיתה שאלת התנא והלא במאמר אחד יכול להבראות, כאילו אמר שלא היה צריך לברוא הש"י מדרגות מתחלפות מהנמצאים, אלא שיברא אותם כולם נצחיים ולא יהיה באדם חומר כלל, או יהיה חומרו כחומר הגלגלים בלי יצר הרע ולא יהיה אפשר לחטוא. באה התשובה שרצה הש"י לברא נברא אחד שיהיה אמצעי בין התחתונים והעליונים, שיהיה בעל בחירה ורצון אפשרי אל הטוב ואל הרע. שאז כשיחטא יהיה ראוי לעונש, וכשלא יחטא יהיה ראוי לשכר. וזהו אומרו אלא להפרע מן הרשעים שמאבדין את העולם שנברא בעשרה מאמרות. והם העשרה חלקי נפשיי אשר הרשע מאבד אותם בחיים חייתו, כי רשעים בחייהם קרוים מתים (ברכות יח ב), והוא כי הרשע הלא הוא משתדל בעודו בחיים חיותו לעשות נחת רוח ליצרו הרע, למלאות רצון חומרו הגוף הנגוף. וזה יהיה סבה להקרא מת בחייו מהחלק הנפשיי ואף כי אחרי מותו, כי במות אדם רשע תאבד תקוה (משלי יא, ז). לא אמר במות רשע אלא במות אדם רשע, לבאר כי הנמשך אחר תולדות האדמה, והמשתקע בתאות הגופנית נקרא רשע. ועל כן במותו תאבד תקותו עמו, כי לא היתה תקותו כי אם בעניני גופו לא בעניני נפשו. ומפני זה באבדן גופו תאבד תקותו ולא ראוי לאור באור החיים. נמצא שמאבד הרשע הכח השכלי בעולם הזה ובעולם הבא.
אבל לא כן הצדיקים שמקיימין את העולם שנברא בעשרה מאמרות. לא זו שמקיימין אותו בעולם הזה שיחיה חיי שעה, אלא אף אחרי מותו יחיה חיי עולם, כי צדיקים במיתתם קרויים חיים, כמבואר הרבה מזה במסכת ברכות פרק מי שמתו (יח א). לכן האדם הנברא מחומר וצורה, צריך שיכניע יצרו הרע הכרוך בחומר, להיותו נכנע להנפש להיותה בהצמדם יחדיו יעבדו שכם אחד את עבודת בוראו. כמו שהזהיר שלמה בחכמתו, אמר (קהלת ז, יג) ראה את מעשה אלהים כי מי יוכל לתקן את אשר עותו. ביום טובה היה בטוב וביום רעה ראה גם את זה לעומת זה עשה אלהים. על דברת שלא ימצא האדם אחריו מאומה.
וכוונתו בשני הפסוקים האלה הוא, שמעשה אלהים הנזכר פה הוא הנפש והנשמה החצובה מתחת כסא הכבוד שמשפיע אותה הש"י באדם שהוא מעשה ידיו יתברך ביחוד, על דרך (ישעיה נז, טז) ונשמות אני עשיתי. כי החומר הוא מעשה הטבע ע"י בני אדם, שהיא הטפה שמזריע הזכר והנקבה שמשם מתהוה החומר כנזכר. ובכן אמר שלמה ע"ה אל השלם אשר הזהירו שלא יטה אחר התענוג הגשמיי ויבחר בחכמה שהיא שלימות השכל, והיא תחיה את בעליה בחיים הנצחיים כמדובר. ועל כן אמר ראה את מעשה האלהים, ירצה הסתכל היטב במעשה האלהים שהיא הנשמה והשתדל להשלימה. והוא כאילו אמר הזהר והשמר שלא תניח עצמך להתפתות מהחומר. וביאר הטעם לזה, והוא כי אחר שיתפתה האדם מהחומר ויטה אל התענוג ויעשה דבר רע, לא יוכל לתקנו עוד, כי אף על פי שיעשה אחר כך כל טובות שבעולם הרע שכבר עשה, אי אפשר לתקנו בעצמו. כי עם היות שאפשר שיכופר לו בטובו ויעשה טובות הרבה, הנה הרע ההוא שהיה רע לא יוכל לתקנו לעולם. כמו שהחושך שעבר לא יהיה אור בשום זמן בעולם אף אחר שיאיר יום, רק נאמר שנעדר החשך ובא האור, אך החושך לא יהיה אור יען הם הפכיים ולא ימצאו שניהם יחד. כן הרע לא יתוקן לעולם אף אחר שיעדר ונעבר. וזה אמרו כי מי יוכל לתקן את אשר עוותו האדם הרוצה לתקנו. והוא טעם לשראוי שישתדל האדם להשמר מעשות הרע, כי אחר שיעשה אותו הנה הוא עשוי. ואעפ"י שיוסר העוות ויעדר, לא יצדק בו שיתוקן רק שיעדר. ועל כן אמר שהעצה הנכונה בהנהגת השכל והצורה עם החומר הוא שביום שבת הנפש שהיא הטובה סתם ישתלם בה ויתענג בתענוג הנפשיי. וזה שאמר ביום טובה היה בטוב, ואמר שבהיותו ביום טובה יהיה תמיד זהיר לראות ביום רעה לנפש שאפשר שתבא עליו מפאת החומר, יען החומר נוטה בטבע אל התענוג החמרי, ואם יניחוהו מעט לעצמו ולא ישגיחו בו יטה האדם בטבעו אל המוחשות. ועל כן אמר וביום רעה ראה, ירצה בהיותך פועל הטוב ביום טובה ראה ביום רעה שאפשר שתבא עליך מפאת החומר. וביאר הטעם לזה והוא שאת זה לעומת זה עשה האלהים, ירצה שהאלהים עשה שיהיה האדם אפשרי אל הטוב ואל הרע, זה לעומת זה, מפאת בחירת האדם שבמה שעשה אותו בעל בחירה ורצון, עשה בו את זה לעומת זה. ואמר שעשאו בעל בחירה ורצון בעבור שלא ימצא אחריו מאומה, ירצה שלא ימצא האדם אחריו יתברך מאומה מתערומות ותלונה, כמו שפירשו המפרשים, כי על כן רצה הוא יתברך שיהיה הטוב והרע נמשך מאת האדם עצמו, כדי שכל תלונתו תהיה על עצמו ולא עליו יתברך.
ובזה יתיישבו הפסוקים על נכון. אך אי אפשר לעצת החכם שלמה שלא יוכל להזהר ולהשמר שלא יניח עצמו להתפתות מהחומר, אם לא בהמול בשר ערלתו. כי האדם הזה אשר הוא העולם קטן נשען על שלשה עמודים, והם מוח לב כבד, כי בם משכן הנשמה והרוח והנפש. כי הנשמה היא החכמה ומושבה במוח הראש וממנה יצא כח כל ההרגשות ותנועת החפץ. והרוח בלב ובו חיי האדם והיא המבקשת שררה להתגבר על כל העומד כנגדה, וממנה חמדת קנייני העולם להשתוקק אחר רדיפת העושר והכבוד, כאומרם ז"ל (במ"ר י, סב) העין רואה והלב חומד. והנפש בכבד, וככה כתיב (דברים יב, כג) כי הדם הוא הנפש, וכבדא כולה דמא והיא המתאוה לאכול, וככה כתיב כי תאוה נפשך (שם יב, כ), ותאות המשגל ממנה. וסימן לדבר מל"ך במשפט יעמיד ארץ (משלי כט, ד). מלך היינו מ'וח ל'ב כ'בד. אם הם במשפט שהם בשלום ובמישור יעמיד ארץ. והוא הגוף הנברא מארץ, כי קיום האדם הוא עם החיבור הזה לעמוד יחדיו להשתמש זה עם זה לפאר ליוצרם על שם כבוד מלכותו ולעבדו שכם אחד. כי הרוח והנפש התלויים בלב וכבד, נבראו לעבוד את הנשמה ולהיותם סרים למשמעת הנשמה, ושלשתן יחד לעבוד ליוצרם, ולא הפך הדבר שהנשמה סרה אל משמעת רוח ונפש יען הם נוטים בטבעם אל תאות הגשמיי. אך באשר המה שנים והנשמה אחת יחידה כגר בארץ, וטובים השנים מן האחד כי אם יפלו האחד יקים את חבירו, ואילו האחד שיפול ואין שני להקימו (ע"פ קהלת ד, י). ולא תוכל הנשמה להתגבר ולהתאמץ עליהם למושכם בחבלי אהבת הבורא. כי כל אברי הגוף סרים אל משמעתם, וכשזה קם זה נופל.
בכן חייבה החכמה אלהית שיהיה האדם ממעט חמדת לבבו, באומרו ומלתם את ערלת לבבכם, ואחר כך למצוץ הדם כדי להחליש כח התאוה התלוי בכבד שכולו דם. גם פורעים ונתגלה העטרה, להורות כי בהתמעט כח החמדה התלוי בהסרת הערלה, ובהחליש כח התאוני התלוי בכבד. אז תוכל להם הנשמה למושכם בעבותות האהבה לעבוד את בוראם ולהדבק בו. בכן מיד נתגלה העטרה שהיא כדמות יו"ד, ונתמלא השם של שדי החתום בבשר ישראל. והוא על דרך מ'י י'עלה ל'נו ה'שמימה (דברים ל, יב) שהיא ראשי תיבות מילה, וסופי תיבות שם של ד'. להורות כי לא נוכל להשיג עבודת השם ולהתדבק בדרכיו אם לא מי שנימול
ומכוון לזה אמר בספר הזוהר (שם צה ע"א) תנא עבד קב"ה כתרין תתאין דלא קדישין לתתא, וכל אינון דלא אתגזרין אסתאבון בהון ורשימון בהון. מאי רשומא דבהוו דאחזי בהו שי"ן דלי"ת ולא יתיר, ובגין כן יסתאבון בהון ויתדבקון בהו, בתר דאיתגזרו נפקו מאילין ואעלו בגדפוהי דשכינתא, ואתגלייא בהו יו"ד רשומא קדישא את קיימא שלים ואתרשים בהו שד"י, ואשתלים בקיומא שלים. ועל דא כתיב בהאי אני אל שדי התהלך לפני והיה תמים, שלים דעד השתא אתה חסרא ברשימא דשי"ן ודל"ת, גזר גרמך ותהוי שלים ברשימא דשדי. אפשר שכוונתו דעבד הקדוש ברוך הוא כתרין תתאין, אמר זה כנגד לב וכבד שבאדם. וכל מאן דלא נימול מסתאב בהון, כי הנשמה סרה למשמעתם, ורשומא בהון אות שי"ן ודלי"ת ולא יותר. כי באשר ראשו של אדם ושתי זרועותיו זקיפין למעלה, נראית כדמות שי"ן. וכאשר זרוע השמאל פשוט והימיני נח, נראה כדמות דלי"ת, וכיון שנימול ועשה פריעה ונתגלה העטרה כדמות יו"ד, אז נתמלא השם של שדי ונכנס תחת כנפי השכינה.
ולכן מכסין הערלה ודם המציצה בעפר, להורות כי ראוי להכניע אלו האברים, כי כל הסר למשמעת בעניני גופני, כאשר בא מן העפר כן שב לעפר, כמקרה בהמה כן יקרהו. אכן הסר למשמעת הנשמה תשוב אל האלהים אשר נתנה. ולכן עושין פריעה ומגלין העטרה למלאות שם של שדי, להורות כי בהכניע אדם האברים הללו בעבור שהם באים מן העפר ושבים לעפר, וסר אל משמעת הנשמה, אז הנשמה תשוב אל האלהים אשר נתנה, והוא שם של שדי, כדכתיב (איוב לב, ח) ונשמת שדי תבינם. ואף גם זאת לא הגיע האדם בזה אל תכלית השלימות אם לא בהתעסקו בתורת ה' תמימה כי היא המשלמת אותנו. כמו שכתב החכם הראב"ע בפרשת משפטים (שמות כג, כה) על אלו שלשה אברים שהזכרתי וז"ל, והנה יש אדם שנברא שתהיינה לו אלו השלש הנזכרות חזקות, או כולן רפות, או זו חזקה וזו רפה, או לא חזקה ולא רפה. והנה בני אדם על כל זאת מינין משונין, והשם הנכבד נתן התורה לחזק ולהגביר ולהגדיל הנשמה העליונה, ואז לא ימשול הגוף עליה כו'. וכמו שהארכתי בשער א' מעמוד התורה.
והוא המכוון לדוד המלך ע"ה, באומרו (תהילים יט) תורת ה' כו', עדות ה', כו' פקודי ה' כו', מצות ה' כו', יראת ה' כו', משפטי ה' כו', אמר זה כנגד ג' אברים הללו איך התורה משלמת אותם להשיבם אל ה' ולהיישירם בדרך הישר. ואמר תורת ה' משיבת נפש, רצה לומר היא משיבה את הנפש התלוי בכבד להיותה סר למשמעת הנשמה לעבוד עבודת בוראה. ואחר כך ביאר דבריו במה היא משיבה את הנפש, ואמר עדות ה' מחכימת פתי, כי בה כבד תלוי, תשוקת הערב לאכול ולשתות בכוונה ורצון מה שיערב לו, בכוונה ורצון כבהמת השדה וחיתו יער ולא בבחירה. והתורה מחכימתו שלא יאכל רק לשובע נפשו לקיום גופו. ועוד כי הכבד הוא בעל הכעס, כמו שאמרו בברכות פרק הרואה (סא ב) הכבד כועס, וכתיב (קהלת ז, ט) כעס בחיק כסילים ינוח, ועדות ה' היא מחכימת פתי שיסיר כעס מלבו. פקודי ה' ישרים משמחי לב, אמר זה כנגד הלב אשר הוא בעל חמדת עושר וקנייני עולם כנזכר. וכל מי שהוא חומד דבר ואינו משיגו, אזי כל ימיו בכעס ומכאובים ובדאגה. ואף אם השיגו אז הוא חומד דבר יותר טוב ממנו, ונמצא כל ימיו בצער, ופקודי ה' משמחי לב. וביאר אחר כך במה היא משמחו, ואמר מצות ה' ברה מאירת עינים. ירצה כי שוריינא דעינא בלבא תליא (ע"ז כח ב), ועין רואה והלב חומד (במ"ר ו, ב). ומצות ה' ברה מאירת עינים, שיראה כי אין טוב לאדם כי אם לשמוח בחלקו, ויראה טוב בעמלו ואז לא יחמוד ממון רעהו. ואמר יראת ה' כו', רצה בזה כי אלו השנים צריכים תיקון להפכם מטבעם להיישירם לעבודת האל, אבל הנשמה היא בטבעה לעלות במעלות השכליות ותשוקתה אל בית אביה תמיד. לזה אמר יראת ה' טהורה היא הנשמה, כאמרם ז"ל בברכות (י א) מה הנשמה טהורה עומדת לעד, ירצה היא עומדת לעד ביראת ה'. ושלא תאמר מאחר שהנשמה תשוקתה אל בית אביה תמיד, וכל מגמתה ומחשבתה לעבוד עבודת בוראה. אם כן למה ברוך הוא מעניש הנשמה מאחר שהיא לא עשתה מאומה, ונראה ח"ו כעול במשפטו. לזה אמר משפטי ה' אמת צדקו יחדיו, רצה לומר משפטי ה' אמת כי צדקו יחדיו שדן הנשמה והגוף יחדיו. כמו שהמשילו חז"ל בסומא וחיגר בפרק חלק (סנהדרין צא א).
ואם לחשך אדם לומר, מאחר שטעם מצות מילה היא להכנעת הגוף לנפש לעבוד עבודת האל, הלא התורה הקדושה היא המשלמת אותנו, אם כן למה נימול ונצער גופינו מאחר שנוכל לבא אל התכלית באמצעות התורה. אף אתה אמור לו, כשם שאי אפשר לבא אל התכלית זולת התורה, כן אי אפשר זולת המילה, ואפילו ללמוד תורה אי אפשר זולת המילה, כדכתיב (בראשית יז, יג) והיתה בריתי בבשרכם לברית עולם, וכתבו קצת המפרשים והיתה בריתי בבשרכם זו ברית בשר, לברית עולם זו ברית הלשון. ירצה שלא יוכל אדם לבא לברית הלשון שהוא לימוד התורה אם לא בברית הבשר שהיא ברית מילה. וכמו שהשיב אונקלוס הגר לדודו אדריינוס (שמו"ר ל, יב) שאמר לו היה לך ללמוד ולא למול, והשיב לו אין אתה יכול ללמוד תורה עד שתמול, שנאמר (תהילים קמז, יט) מגיד דבריו ליעקב חוקיו ומשפטיו לישראל, למי שהוא מל כיעקב, לא עשה כן לכל גוי שכל הגוים ערלים. זהו מה שרצינו לדבר בעניני מילה בזה הפרק הראשון.
<h4>פרק ב</h4>
- בגודל שכרה
גרסינן במסכת בבא בתרא פרק המוכר את הספינה (עג ב), אמר רבה בר בר חנה, זימנא חדא הוה אזילנא במדברא, וחזינן הנהו תרי אווזי דשמטי גדפייהו משמנייהו וקא נגדי נחלי מחא מתותייהו, ואמינא להו איתא לי מנייכו חלקא לעלמא דאתי, חדא דליא לי אטמא וחדא דליא לי גדפא. כי אתאי לקמיה דרבי אליעזר אמר לי עתידין ישראל ליתן עליהן את הדין ע"כ. והנה המאמר הזה קשה ההבנה ונתחבטו רבים מהמפרשים בכוונות שונות, כגון רבינו בחיי פרשת נצבים (דברים ל, ז), ועקדה פרשת מטות שער פ"ה, ודרך אמונה מאמר ג' שער ד' דף צ"א, ועבודת הקודש חלק שני פרק מ"ו. ולדעתי כוונת המאמר הזה מכוון אל המאמר דפרק חלק (סנהדרין קיא א) וז"ל, לכך הרחיבה שאול נפשה ופערה פיה לבלי חק (ישעיה ה, יד) אמר ריש לקיש למי שמשייר אפילו חק אחד. אמר ר' יוחנן לא ניחא למרייהו דאמרת להו הכי, אלא אפילו לא למד אלא חק אחד ע"כ. הרי שנראה לפום ריהטא שסברת ריש לקיש היא שצריך לקיים כל התורה כולה כדי שישיג התכלית האחרון שהוא גן עדן, ואם נשתייר אפילו חק אחד הנה הוא נופל בגיהנם והרחיבה שאול נפשה וכו'. וסברת ר' יוחנן נראה שהיה להיפך, שפערה פיה למי שלא קיים אפילו חק אחד לבד זאז נופל בגיהנם. ויהיה מחלקותם מן הקצה אל הקצה. והנה לענ"ד לא יציירוהו השכל האנושי שיצדק שום צד מהשני צדדים האלה בהחלט, וחלילה שיאמין ר"ל שכל מי שמשייר אפילו חק אחד מהתורה שלא ישיג עולם הבא, וכל שכן שיהיה נופל בגיהנם ח"ו, דאם כן איפה אין גם אחד בכל אישי המין שיקיים כל התורה. וכמו כן סברת ר' יוחנן שהיא אל הקצה האחר שהיא זרה עד מאוד, כי לא יתכן שהגיהנם הוא פתוח למי שלא קיים כלל שום חלק מהתורה, שאם קיים אפילו חק אחד אינו נופל בגיהנם, שזה גם כן היפך השורש המושרש אצלינו שאם עונותיו של אדם הם מרובים מזכיותיו, ויש ביניהם עונות חמורות הוא נופל בגיהנם, כדאיתא בפ"ק דראש השנה (יז א).
אלא ודאי יש לנו להאמין באמת ובתמים כי לא זו הדרך ולא זו העיר להעיר אוזן בלימודים, ולא היתה זאת חלילה כוונת ריש לקיש ור' יוחנן, כי לא יצוייר שיהיו חולקין ח"ו בענין קנין תקותינו לעולם, כי לפי דעתי הקצרה כלם מסכימים בשורש הדרוש על נכון.
הנה התבאר באר היטב כי שני מצות גדולות הם הנקראים חק, המילה היא נקראת חק, כדכתיב (תהילים קה, י) ויעמידה ליעקב לחק לישראל ברית עולם, וכן אמר בברכת מילה חק בשארו שם. ותפילין גם כן נקראים חק, דכתיב בהו (שמות יג, י) ושמרת החוקה הזאת למועדה מימים ימימה. ודרשו בסוף פרק הקומץ אחוקת תפילין. ואמרינן נמי בפרק בא סימן (נדה נא א) ובפרק כיצד מערבין (עירובין צו א) דבני מערבא מברכין בתר דמסלקי תפלייהו לשמור חוקיו. ועל דרך זה יהיה מחלוקת ריש לקיש ור' יוחנן, שיחלקו בחומר העבירות הללו, דאף שהם מצות יחידיות ואין כל התורה כולה תלוי בהם במו בעבודה זרה, דאמרו רז"ל (ספרי דברים נד) המודה בעבודה זרה ככופר בכל התורה כולה, אפילו הכי עונשן קשה ושכרן מרובה.
והנה דעת ריש לקיש שהגיהנם הוא פתוח למי שמשייר אפילו חק אחד, דהיינו אחד מהשני מצות הנזכרים, דאם קיים אפילו כל התורה כולה רק שמשייר מצות תפילין שלא קיים נופל בגיהנם, כדאיתא בפ"ק דראש השנה (טז ב) פושעי ישראל בגופן יורדין בגיהנם ונדונין בגיהנם ונידונין בה י"ב חודש כו'. ומפרש בגמרא פושעי ישראל בגופן מאי נינהו, אמר רב קרקפתא דלא מנח תפלין. וכן אם קיים כל התורה כולה ולא קיים מצות מילה נופל בגיהנם, כדאיתא במדרש (תנחומא לך לך כ') גדולה מילה שכל מי שהוא מהול אינו יורד לגיהנם, כתיב הכא (בראשית יז, כד) ביום ההוא כרת ה' את אברם ברית, וכתיב התם (ויקרא יב, ג) וביום השמיני ימול. ומי יורד לגיהנם מי שכתוב אחריו את הקני ואת הקניזי ואת הקדמוני שכולם ערלי לב (נדרים לא ב). וכל הערלים יורדים לגיהנם, שכן מצינו ביחזקאל (לב, יח, כב, ל) בן אדם נהה על המון מצרים והורידוהו שם אשור וכל קהליו כולם ערלים מחללי חרב שם משך ותובל וכל המונה שמה נסיכי צפון. וכן אמר ישעיה (ה, יד) לכן הרחיבה שאול נפשה ופערה פיה לבלי חק. למי פערה פיה למי שאין להם חק, שנאמר ויעמידה ליעקב לחק (תהילים קה, י). ואמר עוד הפסוק (זכריה ט, יא) גם את בדם ברית שלחתי אסיריך, כלומר בזכות דם בריתך שלחתי אסיריך מבור אין בו מים ע"כ. הרי שהמדרש הזה סבר דהגיהנם פערה פיה למי שלא משייר אלא חק של מילה. ואמנם ר' יוחנן אמר לא ניחא להו למרייהו דמרת להו הכי, דאפילו קיים כל התורה כולה זולת חק אחד מהחקים נופל בגיהנם. אלא לא אמר הכתוב אלא למי שלא קיים החקים האלה תרוייהו, אבל מי שלא למד אלא אפילו חק אחד אינו נופל בגיהנם, שהרי אם קיים מצוות ובתוכם מצות מילה לבד אינו נופל בגיהנם, כמו שהבאתי במדרש גם את בדם ברית כו'.
ואיתא בבראשית רבה (כא, יד) את להט החרב המתהפכת (בראשית ג, כד), רב הונא ורבנן רב הונא בשם ר' אבא אמר החרב זו מילה, שנאמר (יהושע ה, ב) עשה לך חרבות צורים. רבנן אמרי החרב זו תורה, שנאמר (תהילים קמט, ו) וחרב פפיות בידם. רב אבדימי אמר, ואת להט החרב זו גיהנם שמלהטת האדם מראשו ועד רגליו, החרב זו מילה. אמר הקדוש ברוך הוא מי מציל את בני מאש לוהט הוי אומר זו המילה. לא תירא לביתה משלג כי כל ביתה לבוש שנים (משלי לא, כא), משלג זו גיהנם, שנאמר (תהילים סח, טו) תשלג בצלמון בזכות מילה. כי כל ביתה לבוש שנים, זה דם מילה. ובפרשת וירא (מח, ח) א"ר לוי לעתיד לבא אברהם יושב על פתח גיהנם ואינו מניח אדם מהול מישראל לירד לתוכה, ואותן שחטאו יותר מדאי מהו עושה להם, מעביר את הערלה מעל גבי התינוקות שמתו עד שלא מלו ונותנם עליהם ומוריד לגיהנם. הרי מי שנמול אינו יורד לגיהנם אם לא מי שחטא יותר מדאי, ואת אמרת אפילו קיים כל התורה כולה זולת מצות תפילין אין זה קרוי חוטא יותר מדאי. ומה דאיתא בפ"ק דראש השנה פושעי ישראל בגופן נדונים בגיהנם כו' כנזכר, לא קשיא לר' יוחנן, די"ל דהכי פירושה, אם מחצה עונות ומחצה זכיות ויש בהם עון תפילין נדונין בגיהנם, ואם אין בהם עון תפילין אז ורב חסד מטה כלפי חסד. אבל אם קיים כל התורה כו' זולת מצות תפילין, קצת מצות רק שלא חטא יותר מדאי המילה, מצילתו מדינה של גיהנם כנזכר.
וכן איתא בספר הזוהר (ח"א צ"ג ע"א) זכאין אינון ישראל דקב"ה אתרעי בהון מכל שאר עמין, ויהיב לון את קיימא דא. דכל מאן דאית ביה האי אות, לא נחית לגיהנם. עוד שם מאן דאתגור כל אינון דלא קדישין אתרחקין מיניה ולא שלטין ביה, ולא עוד אלא דלא נחית לגיהנם. עוד מצאתי (שבלי הלקט מילה סי' א') אמרינן במסכת תענית (י א) עולם אחד מששים בגן. העולם הוא כמלא זרת, שנאמר (ישעיה מ, יב) ושמים בזרת תכן, נמצא שהגן ששים זרתות, הזרת הוא ג' טפחים, נמצא שהגן הוא ק"פ טפחים. מילה במלוי מ"ם יו"ד למ"ד ה"א יעלה ק"פ. לומר המקיים מצות מילה זוכה לגן. ובציוני (פרשת בראשית גליון) בראשי"ת אותיות א"ש ברי"ת, מלמד שהמילה מצלת מדינה של גיהנם.
וכן מה שאמר ריש לקיש שאם קיים כל התורה ולא קיים מצות מילה נופל בגיהנם. וזה גם כן פליג עליו ר' יוחנן, הרי אם קיים מצות תפילין זוכה לעולם הבא, כדאיתא במדרש (עי' קידושין לז ב) למה נסמכה ביאת הארץ לפרשת תפילין, כך אמר הקדוש ברוך הוא עשו מצוה זו שבשבילה תכנסו לארץ ותזכו לארץ ותזכו לחיי עולם הבא. ואיתא בשימושא רבה (הובא ברא"ש הלכות תפילין לב) אמר רבא כל המניח תפילין ומתעטף בציצית וקורא קריאת שמע ומתפלל, מובטח לו שהוא בן עולם הבא. ואמר אביי מערב אני בו שאין גיהנם שולטת בו. רב פפא אמר מערב אני בו שעונותיו נמחלין. ומה דאיתא במדרש שהבאתי וכל הערלים יורדים לגיהנם, דמשמע אף קיים כל התורה כדברי ריש לקיש, י"ל בערלי גוים משתעי, דלא עבדי שום מצוה, אבל מי שקבל עליו התורה וקיים מצות תפילין כתקנה מצילתו מגיהנם ומביאהו לחיי עולם הבא, ואין הגיהנם פערה פיה אלא למי שלא למד אפילו חק אחד. ובזה יתיישב המאמר על נכון.
ועל דרך זה יתיישב המאמר דהמוכר את הספינה, במה שאמר רבה בר בר חנה דהוי אזיל במדבר, רצה בו שהתבודד במדבר שהוא מקום ההתבודדות, והעמיק בסוד תכלית עולם הבא. ואמר כי ראה הני תרי אווזי, רצה לומר ראה השכל העיוני השכלי, והשכל המעשה הגופניי, כמו שאמרו רז"ל (ברכות נז א) הרואה אווז בחלום יצפה לחכמה, שנאמר (משלי א, כ) חכמות בחוץ תרונה. דשמטי גדפייהו כו', רצה לומר שראה והתבונן בתכלית תענוגי עולם הבא ורב טוב הצפון אשר הוא כל כך גדול אשר לא יוכל הגוף לקבל התענוג ההוא. והוא העולם החיים אשר ממנו האור העליון, כדכתיב (תהילים לו, י) כי עמך מקור חיים באורך נראה אור. וקנגדי נחלי משחא מתותייהו, על דרך דאיתא בבראשית רבה (סב, ח) שר' אבהו כשנטה למות הראה לו הקדוש ברוך הוא תלת עשר נהרין אפרסמון. וכמו שיסד הפייט (בפיוט אקדמות לשבועות) נגיד ונפיק קדמיהון אפרסמון נהרתא. ואמינא להו איתא לי מנייהו לעלמא דאתי, חדא דליא ליה גדפא וחדא דליא לי אטמא. כלומר התבונן אם יש לו חלק בשפע הטובה ההוא לעתיד, והשיג שבזכות התפילין אשר רמז אליהם גדפא בעבור שבתפילין הן בזרוע, או על דרך שאמר אלישע בעל כנפיים על התפילין וקראם כנפי יונה (שבת מט א).
גם בזכות המילה אשר הירך רמז לה, בזכות אלו השנים יהיה לו חלק לעולם הבא, כמו שכתב רבינו בחיי בפרשת בראשית (א, יד) וז"ל, והיו למאורות ברקיע השמים, היה לו לומר והיה לרקיע השמים כמו שאמר והיו לאותות. אבל הכוונה שיהיו מן האור הראשון שהוא מאורות למאורות שעל הארץ, כי לא אמר הכתוב יהי מאורות ברקיע השמים להאיר על הארץ. ואם כן הבן כי המאורות הראשונים שהזכיר יהי מאורות הם מאורות רוחניים מקבלין אורן מן האור הראשון, ומשפיעין אותן במאורות של מטה. והם תענוגי נפשות הצדיקים מקיימי התורה והמצות, וזהו שאמר והיו לאותות, כלומר והיו אותן המאורות לאותן שקיימו אותיות התורה שהיו זוכין ומתעדנין בהן, או שקיימו המצות שנאמר בהן אות, כגון מילה ושבת ותפילין. על כן כי אתאי לקמיה דרבי אליעזר א"ל עתידין כו', לא זו שזוכין בזכותם לעולם הבא אלא אף אם לא קיימו אלו אף על פי שקיימו כל התורה כו' עתידין ליתן את הדין כמבואר לעיל. הרי שבזכות המילה ניצול מדינה של גיהנם וזוכין לעולם הבא.
ואמרינן במדרש (ירושלמי נדרים פ"ג מ"ט) גדולה מילה שהיא שקולה כנגד כל התורה, דכתיב (דברים ל, יב) מ'י י'עלה ל'נו ה'שמימה ראשי תיבות מילה. דבר אחר מילה ים לה, רצה לומר גזר הים בשבילה, וכמו כן לגוזר ים סוף לגזרים, אמרו רז"ל אל תקרי לגזרים אלא לגוזרים פירוש בשביל המילה. ובתהילים (סו, ה) נורא עליל'ה ע'ל בנ'י אד'ם סופי תיבות למפרע מילה, וסמך ליה הפך ים ליבשה, רמז שבזכות המילה הפך ים ליבשה. דבר אחר מילה מי בכל המצות דומה לה. גדולה מילה בזכותה מקבלין ישראל פני השכינה, שנאמר (איוב יט, כו) מבשרי אחזה אלוה. רצה לומר בזכות המילה שבבשרי אחזה אלוה. גדולה מילה שבזכותה ירשו ישראל את הארץ, שנאמר (בראשית טו, יח) ביום ההוא כרת ה' את אברם וגו'. וכשבטלוה גלו מן הארץ, שנאמר (ירמיה יא, טו) ובשר קודש יעברו מעליך (עי' מנחות נג ב).
ובספר הזוהר (שם) פתח ר' אבא ואמר, בפרוע פרעות בישראל בהתנדב עם ברכו ה' (שופטים ה, ב). מאי קא חמו דבורה וברק דפתחו בהאי קרא, אלא הכי תנינן לית עלמא מתקיימת אלא על האי ברית, דכתיב (ירמיה לג, כה) אם לא בריתי יומם ולילה חוקות שמים וארץ לא שמתי. דהא שמיא וארעא על הא קיימיה, כל זימנא דישראל קיימין האי ברית נימוסי שמיא וארעא בקיומייהו, וכל זימנא דח"ו ישראל מבטלין האי ברית, שמיא וארעא לא מתקיימין וברכאן לא משתכחין בעלמא תלמידי חכמים, לא שליטו שאר עמין על ישראל אלא כד ביטלו מנייהו קיומא דא, ומה בטילו מנייהו דלא אתפרען ולא אתגליין. ועל זה כתיב (שמואל א' יב, ט) ויעזבו בני ישראל את ה' וימכר אותם ביד סיסרא וגו'. ויעזבו את ה' ממש עד דאתת דבורה ואנדיבת לכל ישראל במלה דא, כדין אתכניעו שנאיהון תחותייהו. והיינו דתנינן אמר קב"ה ליהושע, וכי ישראל אטימין אינון ולא אתפרעו ולא קיימי דילי, ואת בעי לאעלא להו לארעא לאכנעא שנאיהון, ושוב מול את בני ישראל שנית. הגה. שנית בגימטריא פריעת, וזהו אמרו ומול את בני ישראל שנית. ועד דאתפרעו ואתגליא האי ברית לא עאלו לארעא ולא אתכנעי שנאיהון. אוף הכי כיון דאתנדבו ישראל בהאי את איתכניעו שנאיהון תחותייהו, וברכאן אתחזרו לעלמא, הדא הוא דכתיב בפרוע פרעות בישראל בהתנדב עם ברכו ה'.
וכתוב במדרש כל איש ואשה אשר יבא אל המלך וגו' אחת דתו להמית (עי' אסתר ד, א). רצה לומר כל הגויים איש או אשה אשר לא יקרא לקבל התורה אחת דתם להמית המיתה האמיתית שהיא עונשה של גיהנם, לבד מ'אשר י'ושיט ל'ו ה'מלך ראשי תיבות מילה. ונשי ישראל שלא נימולו מנין שניצולות, דכתיב א'ת ש'רביט ה'זהב ראש תיבות אשה, רצה לומר אשה שלא נימולה. ועל זה אומרים בברכת המילה על כן בשכר זאת אל חי חלקנו צורינו צוה להציל וגו'. ומאהבת הש"י בזרע אברהם אוהבו חתם בריתו בבשרם לאות ולברית עולם, שנאמר (בראשית יז, יג) והיתה בריתי בבשרכם לברית עולם, רצה לומר לאות ולמגן בעדם. וזה שאמרו בבראשית רבה (מו, ט) ונתתי לך ולזרעך אחריך את כל ארץ כנען לאחוזת עולם והייתי להם לאלהים (שם יז, ח), אם בניך מקבלין אלהותי אני אהיה להם לאלהים פטרון. לפיכך יש לנו לקיים תורתו, ולשמוח בבריתו, ולקבל אלהותו, והוא יגן בעדינו.
<h4>פרק ג</h4>
- בשמחתה
כל המצוה שעושה אדם מאהבה ובשמחה ובטוב לבב נקראת מצוה מן המובחר. ועל כולם כשהאדם זוכה למצות מילת בנו יש לו לשמוח שמחה יתירה, ולהלל לבוראו אשר זיכהו והגיעו להוליד בן לקיים בו מצוה זאת. ולפי שקבלוה עליהם ישראל בשמחה, שמחים בה עדי עד, כדגרסינן במסכת שבת פרק ר' אליעזר (קל א) תניא אמר רשב"ג כל מצוה שקבלוה ישראל עליהם בשמחה כגון מילה, דכתיב (תהילים קיט, קסב) שש אנכי על אמרתיך, עדיין עושין אותה בשמחה. ופירש רש"י בשמחה שעושין משתה. וגרסינן במדרש תהילים (עא, יד) ואני תמיד אייחל והוספתי על כל תהלתך, אמר רשב"י בא וראה שאין חביב לאדם יותר מבניו, וכדי לעשות רצון בוראו רואה בנו שנשפך ממנו דם מילה ומקבלו עליו בשמחה. אמר רב הונא ולא עוד אלא שמוציא הוצאות ועושה אותו היום יום שמחה מה שלא נצטווה. וזהו שאמר ואני תמיד אייחל וגו'. בספר הזוהר (ח"א צ"ה ע"א) זכאה חולקיה מאן דקריב האי קורבנא לחדוותא קמיה קב"ה, ובעי למחדא בהאי חולקא כל ההוא יומא דכתיב (תהילים ה, יב) וישמחו בך כל חוסי בך לעולם ירננו וגו'.
וכתב האבודרהם (מילה וברכותיה) נהגו לעשות סעודה ביום המילה, ויש סמך לזה במדרש (פדר"א כ"ט) שאומר ויעש אברהם משתה גדול ביום הגמל את יצחק (בראשית כא, ח) ביום ה"ג מל את יצחק, שעשה משתה ביום שמיני שנמול. וכן משמע (בנדה) [בכתובות] (ח א) שהיו עושים סעודה ביום המילה, דרב פפא סבר לברוכי שהשמחה במעונו אי לאו משום דאיכא צערא דינוקא. וכן אמר דוד, אספו לי חסידי כורתי בריתי עלי זבח (תהילים נ, ה), ודרשו ז"ל אמרו זו סעודת מילה, ומפרשים עלי זבח זב ח', דם המילה שהוא זב לשמונה ימים.
ורבינו בחיי כתב בפרשת לך לך (יז, ג. כא, ט) ובספר כד הקמח (ערך מילה) מצות המילה כעין קרבן הוא, שאדם מקריב פרי בטנו לכבוד הש"י לקיים מצותו. וכשם שדם הקרבן מכפר כך דם המילה מכפר, ולכך עיקר המילה ביום ח' בדמיון קרבן שלא יכשר עד יום ח', שנאמר (ויקרא כב, כז) ומיום השמיני והלאה ירצה. וכשם שכתוב בקרבן (שמות כט, לג) ואכלו אותם אשר כופר בהם שאכילת קרבן מכפר, כן המנהג בישראל שעושין סעודה ביום המילה ומתאספים הכל ובאין שם ומנהג כשר הוא. ועל כן הזכיר דוד ע"ה (תהילים שם) אספו לי חסידי כורתי בריתי עלי זבח. ופירש הר"ר משה כהן שהטעם בזה, שהקב"ה חפץ כפי היות שאר כחות הנפש נמשכות ונגררות אחר הנפש המשכלת בעשיית המצות ובדרישת החכמה שיהיה להם חלק בשמחה אשר תגיע לנפש המשכלת בעשותה המצוה או בהגיעהו לחכמה, וזה יהיה בעשותו סעודה במאכל ובמשתה. וכן אמרו רז"ל (קה"ר א, א) כי כשאמר הקדוש ברוך הוא אל שלמה בחלום הלילה שאל מה אתן לך. ושאל החכמה והמדע ונתנם לו. כאשר מבואר שם בפסוק (מלכים א' ג, טו) שאמר אמר כן ויקץ שלמה והנה חלום ויעש משתה לכל עבדיו. ואמרו ז"ל מכאן שעושין סעודה לגמרה של תורה עד כאן. וזכר לדבר מילה ראשי תיבות מ'שתה י'עשה ל'כל ה'קרואים.
<h4>פרק ד</h4>
- בהנהגתה
<big>א.</big> איתא בפרק מרובה (ב"ק פ א) רב ושמואל ורב אסי איקלעו לגבי שבוע הבן, ואמרי לה לבי ישוע הבן. ופירש ר"ת (תוד"ה לבי) שנולד שם בן, ועל שם שהולד נושע ונמלט ממעי אמו, כדכתיב והמליטה זכר נקט ישועה. והיו רגילין לעשות סעודה, ואחד מן הגדולים (אור זרוע סי' קז) הוכיח מכאן דסעודת מצוה היא מדאיקלע רב להתם, דהא אמרינן פרק גיד הנשה (חולין צה ב) דרב לא הוי מתהני מסעודת הרשות. והיה רוצה לומר, דמה שאנו נוהגים עכשיו לאחר שנולד זכר נכנסים לשם לטעום בלילי שבת הסמוך ללידה דהיא סעודת מצוה. והיינו אותה סעודה דפירש ר"ת, וקבעה בלילי שבת בשעה שהכל מצויין בבתיהם.
<big>ב.</big> נוהגין להקיץ ולשמור הנער בליל שמיני. ומצאתי כתוב טעם מנהג זה, שהשטן מכוון להזיק לנער ולמונעו ממצות מילה, לפי שקשה לו שישראל מקיימין המצוה שבזכותה ניצולין מדינה של גיהנם. וסמך לדבר ואתה את בריתי תשמור (בראשית יז, ט), שבשעת הברית צריכין שמירה.
<big>ג.</big> מנהג בישראל שאחד נעשה בעל ברית לתינוק לתופסו על יריכו להמול. וסמך לאותו מנהג, האמור בשוחר טוב (עי' ילק"ש ח"ב תשכ"ג) דכתיב החזק מגן וצנה (תהילים לה, ב). אמר הקדוש ברוך הוא מה אתה עושה לי אני משביחך בכל אברי אשר בי. אשר בראש אני קורא בתפילין, בשערי לא תקיפו, בירכי אני עושה סנדיקים לילדים הנימולים. וצריך לחפש אחר יהודי כשר לעשותו סנדיק, דהוא הבעל ברית כדי שיבא אליה ז"ל. וישב על הקתדרא מכוסה במעיל אצל בעל ברית. וצריך גם כן לחזור בתר אדם כשר למול, כדאיתא במדרש (שהש"ר ד, סו) המול ימול, יבא טהור ויטפל עם טהור. ולא יקח מוהל באהבת אדם רק אומן ומוחזק לכך (מהרי"ל מילה ג - ד). והחסיד מהר"י סגל כשנעשה הוא בעל ברית, היה נוהג לרחוץ ולטבול עצמו להכניס התינוק בטהרה לברית. ואמר גדול מצות בעל ברית ממצות המוהל, מפני שרגליו דומה למזבח כאילו מקטיר קטורת לשמים. ומאותו טעם כתב רבינו פרץ ז"ל (מהרי"ל שם) מה שאין כופלין לתת לבעל ברית אחד פעמים ושלש רק לכל בן בורר בעל ברית אחר, משום דאתמר פ"ק דיומא (כו א) כהן שהקטיר קטורת פעם אחת לא שינה עוד לעולם, מפני שהקטורת היה מעשיר, דכתיב (דברים לג, י) ישימו קטורה באפך, וסמיך ליה ברך ה' חילו. לפיכך בכל פעם היו מעשרין כהן אחר, הכי נמי לא שנא. ומטעם זה דגדול בעל ברית יותר ממוהל, אמר מהר"י סג"ל דמקדימין אותו בקריאת התורה קודם המוהל.
<big>ד.</big> מצאתי כתוב, מעשה שבקשו לחסיד להיות בעל ברית ולהיות שושבין לחתן. אמר למבקשים מוטב לקנות לכם אוהבים, תבקשו לאחרים ויאהבו אתכם, ואני מעלה עליכם שכר כאילו עשיתם. אמרו לחסיד למה תמנע מן המצוה, אמר להם אפילו שכר טוב אקבל שקניתי לזה אוהבים ושחדלתי מן הכבוד. ועוד יהנה מהם יותר ממני, אלו הייתי בעל ברית נמצאתי גוזל את העני ממה שיהיו מהנים אותו. ועוד בשעה שחבריי יוכלו לקיים, אעסוק בתורה ובמצוות. אבל מצוה שאין רודפים אחריה רדוף אחריה.
<big>ה.</big> כתב התשב"ץ סימן שצ"ז, שלא תיכנס האשה בבית הכנסת בין האנשים להיותה סנדק להימול תינוק בחיקה, דאפילו אם בעלה מוהל או אביה או בנה, דלאו אורחא ליכנס מקושטת בין האנשים כו'. וכתב מהר"י מולי"ן (מהרי"ל שם א') מסתמא מדהקפיד מהר"ם שלא תיכנס האשה בעזרה בין האנשים, מסתמא גם כן לא יכנס איש בין הנשים ליקח הילד מהיולדת. אך האשה שהיא בעלת ברית תקח הילד מהיולדת ותביאנו עד פתח הכנסת ולא תיכנס אל תוכה, ובעל ברית יקחנו מידה.
<big>ו.</big> כתב האגודה בסוף פרק אלו מגלחין (הובא במהרי"ל שם י"ד) אבל אחר ג' ימול, ואם אין שם אומן אלא הוא אף ימול ביום ראשון, ולעולם ילך יחף לבית הכנסת, וכן הוא בפרנס סי' קנ"ח. וכתב עוד בפרנס אבל מותר להיות בעל ברית בכל יום כו', עד מוהר"ם היה בעל ברית תוך ל' של אביו, ורחץ בלילה שלפני המילה, וטעם נתן לדבריו דהוי כרגל לגבי דידיה. וחומרא בעלמא נהגו אבותינו ברחיצה, והאבל הוא ואשתו תוך שלשים לובשים בגדי שבת כשהן בעלי ברית עד לאחר יציאת בית הכנסת עכ"ל. ומדחשיב רגל דידהו מותר נמי לכנוס לסעודה, וכן כתב תשב"ץ סימן תכ"ה להדיא דמותר הבעל ברית והמוהל לאכול שם. אלא דבהג"ה גמגם וכתב דנהגו לאכול עם השמשים. וכתב מהר"י מולין בתשובה סימן קט"ז דגמגומו הוא דלא חשיב סעודות מצוה אלא כשאין שם שמחה, כגון של עיבור, ו (אין) מסקנת התוס' דמו"ק (כב: ד"ה ולשמחת) ויתר רבותינו הקדמונים הכי. הלכך לענ"ד האוכל שם לשם שמים כשהוא בעל ברית הרי זה זריז ונשכר עכ"ל.
<big>ז.</big> נוהגים לעשות כסא לאליהו, ויש סמך לדבר בפרקי ר' אליעזר (פכ"ט) כשגזרו בימיו על הברית ונתקנא לדבר וברח לו ונחבא במערה, ויאמר ה' לו מה לך פה אליה. ויאמר קנא קנאתי לה' אלהי ישראל כי עברו בריתך בני ישראל (מלכים א' יט, י). אמר ליה הקדוש ברוך הוא חייך על מה שקנאת על המילה, כל זמן שיעשו את המילה תעיד עליהם שקיימוה. לפיכך מושיבין כסא למלאך הברית שנקרא אליהו, שנאמר (מלאכי ג, א) ומלאך הברית אשר אתם חפצים בו הנה בא אמר ה' צבאות. כך כתבו כל הפוסקים קמאי דקמאי ובתראי דבתראי, וכולם כאחד לא הביאו ראייה רק מפרקי ר' אליעזר. ואני מצאתי עוד סמך לזה מספר הזוהר (ח"א צ"ג ע"א) שכתב בהדיא מנהג זה וז"ל, א"ר אבא בזימנא דאפיק בריה לא עליה להאי ברית, קרי קב"ה לפמליא דיליה ואמר, חמו מה בריה עבדית בעלמא, ביה שעתא איזדמן ליה אליה ז"ל, וטאס עלמא בארבע טאסין ואיזדמן תמן. ועל דא תנינן דבעי בר נש לתקן כרסיה חדא ליקרא דיליה. הוא סליק ואסהיד קמיה קב"ה, תא חזי בקדמיתא כתיב מה לך פה אליהו וגו', וכתיב קנא קנאתי לה' וגו' כי עזבו בריתך בני ישראל וגו'. אמר ליה חייך בכל אתר תזדמן ופומא דאסהיד האי יסהיד דישראל קיימין האי קיימא.
וכתב רבי מאיר בן גבאי בספר תולעת יעקב (סוד המילה) וצריך לומר בפירוש זה כסאו של אליהו זכור לטוב, ואם אין אומרים כן אין בא לשם. כך ראיתי במדרשו של רשב"י ע"ה (עי' זהר ח"א י"ג ע"א, ח"ב קס"ט ע"א) ע"כ. ונוהגין להניח הכסא הזה שלשה ימים אחר המילה, וכן יסד הפייטן בשלמונית למילה יען קנא גלעדי בקנאתיך, ושנית על עזבו תורתיך כסאו לעדות מוכן לעדתיך, ערוכים הכסאות שלשה ימים.
<big>ח.</big> כתב בספר תניא (הל' מילה, והוא משבלי הלקט סי' ז') מנהג להדליק נרות בבית הכנסת שיש בו ברית מילה, ונראה לי על שם כי נר מצוה ותורה אור (משלי ו, כג) והוא דרך שמחה וכבוד. עוד נראה לי טעם אחר, שסמכו על האגדה או על הירושלמי שכך היו נוהגין בימי השמד להדליק נרות בבית שיש בו ברית מילה, לאות ולסימן לעוברים דרך שם שיכירו וידעו ישראל שיש שם ברית מילה, וילכו שם לשמוע הברכות. כמו שיסד הקלירי בימי ח' של חנוכה באור הנר ברור חיל אשם ברית מגנבת. ואף על גב דבתלמודא דידן בסנהדרין בפרק אחד דיני ממונות (לב א) לא משמע הכי, דהכי גרסינן התם קול רחיים בבורני שבוע הבן, שבוע הבן אור הנר, בברור חיל משתה שם משתה שם. י"ל דהתם תני איפכא דרוב פיוטים של קלירי על פי הירושלמי וע"פ האגדות, עוד מצאתי מה שעושין נר גדול בבית הכנסת ביום המילה סימן למשתה, כדאמרינן באחד דיני ממונות אור הנר בברור חיל משתה שם כו'.
<big>ט.</big> כתב רב צמח גאון בתשובת שאלה היכא דליכא אלא אומנא דמהיל וגברא דתפיס לינוקא, מברך על המילה, דהיכא דאפשר בעשרה עביד, והיכא דלא אפשר מברך בפחות מעשרה. אבל לכתחלה עכ"פ צריכים עשרה, יהיב טעמא משום שהתינוק יצא מבית האסורים, וצריך להודות בפני עשרה, ולכך אומר הודו. ולפי שהברכה באה בשבילו מטעימין לו. ובהגה במהרא"ק (מהרי"ל מילה ב') משום דאיתא בפרקי ר"א (פי"ט) דאין שום עדות שנתן הקדוש ברוך הוא לישראל לא היה אלא בעשרה, והנה נמי יעידו עדה העשרה על האב שהכניס בנו בבריתו של אברהם, עד כאן דבריו.
<big>י.</big> מנהג שמוהל יורד לפני התיבה, וסמך רוממות אל בגרונם וחרב פפיות בידם (תהילים קמט, ו). ומהר"ם מינץ כתב בתשובה סימן מ"ג, דהאי דרשה לא נמצא בשום דוכתא, והדרשנים אומרים כו' ובברכות נדרש כו' עוד כו', ומתוך זה כתב דאין צריך. ובפסיקתא נדרש לדחות האבל ביום המילה מלהתפלל ע"כ. ועיקר הטעם לפי שעסק במצוה לכך ראוי לו להתפלל עכ"ל (הגהות מנהגים טבת מ'). ולי נראה טעם מנהג זה כי ש"ץ הוא עתה בזמן הזה במקום כהן המקריב, כמו שכתבתי לעיל בעמוד העבודה סימן נ"ט בשם הירושלמי (ברכות פ"ד ה"א) רבי יוחנן בשם ר' מנחם דמן גליא, זה שעבר לפני התיבה אין אומרים לו בא והתפלל, אלא בא וקרב עשה קרבנינו כו'. לכן מאחר שעתה הוא מקריב קרבן זו במה שמל התינוק, ראוי להקריב קרבנינו בתפלה, וזכר לדבר מילה ראשי תיבות מ'והל י'ורד ל'פני ה'תיבה, ונוהגין שהמוהל ילבוש בגדים נאים דרגל דידיה הוא, ורמז לדבר מ'אוד ה'וד ו'הדר ל'בשת (תהילים קד, א) ראשי תיבות מוהל (מנהגות וורמיזא לר"י קירכום).
<h4>פרק ה</h4>
<big>יא.</big> סדר המילה וברכותיה מרחיצין התינוק קודם המילה, ובשבת באר הרמב"ם לחכמי לוניל שלא התירו רק בחמין שהוחמו מערב שבת. ואחר כך מלבישין הילד מעיל כחתן, כי נקרא חתן, שנאמר (שמות ד, כה) חתן דמים למולות (הגהות מנהגים שם). ולוקחת אותו האשה שהיא בעלת ברית ומביאתו עד פתח בית הכנסת, ואז הבעל ברית לוקח אותו ממנה ומביאו לבית הכנסת, והעם צועקים בקול רם ברוך הבא. כי הבא בגימטריא ח', רצה לומר ברוך הנימול לח', כן כתב מנורת המאור (נר ג' כלל א' ח"א פ"ב) ואבודרהם (עמ' שנב) ותניא (רבתי סי' צ"ו) וכל האחרונים. וכשמביאו עד הכסא שהוכן משימו הולד עליו כדי שיברכו אליהו, ואחר כך ישב בעל ברית ויטול התינוק בחיקו, ויעמוד המוהל לפניו ואבי הבן עומד על המוהל להודיע שהוא שלוחו, כדאמרינן לגבי קרבן (תענית כו א) אפשר שיהא קרבנו של אדם קרב והוא אינו עומד על גביו. כן מסיק בטור יורה דעה סימן רס"ה.
<big>יב.</big> יש אומרים שצריך לכסות ערות הקטן בשעת הברכה, כן כתב רבינו יונה בסוף פרק מי שמתו (יז. ד"ה הא). וכתב עוד דיש אומרים שאין צריך, דהא בניו קטנים אעפ"י שישן עמהם בטלית קורא קריאת שמע ואינו חושש. ואינה ראיה דהתם אינו רואה את הערוה, ואין צריך לכסותו בשעת הברכה ע"כ. והרא"ש (סי' נ"ב) כתב דברי הר"ר יונה והוסיף וכתב, וגם נראה כיון דלתקוני המילה קאתי קרינא ביה שפיר והיה מחניך קדוש (דברים כג, טו), ואין בו אותה שעה ולא יראה בך ערות דבר. והכלבו (סי' ע"ג) כתב וז"ל, כתב הרבינו פרץ (הגהת סמ"ק סי' קנ"ח) בקטן פחות מט' שנים אין לחוש, דלא שייך בזה ערוה, אך כשהוא מטונף בצואה יש מקפידין אפי' בן ח' ימים. ומיהו הא דאמרינן (סוכה מב ב) אין מרחיקין מצואת קטן עד שיאכל כזית דגן, אעפ"כ טוב לנקותו קודם ברכה. ומורי ר' יחיאל ז"ל היה רגיל לכסות הערוה אפילו בלא שום טינוף, ואפילו בקטן בן ח' ימים בשעת הברכה עכ"ל. והמרדכי במסכת שבת פכ"א (סי' תכ"א) הכריע וכתב וז"ל, כתב ראבי"ה מנהג חסידות (שלא) יגלה המוהל ערות התינוק עד אחר הברכה. ואם לבו נקפה ובהול מוטב שיגלה קודם, וכן כתב האגודה שם (שבת סי' קס"ט).
<big>יג.</big> המל מברך ברוך אתה ה' וכו' אשר קדשנו במצוותיו וציונו על המילה. ואפילו אם אבי הבן מל בעצמו אינו משנה. גם אינו מברך שהחיינו אם לא שמל בנו הבכור שחייב לפדותו מברך שהחיינו בשעת מילה ואינו מברך בשעת פדיון, אבל כשפטור מפדיון אינו מברך שהחיינו, כמו שכתב בדרשות המהרי"ל (מילה י"ח) פעם אחת מל האב את בנו הבכור והאם היתה כהנת, וצוה מהר"י סג"ל שיברך גם כן אשר קדשנו במצוותיו על המילה. ואמר לו למול ולאלתר תיכף יברך להכניסו ואחר כן ימול. ושאלו את הרב הנ"ל אם צריך לברך גם כן שהחיינו מאחר דהאם כהנת והפקיעה את בנה מן הפדיון נתבטל ברכת זמן של פדיון, ולכן אם יברך עתה הזמן בשעת המילה. ואמר שלא יברך זמן, ולא היה משנה בברכה אשר קידש מאומה ואמר פלוני בר פלוני ע"כ.
<big>יד.</big> ואבי הבן מברך להכניסו, ואם הוא עצמו מל את בנו מברך קודם שימול כדלעיל, ואם אחר מל אותו אינו מברך אלא לאחר המילה. והא דאמרינן כל המצות מברך עליהם עובר לעשייתן, שאני הכא מאחר שאינו מוהל אלא ע"י שליח אין לו לברך ברכה זו עד אחר המילה, שמא לא ימול זה המוהל ונמצא שברך לבטלה, כן כתב הכלבו בשם הראב"ד ז"ל בסימן ע"ג, וכך הוא דעת התוס' (פסחים ז. ד"ה בלבער). ובדין ברכת הריח כתב שמא נתקלקל המילה ונמצא ברבה לבטלה. וכתב האבודרהם בריש ספרו שער שלישי (ברכת המצוות ומשפטיהן) וז"ל, וא"ת והרי ברכת אבי הבן אחר המילה ולא הוי עובר לעשייתה. וי"ל שמא תתקלקל המילה ונמצא מוציא שם שמים לבטלה. וא"ת בשחיטה ובתקיעת שופר נמי ליחוש. וי"ל ששחיטה ותקיעת שופר הם תלויות בידו ובדעתו, אבל מילה היא תלויה באדם אחר אין מברכין עובר לעשייתה. ויש אומרים שהטעם שמברכין ברכת להכניסו בבריתו כו' אחר המילה, לפי שאינה כשאר ברכות שמברכין לעשות המצוה, אלא ברכת שבח והודאה היא שהאב מודה לשם שזכהו לבן ולהכניסו בבריתו של אברהם אבינו, וזה הנכון עכ"ל. וטעם וה האחרון כתבוהו הר"ן בפרק ר' אליעזר (שבת נה: ד"ה אבי).
והרא"ש כתב שם (פי"ט סי' י') ואומר ר"ת דברכה זו אינה דווקא על מילה זו שנעשית עכשיו קאי, אלא מודה ומשבח להקב"ה שצוה לעשות מצוה זו כשתבוא עוד לידו. ותקנו לה מקום זה לגלות ולהודיע דזאת המצוה נעשית לשם הקדוש ברוך הוא ולא לשם הר גריזים, והוא מדברי התוס' בפ"ק דפסחים (שם). ובזה מיושב גם כן שאומרין אותו בלמ"ד, וכן כתב הכלבו (שם) מאחר שברכה זו מברך אותה אחר המילה היאך מברך בלמ"ד. ותירץ ר' יצחק הזקן שעיקר ברכה זו להודיע שלא היתה המילה לכוונת מראית עין בלבד, אלא לכוונת מצוה, ודבוקה היא עם הברכה שברכו על המילה להכניסו בבריתו של אברהם אבינו. וז"ל הטור יו"ד (סי' רס"ה) ואדוני אבי הרא"ש ז"ל כתב, וטוב לברך מיד אחר ברכת המילה קודם שעשה פריעה, וחשיב שפיר עובר לעשייתן ולהבא דמל ולא פרע כאילו לא מל ע"כ. ויש להקשות קודם המילה למה לא יברך, אלא הואיל ותלוי בדעת המוהל ושמא יתחרט ונמצא שם שמים לבטלה. א"כ קודם הפריעה נמי ניחוש שמא יבא לידי ברכה לבטלה. תירץ הכלבו כי אחר שהתחיל באמת לא ימלך מלגמור. ואם אין שם אבי הבן נוהגין שמי שתופס הילד יברך אותה. כן כתב הטור יו"ד (שם) והגהות מיימוני (דפוס קושטא פ"ג ה"ב) בשם סמ"ק (הגהות הר"פ סי' קנ"ז א'), וכתבו ושמא היינו משום שהוא כמו שליח בית דין. וכן כתב הכלבו בשם הר"ף ז"ל והאבודרהם בשם הראב"ד ז"ל.
<big>טו.</big> ואם היו אחרים עומדים שם, אומרים כשם שהכנסתו לברית כו', כדאיתא בפרק ר' אלעזר דמילה (שבת קלז ב) אבי הבן אומר להכניסו בבריתו של אברהם אבינו, והעומדים שם אומרים כשם שנכנס לברית כו'. וכתב האבודרהם כך יכנס לתורה ולחופה ולמעשים טובים, שאלו הן מצות הבן המוטלות על האב כמו שאמרנו, וסדרום על זה הסדר, דאמרינן (קידושין כט ב) לעולם ילמד אדם תורה ואחר כן ישא אשה. והזכיר אחר כן מעשים טובים אעפ"י שהוא חייב במצות משהוא בן י"ג, מכל מקום אינו בן עונש עד עשרים, וכבר היה בן שמונה עשרה לחופה.
<big>טז.</big> מהא דאיתא התם העומדים שם אומרים כשם כו', הביא מהר"ם מרוטנבורג ראייה שיש לעמוד בשעה שמלין את התינוק, ועוד דכתיב (מלכים ב' כג, ג) ויעמוד העם בברית. כן כתב התשב"ץ סימן שצ"ו, והמרדכי פרק ר"א דמילה (שבת סי' תכ"ב), והכלבו (סי' ע"ג), והאבודרהם. והגהות חדשות סביב המרדכי (שלטי הגבורים) פר"א דמילה דף קע"ו (אות א') הביאו עוד ראייה מהירושלמי (ביכורים פ"ג ה"ג) שיש לעמוד.
<big>יז.</big> כתב האבודרהם בשם אבן הירחי (המנהיג עמ' תקפ"ד) נהגו בצרפת להביא ספל מלא חול ועפר, וטומנין שם את חתך הערלה. ויש סמך לדבר בפרקי ר' אליעזר (פכ"ט), כל ארבעים שנה שהיו ישראל במדבר לא היו פורעים משום עינוי הדרך, וכשהיו מוהלין היו נוטלין אותה ערלה וטומנין אותה בעפר, ומאותה שעה ואילך היו נותנין את הערלה בעפר. ויש סמך לחול ושמתי את זרעך כחול הים (בראשית לב, יג), ולעפר ושמתי את זרעך כעפר הארץ (שם יג, טז). וכן כתב הטור יו"ד (סי' רס"ה) והמנורת המאור (נר ג' כלל א' ח"א פ"ב) והציוני (פרשת לך לך) והמהרי"ל (מילה יב) והתניא (הל' מילה) והרוקח (סי' קי"ג). וכולם לא זזו מטעם זה, זולת הצרור המור (לך לך ד"ה ואתנה, וכי תצא ד"ה ואח"כ) כתב, בעבור שלא יקטרג עלינו הצורר הוא נחש הקדמוני אנו משימים בשעת המילה כלי עם עפר לתת שם הערלה, לקיים שנאמר (משלי כה, א) אם רעב שונאיך האכילהו לחם, וכתיב ביה (ישעיה סה, כה) ונחש עפר לחמו.
ואני בקשתי את שאהבה נפשי, ומצאתי בתוספתא בספר הזוהר (רע"מ ח"ג מ"ד ע"א) ולההוא ערלה מתקני מאנא חדא בעפרא לאשראה ההוא ערלה בגויה, ברזא דכתיב ונחש עפר לחמו, ועפר תאכל כל ימי חייך, בתר דההוא נחש אתעבר מקמי אדם שוי מדוריה בעפרא ואתקין ליה כך. כההוא גוונא ממש אנן צריכין כד מעברין לערלה לאתקנא ליה עפרא למיהוי ביה מדוריה. ואחרון אחרון חביב מאור הקדוש ז"ל כתב (ח"א צ"ה ע"א), תנא כל מאן דקריב בריה לקרבנא דא, כאילו הקריב כל קרבנא דעלמא קמי קב"ה, וכאילו בני מדבחא שלימתא קמיה. בגין כן בעי לסדרא מדבחא במאנא חד מליא ארעא למיגזר עליה האי קיימא קדישא, ואתחשב קמי קב"ה כאילו מדבח עליה עלוון וקרבנין ענאי ותורי. וניחא ליה יתיר מכולהו, דכתיב (שמות כ, כ) וזבחת עליו את עולותיך ואת שלמיך וגו'. בכל מקום אשר אזכיר את שמי, דא מילה דכתיב (תהילים כה, יד) סוד ה' ליראיו ובריתו להודיעם ע"כ. והבעל טורים (בראשית כו, טו) הביא ראיה לזה מן המסורת וימלאום ב' במסורת חד וימלאום עפר (בראשית כו, טו), ואידך וימלאום למלך שאול (שמואל א' יח, כז) גבי מאה ערלות פלשתים. רמז למה שנותנין הערלה בעפר. הרי שכל מנהג שנהגו קדמונינו לא דבר ריק הוא, ומנהג אבותינו תורה הוא. ומה שאין לוקחין עפר רק חול, כתבו הגהות מיימוני (מילה פ"ג אות ה') בני ארץ ישראל נותנין אותה במים, משום וארחצך במים (יחזקאל טז, ט). בני בבל נותנין אותה בעפר, משום דכתיב (זכריה ט, יא) גם את בדם בריתך שלחתי אסיריך מבור אין מים בו. ולכך לוקחים חול לקיים דברי שניהם, שהחול נקרא עפר ומים, כדאמרינן בחולין (כז ב) עופות מן הרקק נבראו עכ"ל. וכתב המהרי"ל (שם) דנוהגין לזרוק מפיו דם המציצה בחול כמו הערלה.
<big>יח.</big> אחר כך יטול המוהל את ידיו כדי שיברך בנקיות, ויברך הברכה עד כורת הברית, ואומר קיים את הילד הזה לאביו ולאמו. ואם ח"ו נפטר אביו או אמו של תינוק מדלג מן הברכה איזה שהוא, ואומר קיים הילד הזה לאביו או לאמו תניא (רבתי הל' מילה, משבלי הלקט סי' ח'). וקורא לו שם, כי אברם לא נקרא אברהם כי אם בשעת המילה (סדור הר"ש מגרמייזא אות קי"ט).
<big>יט.</big> ומנהג כשאומר ואומר לך בדמייך חיי נותן באצבעו מן היין על שפת התינוק. וכתב האבודרהם הטעם, משום דאמרינן בבמדבר סיני רבה (יא, ד) שימו איש חרבו על יריכו (שמות לב, ב) משה מל, ואהרן פורע, ויהושע משקה. פירוש לפי שכל אותם ארבעים שנה לא היו מולים במדבר מפני טורח הדרך ומפני שלא נשבה רוח צפונית, ועכשיו שהיו עומדים ליהרג לא רצו משה ואהרן שיהרגו בלא מילה ובלא קבלת מצוה, ולכך היה משה מל ואהרן פורע ויהושע משקה אותם עפר העגל. כמו שנאמר (שם כ) ויקח את העגל אשר עשו וישרוף באש ויטחון עד אשר דק ויזר על פני המים וישק את בני ישראל. ואמרו רבנן ז"ל (ע"ז מד א) מלמד שבדקן כסוטות. ואותה השקאה היתה להם בשעת מילה ופריעה למות ולא לחיים. ואנו אומרים השקאה זו של שעת מילה והפריעה יהיה לחיים, לא כאותה של יהושע. ומה שאומר ואומר לך בדמיך חיי שני פעמים, לרמוז שזוכה על ידי המילה לשני עולמים, העולם הזה והעולם הבא.
<big>כ.</big> ואומר הודו לה' כי טוב כי לעולם חסדו, וכתב המהרי"ל (מילה ו') נראה בעיני הטעם, משום דאיתא בגמרא (ברכות נט ב) אמרו לו אשתו ילדה זכר מברך הטוב והמטיב. ויש מפרשים משום ארבע צריכין להודות, ואחד מהם היוצא מבית האסורים, וכן התינוק יצא מאסורי מעי אמו ע"כ. והחזקוני (שמות ב, ב) כתב, לפי שכתיב גבי משה ותרא אותו כי טוב הוא, ואומרין שנולד מהול, וכן כתב האבודרהם. והרוקח (סי' ק"י) כתב דאין נראה, וכתב בשם רבי יהודא ז"ל, דכתיב גבי אברהם (נחמיה ט, ח) וכרות עמו הברית, ואמרינן (ב"ר מט, ב) מלמד שהקב"ה מסייע לכרות, וכתיב בתריה לתת לך את ארץ כנען פירוש בזכות המילה. ובפסוק אחר כתב (מיכה ז, כ) תתן אמת ליעקב חסד לאברהם אשר נשבעת לאבותינו מימי קדם, אלמא דקרי לשבועת הארץ חסד, ומשום הכי אמרינן כי לעולם חסדו במילה, דהיינו שבועת ארץ ישראל שנקראת חסד שניתנה ע"י מילה.
<big>כא.</big> כתב הטור יו"ד (סי' רס"ה) וז"ל, כתב אדוני אבי הרא"ש ז"ל בתשובה (כלל כ"ו סי' ד') מי שיש לו שני תינוקות למול יברך ברכה אחת לשניהם, ואפילו אם שנים מלין הראשון יברך על המילה ועולה לשני. והשני יברך אשר קידש ועולה לראשון. ואפילו אין הנער השני לפניו בעת הברכה, כיון שדעתו עליו, רק שלא יסיח דעתו בינתיים. וכן כתב הריב"ש בתשובה (סי' שפ"ד), וכדבריהם כתב המרדכי בסוף פרק כסוי הדם (חולין סי' תרנ"ז), וכן כתב האגודה. וכך הורה מהר"י מול"ן (מהרי"ל מילה י"ז), ואמר שיש לומר קיים את הילדים, והאב יברך להכניסם, וכן הוא באגודה.
<big>כב.</big> שאל הר"ר ליזר בן הר"ר אהרן מאיגר"א ז"ל ממהר"י סג"ל (מהרי"ל מילה ט"ז, ובשו"ת סי' קע"ה) על המל ולא פרע דכאילו לא מל, אם חוזר ומברך בשעת פריעה או לא. והשיב הא לך לשון אגודה (שבת סי' קסח), מל ולא פרע כאילו לא מל כהאי גוונא או היאך שהוא שצריך למול פעם אחרת צריך לברך פעם אחרת לפניה ולאחריה, ולא יאמר קיים את הילד עכ"ל.
<big>כג.</big> כתב מהר"י קארו ביו"ד (שו"ע) סימן רס"ו (סי"ד), דיש ליזהר שלא ימולו שני אומנים מילה אחת לכתחלה בשבת, כגון שיתנו ביניהם שזה ימול וזה יפרע, אלא המל הוא יפרע. וכן הורה מורי הגאון מהר"ש ז"ל.
<big>כד.</big> כתב מהר"י מולן (מהרי"ל מילה י"ג) ביום שמקיימין בה מצות מילה אין הציבור נופלין בתחינה, שאין תחינה אלא ביום צרה. ומה שאומרים למנצח אחר תהלה משום צערא דינוקא, שהרי תרגם יהונתן יענך השם ביום צרה, יקבל השם לותא ביממא דמהולתא. והרוקח כתב בסימן קי"ג הטעם, כדאיתא בשוחר טוב (מדרש תהילים כ'), אמר ר' יהושע בן לוי, תשעה פסוקים יש במזמור הזה, כנגד ט' חדשים שהאשה מעוברת. ומהו אומר, דעני חייתא יעני יתהון ואת רבקא הדין. ומשום דאית ליה צערא לינוקא אומר יענך ה' ביום צרה. בהשכמה אין אומר תחנות אבל לערב נופלין, וביום הכניסה [היינו ביום שני וחמישי] אין אומר והוא רחום. ועיר שיש שני בתי כנסיות באותו בית הכנסת שאין מלין בו מתפללין כדרכן, עכ"ל הרוקח. וכן אין אומרים פיוטים של מילה באותו בית הכנסת שאין מלין בו, מכתבי מהרא"י (תרומת הדשן ח"ב) סימן פ"א.
<big>כה.</big> כתבו הגהות מיימון פ"א מהלכות מילה (אות י'), שמה שנהגו להסיר ערלת הנפלים בצרור אבן, הוא משום תקנת הפושעים, דאמרינן בבראשית רבה (מח, ח) מעביר הערלה מן הקטנים שמתו ולא מלו ונתנה על פושעי ישראל. וכתב עוד שם דאין מסירין ערלת נפל ביום טוב אפילו הוא שני של גלויות, דנפל אין מצוה לקוברו ואסור לטלטלו. ורבינו בחיי (בראשית יז, כד) כתב, דמאחר שהגיהנם פערה פיה לבלי חוק למי שאינו נימולו, על כן נהגו כל ישראל לנער המת שלא הגיע ימיו למצות מילה שמוהלין אותו בקבר. ואפשר שזהו גם כן כוונת הגאון, כמו שכתב הכלבו (סי' ע"ג) וז"ל, נהגו למול בן שמת קודם שיגיע להיות בן ח' בצור ובקנה בבית הקברות להסיר חרפתו ממנו, שלא יקבר בערלתו כי חרפה היא לו, וכן כתב הר"ד אבודרהם (עמ' שנג) בשם גאון, וכתב עוד בשם רב נחשון גאון, רגילין דמהלין על קבריה ולא מברכין על המילה, ומסקינן ליה שמא, דכד מרחמי ליה מן שמיא והוי תחיית המתים הוי ידיעה לתינוק ומבחין ליה לאבוה. והא דרב נחשון כתבה הרא"ש בסוף מועד קטן (פ"ג סי' פ"ח), וכן כתב רבינו ירוחם (ח"א י"ג ע"ב) בשם רבינו הגרשוני, שיש לנו קבלה שמוהלים אותו על קברו ומשימים לו שם לזכר שירחמוהו מן השמים ויחיה בתחיית המתים, ויהיה בו דעה ויכיר את אביו עכ"ל.
תם ונשלם שבח לאל בורא עולם. ברור צורי חי נסתר מעיני. ונגלה ברעיוני. אשר לא עזב חסדו ואמתו מעם עבדו משה, אשר עזרני עד כה להשלים ספר זה הנקרא בשמי, לכבוד השם בראתיו יצרתיו אף עשיתיו, להיות שמי נזכר עליו, כי זה זכרי וזה שמי, וזה נחמני מעצבון בני, אשר לקחם ה' מעל פני. ואבקש מאל צורי וגואלי שינחמני ויזכני לזרע אנשים זרע קיימא אשר אוכל להשתעשע בם באילת אהבים, ואם לא בזכותי יזכור אלהים זכות אבי הקדוש רבי אברהם ז"ל.
אלה דברי הטרוד המחבר היום יום ד' פרשת ויאמר אנכי אלהי אברהם אביך אל תירא כי אתך אנכי וברכתיך והרביתי את זרעך בעבור אברהם עבדי. לפרט וזאת התורה אשר שם משה לפני בני ישראל.
<h2>זכרון דרושים (מפתחות)</h2>
וכוונת מאמרים אשר בספר הזה
<h3>שער התורה</h3>
<h4>שער א</h4>
כוונת מאמר התורה נתנה באש שחורה על גבי אש לבנה וכוונת מאמר רז"ל אוירא דא"י מחכים, וכוונת מאמר חז"ל סמכוני באשישיות בב' אשות, וכוונת מאמר רז"ל בפ' כיצד מעברין המהלך בדרך יחידי ואין עמו לויה כו', וכוונת המשנה הקנאה והתאוה והכבוד מוציאין את האדם מן העולם. וכוונת מאמר רז"ל במסכת סוטה תלה התורה באור ואת המצוה בנר כו'. וכוונת מאמר רז"ל בפרק חלק כל העוסק בתורה לשמה משים שלום בפמליא כו'. וכוונת מדרש רז"ל הטו אזניכם ולכו אלי כו'. ומאמרים רבים בענין התורה שהיא תועלת גוף ונפש בעה"ז ובעה"ב.
<h4>שער ב</h4>
כוונת מדרש ראמים לאויל חכמות למה"ד לתלולית של עפר כו'. וכוונת המשנה דקדושין האשה ניקנית בג' דרכים. וכוונת המשנה הקנאה והתאוה והכבוד כו'. וכוונת מאמר רז"ל במסכת סוכה אמרו עליו על רשב"ג כשהיה שמח שמחת בית השואבה היה נוטל ח' אבוקות כו'. וכוונת מאמר רז"ל במס' קידושין דרכו של איש לחזור על אשה כו'. וכוונת בן עזאי במסכת בכורות כל חכמי ישראל דומים עלי כקליפות השום כו'. וביאור לשון רש"י שם על ענין זה ובעירובין פרק בתרא ובפ"ק דקדושין. וביאור מאמר בפ' הפרה כלך אצל ר' תנחום שהיה רגיל אצל ריב"ל שבקי באגדות. ושם משא ומתן ארוך בענין הפלפול גם ידבר בגנות הפלסופים ושלא ללמוד חכמתם מן התורה ומן הנביאים ומן הכתובים ומשל נמרץ על זה.
<h4>שער ג</h4>
כוונת המשנה דמסכת אבות הנעור בלילה והמהלך בדרך יחידי. וכוונת מדרש רז"ל בת אחת היתה לי ומכרתיה כו'. וביאור מאמר רז"ל שכפה עליהם הר כגיגית. וכוונת מאמר רז"ל במסכת תענית וביש נוחלין מט"ו ואילך מאן דמוסיף יוסיף כו'. וכוונת מאמר רז"ל במסכת תמיד הלומד תורה בלילה שכינה כנגדו. ושם דרושים ומאמרים רבים בענין לימוד תורה שבכתב ושבעל פה.
<h4>שער ד</h4>
כוונת מאמר רז"ל ג' כתרים הם כתר תורה כו'. וכוונת מאמר רז"ל ג' דברים מרחיבין דעתו של אדם כו'. וכוונת מאמר רז"ל אם אין קמח כו'. וכוונת מאמר רז"ל במסכת סוטה ת"ח צריך שיהא בו גיאות אחד משמיני שבשמינית. וביאור מאמר רבא במסכת נדרים שרו ליה צורבא מדרבנן למימר צורבא מדרבנן אנא כו'. וכוונת מאמר רז"ל בב"ב מיום שחרב בית המקדש נטלה נבואה מן הנביאים כו'. ושם דרושים ומדרשים רבים בענין הנהגת לומדי תורה אשר חלקתי על שבעה דרכים.
<h4>שער ה</h4>
כוונת מאמר רז"ל בברכות זה יין המשומר בענביו. וכוונת מאמר רז"ל בחולין אשכולות שבה אלו ת"ח. וכוונת מאמר רז"ל בחגיגה ת"ח אין אש של גיהנם שולטת בו כו'. ושם מאמרים רבים בגדולת ת"ח.
<h3>עמוד העבודה</h3>
כוונת מאמר רז"ל השח בין ישתבח ליוצר אור עבירה כו' בסי' נ"ג. וכוונת מאמר רז"ל בפרק כל כתבי העונה אמן יש"ר בכל כחו כו' בסי' ע"א. וכוונת מאמר רז"ל בברכות גדול העונה אמן מן המברך שם. וכוונת מאמר רז"ל במדרש הנעלם ויכוון בט"ו ווין בסימן פ"ח. וביאור מאמר רז"ל בפרק הזהב לא הות שבקת ליה למיפל על אפיה בסימן ר"ב. וביאור מאמר רז"ל בברכות כל המברך על כוס מלא נוחל ב' עולמות כו' בסי' ש"ט. כוונת מאמר רז"ל בברכות כל הנהנה בעה"ז בלא ברכה מעל בסי' שנ"ב. וכוונת מאמר רז"ל בב"ב הרוצה שיחכים ידרים כו' שם ובשער ד' מעמוד התורה. וכוונת מאמר רז"ל כל הנהנה בלא ברכה כאלו גוזל כו' שם. וכוונת מאמר רז"ל בברכות הני ה' ברכי נפשי כו' שם. וכוונת מאמר רז"ל בברכות כל הקורא קריאת שמע כאלו אוחז חרב פפיות בסי' שצ"א. וכוונת מאמר רז"ל במסכת ביצה אמרו עליו על שמאי הזקן שכל ימיו היה אוכל לכבוד שבת בסי' ת"ר. וכוונת מאמר רז"ל בתמיד מה יעביד אדם ויחיה שם. וכוונת המשנה דמסכת אבות הילודים למות כו' שם. וכוונת מאמר רז"ל במסכת שבת במה מענגו בדגים גדולים כו' בסימן ת"ה. וכוונת רז"ל בפרק מרובה חמשה דברים נאמרו בשום כו' שם. וכוונ' מאמר רז"ל ג' דברים נאמרו בצפרניים כו' בסימן תי"ב. וכוונת מאמר רז"ל המתפלל בע"ש ואומר ויכלו מעלה עליו הכתוב בסימן ת"ט. וכוונת מאמר רז"ל המתפלל ואומר ויכלו כו' עד וסר עונך שם. כוונת מאמר רז"ל במסכת שבת ב' מלאכי שרת מלווין לו לאדם בע"ש כו' בסי' תל"ו. וביאור לרש"י בפרשת בהר שבת לה' לשם ה' כו' בסי' תע"ז. וכוונת מדרש רז"ל לא נתנו שבתות וימים טובים אלא ללמוד תורה בסי' תע"ז. וכוונת מדרש רז"ל מצינו בתורה בנביאים בכתובים ששבת שקולה כו' שם. וביאור מאמר במסכת מגלה רב אומר דולג בסי' תקכ"ט. וכוונת מאמר רז"ל בע"פ ד' כוסות כנגד ד' לשונות כו' בסי' תר"ח. וכוונת מאמר רז"ל תקעו לפני בשופר של איל כדי שאזכור עקדתו כו' בסי' תת"ז. וביאור מדרש רז"ל וכי ראשון הוא והלא ט"ו הוא בסי' תתצ"א. וכוונת מאמר רז"ל כל שבעת הימים יעשה אדם סוכתו קבע כו' בסי' תתצ"ב.
<h3>עמוד גמילות חסדים</h3>
כוונת מאמר רז"ל בפ' המניח האי מאן דבעי למהוי חסידא כו' בחלק ראשון. וכוונת מאמר רז"ל במסכת ביצה רוצה שיתקיימו נכסיו יטעה בהם אדר חלק שני פרק ב'. וביאור לשון רש"י בפרשת ויצא שכל המבקש לחם קרוי נעזב שם פ"ה. וכוונת מאמר רז"ל בב"ב והמשכילים יזהירו זה דיין כו' שם פ"ז. וביאר משנה דמסכת אבות הכל לפי רוב המעשה כו' שם ס"ד. וכוונת מאמר רז"ל כל המאריך על שלחנו כו' שם פ"ט. כוונת משנה דמסכת אבות על ג' דברים העולם עומד חלק ג' פ"ב. וכוונת מאמר רז"ל לשרי לן מר אמר להו וי לן דמתינן כו' שם. כוונת מאמר רז"ל כל המתעצל בהספדו של חכם ראוי לקוברו בחייו חלק חמישי פ"ג. וכוונת מאמר רז"ל באלו מגלחים למה נסמכה מיתת מרים לפרה אדומה כו' שם. וכוונת מדרש רז"ל בב"ר אין אתה מקבל עליך המילה אני אל שדי בחלק שביעי פ"א. וכוונת מדרש ב"ר עורי נוקפי זאת אמר אברהם לולי המילה שם. וכוונת מדרש ב"ר אברהם יושב בפתחו של גיהנם שם. וכוונת מדרש ב"ר אם ימול מן האוזן כו' שם. וכוונת מדרש ב"ר אם אני בורא אותם מן העליונים הוא חי ואינו מת כו' שם. וכוונת משנה בעשרה מאמרות נברא העולם שם. ושם דרש רחב בענייני מילה. וכוונת מאמר רז"ל בב"ב זימנא חדא הוה אזילנא במדברא וחזינא הני תרי אווזא כו' שם פ"ב. וכוונת מאמר רז"ל בפרק חלק לכן הרחיבה שאול נפשה ופערה פיה לבלי חק אמר ר"ל כו' שם. ושם דרש נכון בעיניני מילה.