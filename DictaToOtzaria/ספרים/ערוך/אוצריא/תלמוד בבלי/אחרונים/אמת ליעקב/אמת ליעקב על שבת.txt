<h1>אמת ליעקב על שבת</h1>
רבי יעקב בן יעקב משה לורברבוים מליסא
<h2>דף יג:</h2>
<b>ברש"י</b> ד"ה שהיו מחבבין את הצרות שנגאלין מהם. והמהרש"א כתב שיש לומר בפשיטות שהיו מחבבין הצרות עצמן, כמו שאמרו חביבין עליך יסורין (ברכות ה ב), ע"ש. וקשה השני משלים שאמר: אין שוטה נפגע, ואין בשר המת מרגיש. לזה נראה, דהנה ביסורי הגוף שייך שפיר לומר שהיסורין גופייהו חביבין, אבל יסורין של ביטול תורה ומצות לא שייך לומר שהצרות חביבין, כי מצרי שאול הן. וכיון שרוב הצרות שבמגילת תענית הן מביטול תורה ומצות, לכך פירש רש"י כשנגאלין מהן. ובאמת היו ג"כ במגילת תענית צרות של יסורי הגוף, וא"ש גם כן דברי המהרש"א, דנגד יסורין של ביטול תורה אמר: "אין שוטה נפגע", כי אין אנו משיגין ההפסד שהפסדנו בזמן הביטול, ולכך כשנגאלין אין השמחה גדולה כל כך. ונגד יסורי הגוף אמר: "אין בשר המת מרגיש באיזמל", שמגודל הצרות התמידין, הגופים שלנו כמתים אשר אין מרגישין שוב ביסורין.
<h2>דף כג:</h2>
<b>דרחים</b> רבנן הו"ל בנין רבנן וכו'. נראה דהוא מדה כנגד מדה, דידוע שאין אהבה כאהבת בן לאב, ומשום דהוא רחים רבנן הו"ל בנין רבנן כדי שיאהב לרבנן. ולהמוקיר רבנן הו"ל חתני רבנן דחייב אדם בכבוד חמיו, ושכרו מדה כנגד מדה שרבנן יכבדוהו. ודדחיל מרבנן הוא גופי' צורבא מרבנן, דכתיב ויראת מאלקיך (ויקרא יט, לב) את ה' תירא (דברים ו, יג) לרבות ת"ח (פסחים כב ב), והרי שכרו אתו מדה כנגד מדה כיון שהוא ירא מרבנן הוא צורבא מרבנן כדי (שיראו) [שייראו] ממנו.
<h2>דף ל.</h2>
<b>מהו</b> לכבויי בוצינא דנורא מקמיה באישא בשבתא. עיין שם ברי"ף מה שהקשה על זה. ועוד קשה, דלמה שאל דוקא על כיבוי נר ולא על שאר מלאכה דאורייתא או דרבנן. וגם התשובה שהשיב, דנר קרוי נר והנשמה קרויה נר מוטב תכבה נר של בשר ודם וכו', קשה מאוד, וכי השאלה הוא מפני מעלת הנר, שהשיב שנרו של הקדוש ברוך הוא חשוב יותר מנר של בשר ודם, הלא השאלה הי' בשביל חילול שבת, והי' לו להשיב שחשוב יותר משבת. ועוד הא תשובה זו לא יועיל נגד שאר מלאכות. לכן נראה דהשאלה לא הי' אם לכבות בשבת גופי', רק הי' אם לכבות נר שהודלק לשם שבת בשביל חולה מקמי שבת, שיעבור על מצות הדלקת הנר. וע"ז השיב שפיר, דמעלת הנר - שהוא למצוה בשביל שלום בית - ראוי שידחה בשביל נרו של הקדוש ברוך הוא, והמתעסק בשביל חולה פטור מן המצוה, דהא חולין ומשמשיהן פטורין מן הסוכה (סוכה כה א).
<b>שם</b> ודקאמר שלמה ושבח אני את המתים שכבר מתו, שכשחטאו ישראל במדבר וכו'. דבר אחר מנהגו של מלך בשר ודם גוזר גזירה ספק מקיימין אותה כו'. דבר אחר כדרב יהודה וכו'. [דברי המחבר כאן נשנו בנחלת יעקב פרשת עקב ד"ה זכור לעבדיך (ט, כז) בעמוד רמג, יעויין שם].
<b>שם</b> ודקאמר שלמה כי לכלב חי הוא טוב וגו'. שלח שלמה לבי מדרשא אבא מת ומוטל בחמה וכלבים של בית אבא רעבים, מה אעשה. שלחו לו חתוך נבילה והשלך לפני כלבים ואביך הנח עליו ככר או תינוק וטלטלו. ולא יפה אמר שלמה וכו'. [דברי המחבר כאן נשנו בנחל"י פרשת עקב מיד לאחר ד"ה זכור לעבדיך הנ"ל, ומתחיל: "עוד שם בש"ס הנ"ל", יעו"ש].
<h2>דף לא.</h2>
<b>מעשה</b> באחד שבא לב"ש ואמר גיירני ע"מ שתלמדני כל תורה כולה כשאני עומד על רגל אחת. דחפו באמת הבנין שבידו. בא לפני הלל, א"ל דעלך סני לחברך לא תעביד זהו כל התורה כולה, ואידך פירושא הוא, זיל גמור. [דברי המחבר כאן נשנו בנחל"י פרשת קדושים בד"ה ואהבת לרעך כמוך (יט, יח) בעמוד קצב, יעו"ש].
<h2>דף לב.</h2>
<b>אמר</b> רב יצחק לעולם יבקש אדם רחמים שלא יחלה, שאם יחלה אומרים לו הבא זכות והפטר. אמר מר עוקבא מאי קרא, כי יפול הנופל ממנו - ממנו להביא ראי'. והוא תמוה: א', דלמה לו הטעם דאם יחלה, הא אפילו בלאו האי טעמא יש לבקש שלא יחלה, כי החולי הוא דבר רע ומר למאוד, ואפילו אם בוודאי יתרפא ראוי לבקש רחמים שלא יחלה ולא יצטרך להרופא. ב', דאמר שאם יחלה אומרים לו הבא זכות, הא וודאי דלא חשיד קוב"ה דעביד דינא בלא דינא, ובוודאי אף אם עדיין לא חלה אומרים לו הבא זכות והפטר מדינך. ג', למה לי' להביא ראי', דלכאורה אין צריך קרא לזה.
<b>ולזה</b> נקדים הא דאמר בראש השנה (טז א) הכל נידונין בר"ה וגזר דין שלהם נחתם ביום הכפורים דברי ר"מ. ר' יוסי אומר אדם נידון בכל יום שנאמר ותפקדנו לבקרים. רבי נתן אומר אדם נידון בכל שעה שנאמר ולרגעים תבחננו. אמר רב יוסף כמאן מצלינן האידנא אקצירי ואמריעי, כמאן כר' יוסי. ורבנן הא כתיב ולרגעים תבחננו. האי לעיוני בעלמא. בתוס' שם בד"ה כמאן מצלינן האידנא. וא"ת לרבנן מי לא מצלינן רפאנו וברכת השנים. ועוד, רבי יהודה דאמר [הכא] אדם נידון בר"ה, הא אמר (בשבת יב ב) הנכנס לבקר את החולה אומר המקום ירחם עליך ועל חולי ישראל. ואומר ר"ת דשלא יחלה לא מצלינן אלא לר' יוסי, אבל שיתרפא מצלינן לכולי עלמא, דמתי יחלה נגזר ומתי יתרפא לא נגזר. ואמר בנדרים דמריעי היינו רבנן, והיינו שלא יחלה.
<b>ודבריהם</b> נראין קצת דוחק, דודאי כשנגזר החולי נגזר בכמות ואיכות. כמו שאמרו (ע"ז נה א) "חלאים רעים ונאמנים", נאמנים בשליחותן ובגזירתן. ועוד קשה הא דאמר בש"ס האי לעיוני בעלמא, דלמה לי' להעיון המוקדם, הא בר"ה הכל נסקרין בסקירה אחת והוא צופה ומביט עד סוף כל הדורות בצפי' אחת. ועוד קשה, הא בד' חלוקי כפרה שעבר על לא תעשה דתשובה תולה להגן מיסורין ויום הכיפורים מכפר (יומא פו א), מאיזה יסורין הוא תולה, אי מיסורין שנגזר ביוה"כ - אפילו תשובה אינו מועיל, ואי מיסורין על עבירות של אחר יוה"כ - הא אחר יוה"כ לא נגזר כלל. ועוד קשה, לר' יוסי מה צורך ליום הדין דר"ה, הא נידון בכל יום.
<b>לכן</b> נראה, דהנה יש שני מיני יסורין: יסורי עונשין ויסורין של אהבה, כמבואר בברכות פ"ק (ה ב) בהא דאמר ר' יוחנן נגעים ובנים אינם יסורין של אהבה. עיין שם בהכותב בשם הרמב"ן (בשער הגמול) שדחק עצמו בטיב יסורין של אהבה, וכתב דהבאין על השוגג מחמת שלא נזהר הוי יסורין של אהבה. והנראה לענ"ד דיש שני מיני יסורין: א) כענין תשב אנוש עד דכא ותאמר שובו בני אדם (תהלים צ, ג), והיינו (שבאין לעוררו בתשובה) [כשהקב"ה רואה (כ)שהאדם נוטה לתאוות החומריות, או שחטא פ"א וירא שאם יחטא פ"ב נעשה לו כהיתר, ואז הקדוש ברוך הוא מיסרו ביסורין כדי לעוררו בתשובה שלא ישנה בחטא. ואף שיסורין לא נגזר עליו בר"ה, כיון שיסורין אלו אינן יסורין עונשיין רק לטובתו]. וזה דומה לאיש שנתעלף ומכין אותו למען יתרפא, וישיב רוחו עליו וזהו בוודאי יסורין של אהבה כיון שבאין על להבא לרפואה. ויש ג"כ יסורין של עונשין, כמלך שמעניש על חוטא שחטא נגדו, עד שלפעמים יש יסורין שאפילו תשובה אינו מועיל, כמו שאמר (ביומא שם) עבר על כריתות ומיתות ב"ד תשובה ויוה"כ תולין ויסורין ממרקין, שנאמר ופקדתי בשבט פשעם ובנגעים עונם, (ועיי' בפירושי לאיכה אקרא דאני הגבר (ג, א)).
<b>וזהו</b> כוונת הש"ס במה שאמרו ההוא לעיוני בעלמא, כי בראש השנה וביום הכפורים נגזר הדין מהיסורין העונשיים, וזהו בכלל משפט, כמלך שמייסר ועושה משפט למי שחטא נגדו. משא"כ בשאר ימות השנה אין דנין דין משפט העונש כלל, כי השי"ת ברחמיו קבע ימים אלו לעשות משפט בהן, היותן ימי רצון, כמו שהאב שממתין מלהעניש להבן עד שתהי' האם ג"כ שם, למען לא תניחו לכעוס הרבה, כמו כן ממתין הקדוש ברוך הוא עם דין העונש עד שיהיו ימי רצון. משא"כ יסורין הבאין לעוררו בתשובה, ולא לעשות דין, רק כמו שמכין לאיש שנתעלף, נקרא עיוני בעלמא, כדרך שהרופא משגיח על איש שלא יחלה, ואם רואה שעולה בו איזה אבעבוע חותכו תיכף, או אם רואה שאכל אכילה גסה נותן לו תיכף דבר המוריק אותו מאכל. וזה אי אפשר להמתין עד יוה"כ, כמו שאי אפשר להמתין לאיש שנתעלף, רק תיכף צריך הכאה לעוררו בתשובה כדי לרפאותו.
<b>ולפי</b> זה אתי שפיר גם קושית התוס'. דוודאי אין שייך תפלת אחרים רק ביסורים עונשיים, כדרך שהתפלל משה על העונש שרצה הקדוש ברוך הוא להעניש לישראל. אבל במה שמייסרין לאיש בכדי להזכירו לשוב, הדומה למכין לאיש שנתעלף, לא שייך תפלת אחרים עליו, כיון שאי אפשר להתפלל רפאינו בלי השיבנו, שאי אפשר לרפואה בלי התשובה, וכמו שלא שייך לבקש להמכה לאיש שנתעלף שתשוב רוחו אליו שלא להכותו, כיון שההכאות הוא לטובתו. וגם לא שייך לבקש שהשי"ת יתן לו לב לשוב, כי כבר למדנו זה הרב המהרש"א בחידושי אגדות (ברכות י. ד"ה חטאים כתיב) דלא שייך להתפלל על התשובה רק האדם על עצמו, כמאמרם ז"ל הבא לטהר מסייעין אותו (שבת קד א), ו"אם אתם פותחין פתח כמחט סדקית אני אפתח לכם כפתחו של אולם" (שה"ש רבה ה, ג). אבל האדם על חבירו, אין שייך להתפלל בענין התשובה. ולפ"ז מקשה הש"ס שפיר "כמאן מצלינן האידנא אקצירי ואמריעי", דהיינו שיועיל תפלת אחרים באמצע השנה. בשלמא מה שמתפללין רפאינו בלשון מדבר בעדו אתי שפיר, כמו שמתפללין השיבנו - שרבים המתחילין התשובה מתפללין השיבנו, כמו כן מתפללין רפאינו. משא"כ להתפלל על אחרים, ודאי לא מצלינן באמצע השנה מטעם הנ"ל רק אליבא דר' יוסי. וזהו ג"כ הכוונה במה שאמרו "תשובה תולה מהיסורין ויוה"כ מכפר", היינו שתשובה מגין מהיסורין, שאלולי התשובה הי' בא עליו יסורין כדי לעוררו בתשובה. משא"כ יסורין עונשיים אין נידונים רק בר"ה ויוה"כ לרבנן, ולר' יוסי אפילו יסורים עונשיים בכל יום.
<b>והקושיא</b> שקשה לר' יוסי דא"כ מה תוספת יש לר"ה משאר ימים, וקרא כתיב בראש השנה: "כי חק לישראל הוא משפט לאלקי יעקב" (תהלים פא, ה). נראה, דהנה בר"ה (יח א) אמרינן וכל באי עולם יעברון לפניו כבני מרון, מאי כבני מרון, כבני אימרנא (פי' כבשים שמונין אותן לעשרן). ר"ל אמר כמעלות בית חורין (שהדרך קצר ואין שנים יכולין לצאת). ר"י אמר שמואל כחיילות של בית דוד (כך היו מונין אותן זה אחר זה בצאתם למלחמה), שאין לזה פירוש מה ענין שלשה המשלים האלו.
<b>ולתרץ</b> נראה ע"פ שני הקדמות: א'. דהנה הצדיקים אינן עומדין ביחד במשפט עם הרשעים, כדכתיב על כן לא יקומו רשעים במשפט וחטאים בעדת צדיקים כי יודע ה' דרך צדיקים (תהלים א, ה - ו), פי' ידיעה הוא לשון חיבה וקורבה כמו מודע לאישה (רות ב, א), ובוודאי הצדיקים נידונין תחלה. הקדמה ב'. דהרמב"ם כתב (בפ"ג מהל' תשובה הל' א - ב) דדנים כל אחד בפרטות ודנין גם כל העיר והמדינה והעולם.
<b>ולזה</b> רמזו אלו המשלים: דמתחלה כשבוררין הצדיקים מן הרשעים [למען לא יעמדו במשפט עם הרשעים] ליתן להם שכר ולדונם לחיים, כשמעבירין בני העולם, מעבירין אחד אחד בלי שום דין על רשעתו עד שמגיע לצדיק ליתן לו שכרו. ולזה המשילו כמו שמעבירין את הצאן עד שמגיע להעשירי יהיה קודש, והכא נמי מעבירין כל אנשי העולם עד שמגיע לאיש צדיק ופוסקין לו שכרו. ואח"כ חוזרין ומונין כל רשע ורשע לדונו בפרטות, ואין דנין שנים כאחד, רק דנין כל אחד ואחד בכדי שלא יזיק חרון אף של האחד להשני. וממשיל לזה כמעביר שוורים אחד אחד בבית חורון, שלא ידחוף אחד את חבירו. ואח"כ כשדנין את הכלל בדברים שנוגע להכלל, וכל המשותפין להחטאים במה שאחד יש לו עונש גם על עון חבירו, כגון שלא הוכיחו, או מחמת שהגביר כח הטומאה ועי"ז גרם חטא לחבירו, נשקלין ביחד. ומי שאין לו שום שותפות בחטא של חבירו אינו נשקל ביחד. ונשקלין חבורות חבורות, ממשיל לחיילות של בית דוד, שכל חיל וחיל מושגח בפני עצמו מה שצריכין לעשות להם.
<b>ולפי</b> זה אתי שפיר, דאף ר' יוסי לא אמר נידון בכל יום רק האדם בפרטות, אבל הדין של ציבור שנשקלין הכל ביחד, היאך להתנהג עם העולם בכלל, הן לדבר רע ח"ו, הן לטוב, שצריך לכלל העולם, זה לא נידון רק בראש השנה.
<b>ולפי</b> זה אתי שפיר הא דלעולם יבקש אדם רחמים שלא יחלה, והיינו אפילו לרבנן דלא מצלינן רחמי אקצירי ואמריעי, אבל הוא על עצמו יכול לבקש רחמים תמיד, כיון שהוא מתעורר בעצמו לבקש מטו מהקב"ה אז הקדוש ברוך הוא עוזרו לתשובה, ואין הקדוש ברוך הוא צריך שוב לייסרו לעוררו לתשובה כיון שהוא מתעורר בעצמו. וע"ז אמר שאם יחלה אומרים לו הבא זכות והפטר, קמ"ל בזה לעוררו לבקשת רחמים על התשובה לעולם. "שלא יחלה", כלומר שאם יתעלם מלשוב יחלה, והקב"ה [דנו] אפי' בלא גז"ד של ר"ה, כיון שאם יחלה אינו לעונש, רק שאומרים לו הבא זכות כלומר לעשות תשובה:
<h2>דף לב:</h2>
<b>בעון</b> גזל וביטול תרומות ומעשרות כו' "ציה גם חום יגזלו מימי שלג שאול חטאו" (איוב כד, יט). נראה פירושו דהאי קרא, דמבואר בר"ה דף (יג) [יז ב]: הרי שהיו ישראל צדיקים גמורים בר"ה, ופסקו להם גשמים מרובים, לסוף סרחו, הקדוש ברוך הוא מורידם שלא בזמנם ועל הארץ שאינה צריכה, ופרש"י דהיינו במדבר. וזה פי' הכתוב: "ציה", דהיינו מדבר. "גם חום", דהיינו ימות החמה. "יגזלו מימי שלג", כלומר שהמדבר וימות החמה גוזלין המימי שלג שהיו ראוין לירד בימות הגשמים. הטעם לזה: "שאול חטאו", ושאול הוא לשון בקשה, כלומר שמעיקרא בקשו על הגשמים בראש השנה ופסקו להם גשמים, ואחר כך חטאו, ולכך מורידם הקדוש ברוך הוא במדבר ובימות החמה:
<h2>דף לד.</h2>
<b>זונות</b> מפרכסות זו את זו, ת"ח לא כל שכן. וצריך להבין המשל הזה. ונראה, דהנה כל זונה ודאי מתאווה שילכו כל הזונים אחריה, ויתמלא תאוותה, הן מהזנות, הן בממון שיפסקו לה כולם. ומ"מ מפרכסות זו את זו, בחשבם כי ע"י הרבות הזונות בעולם, יתרבה תאות הזנות בעולם. וא"כ מכ"ש ת"ח שראוי שיפרכסו זה את זה, למען הרבות חמדת התורה והיראה בעולם. וק"ו טוב הוא, דאם כוחות הטומאה מתאווין להרבות טומאה בעולם, כ"ש שכוחות הקדושה יהיו מתאווין להרבות קדושה בעולם:
<h2>דף נה.</h2>
<b>תחון</b> זכות אבות כו'. הקשה המהרש"א דהאיך שייך לומר על הרשעים תחון זכות אבות. ונראה, דהנה הרמב"ם כתב שעונש הגדול הוא הסתרת השגחה, דכשהקב"ה בעצמו מייסרו לרפואה יחשב, שמתכפר עונותיו בזה. ולפ"ז שייך שפיר תחון זכות אבות, דהיינו שיהא העונש מהקב"ה בעצמו, בזכות אבות:
<b>שם</b> תמה זכות אבות. לכאורה קשה דהא כתיב נוצר חסד לאלפים (שמות לד, ז), שאינן אפי' מאה דורות. ונראה, כי המדה זו בדרך משל למלך שמת והניח אוצר אחד, ואמר שאם יצטרך לזה דור עשירי ינתן להם. ואם לא היו מצטרכים רק דור עשירי לזה, היה מספיק להם, אך נזדמן שהיו כולם עניים גדולים ונצרכו ונשתמשו הרבה. וכן הוא בעו"ה "גמרנו ואכלנו צדקת אבותינו, גם קרן גם פרי לא מלאו ספק".
<b>עוד</b> י"ל, כי בש"ס אמרו גדולה מידה טובה ממידת פורעניות אחד מת"ק, שזה לרבעים וזה לאלפים (תוספתא סוטה פ"ד ה"א). ובפוקד עון אבות אמרו כשאוחזין מעשה אבותיהן בידיהן [דוקא] (ברכות ז א), ולפ"ז המדה דנוצר חסד ג"כ באוחזין מעשה אבותיהם מיירי, רק שמוסיפין להם שכר [בזכות אבות], דאי לא תימא הכי הרי מידה טובה מרובה לאין תכלית, דזה רק באוחזין, וזה אפי' באין אוחזין. וכיון דרק באוחזין הוא, שפיר אמרו בש"ס דתמה זכות אבות, דבעו"ה אין אנו אוחזין מעשה אבותינו בידינו:
<b>שם</b> אין מיתה בלא חטא ואין יסורין בלא עון וכו'. עיין מהרש"א שהקשה דהאיך שייך שהמיתה שהיא חמורה תהיה על חטא שהוא שוגג, והיסורין שקלין ממיתה יהיו דוקא על עון שהוא מזיד. ועוד הקשה דהש"ס הקשה מארבעה שמתו בעטיו של נחש ומכח זה מסיק דיש מיתה בלא חטא ויש יסורין בלא עון. דהאיך מוכח מברייתא דיש יסורין בלא עון.
<b>ונראה</b> לענ"ד לתרץ דיש שני מיני מיתות: מיתה טבעית אשר הוקצב לו מיום הולדו ע"י ליחה וחום הטבעי. שהחום ניזון מהליחה כמו הפתילה מהשמן, ומייבש הליחה הטבעי וממזג הליחה באוכלין ומשקין, ונקרא ליחה המזגית. וכאשר נתרבה הליחה המזגית על השרשית מיד מת. ויש גם כן מיתה ענשית, שמת מחמת עונש חטאו באמצע ימיו. והנה מה שאמר אין מיתה בלא חטא, כוונתו שאפילו מיתה טבעית אינו בא רק על חטא, דאי לא היה חוטא הי' הקדוש ברוך הוא הכל יכול עושה לו נס שיהיה חי לעולם כמו לאליהו. ומפרש הקרא דנפש החוטאת היא תמות (יחזקאל יח, כ) דהיינו אפילו מיתה טבעית אינה באה רק על נפש החוטאת. תדע, דמקשה מארבעה שמתו בעטיו של נחש, ואם היה כוונתו רק על מיתה ענשית לא היה מקשה כלום מהד' שמתו בעטיו של נחש.
<b>ולזה</b> אתי שפיר ג"כ קושית המהרש"א, דוודאי לנס גדול כזה שלא ימות אפילו מיתה טבעית צריך שיהיה נקי אפילו מחטא שוגג. משא"כ יסורין, שהן מן הסתם עונשין, אינן באין רק על עון. וכיון שמוכיח מהד' שמתו בעטיו של נחש דיש מיתה בלא חטא, וא"כ קשה הקרא דכתיב נפש החוטאת היא תמות, וע"כ צריך לפרש דקרא מיירי במיתה ענשית וקמ"ל קרא דאפי' נפש שהיא רק חוטאת - דהיינו שוגג - ג"כ מתה, שלפעמים באה מיתה ג"כ על חטא שוגג. וממילא מוכח דיש ג"כ יסורין על חטא שוגג מק"ו: דמה מיתה, שהיא חמורה מיסורין, באה לפעמים על שוגג, מכ"ש יסורין, שהן קלין ממיתה, שבאין לפעמים אף בלא עון מזיד רק אפי' על חטא שוגג. ומתורץ ג"כ הקושי' השניה של מהרש"א:
<h2>דף סז:</h2>
<b>חיי</b> וחמרא לפום רבנן, חמרא וחיי לפום רבנן ולפום תלמידיהון כו'. והוא תמוה. ונראה לפרש, דהנה מבואר בש"ע או"ח (סי' פ"ט סעי' ב') דאסור להקדים שלום קודם התפלה, ובודאי דמפני היראה לת"ח מופלג ודאי דמותר, דהא אפילו באמצע הפרק מותר להפסיק (ברכות יג א). ומה שאמר קודם שתיה לחבירו "חיי" דמי להקדמת שלום, ודאי דאסור לומר קודם שיברך על היין, דהוי כמקדים שלום חבירו קודם לשלום הקדוש ברוך הוא. וידוע דחז"ל קורין לברכת היין יין, כמו "יקנה"ז" (פסחים קג א) שקורין להברכה יין. וזהו שאמר "חיי וחמרא לפום רבנן" - מותר לומר מקודם חיי ואח"כ חמרא, כלומר ברכת היין. משא"כ כשרוצה לכלול גם התלמידים, אז צריך להיות "חמרא וחיי", כלומר קודם צריך להיות ברכת היין ואח"כ לומר להם חיי לפום רבנן ותלמידיהון, דהיינו לכלול באמירת חיי לרבנן וגם לתלמידיהון.
<h2>דף עז:</h2>
<b>מ"ט</b> גמלא זוטרא גנובתי', משום דאכלה כיסי. ומ"ט תורא אריכא גנובתיה, משום דדיירי באגמא ובעי לקרקושי בקי. [דברי המחבר כאן נשנו בנחלת יעקב פרשת נצבים ד"ה וישליכם אל ארץ אחרת (כט, כז) בעמוד רצה, יעויין שם].
<h2>דף פח.</h2>
<b>דריש</b> ההוא גלילאה בריך רחמנא דיהיב לן אוריין תליתאי וכו'. [דברי המחבר כאן נשנו בנחל"י פרשת יתרו ד"ה ויהי ביום השלישי (יט, טו) בעמוד קמז, יעו"ש].
<b>שם</b> ויתיצבו בתחתית ההר מלמד שכפה עליהם ההר כגיגית וכו'. מכאן מודעא רבא לאורייתא וכו' הדר קבלוה בימי אחשורוש. [דברי המחבר כאן נשנו בנחל"י שם ד"ה ויתיצבו בתחתית ההר (יט, יז) בעמוד קמז, יעו"ש].
<b>שם</b> בשעה שהקדימו ישראל נעשה לנשמע באו ששים רבוא מלאכי השרת וקשרו לכל אחד שני כתרים אחד כנגד נעשה ואחד כנגד נשמע. [דברי המחבר כאן נשנו בנחל"י שם בד"ה כל אשר דבר ד' נעשה ונשמע (יט, ה) בעמוד קמה, יעו"ש].
<b>שם</b> בשעה שהקדימו ישראל נעשה לנשמע (כו') [יצתה בת קול ואמרה] מי גילה רז זה לבני שמלאכי השרת משתמשין בו דכתיב עושי דברו לשמוע. [דברי המחבר כאן נשנו בנחל"י שם בד"ה עוד שם כל אשר דבר ד' נעשה ונשמע, בעמוד קמו, יעו"ש].
<b>שם</b> מ"ד כתפוח בעצי היער כן דודי בין הבנים, למה נמשלו ישראל לתפוח. [דברי המחבר כאן נשנו בנחל"י שם בד"ה עוד שם אמרינן אמר ר' חמא כו' מאי דכתיב כתפוח בעצי וכו', בעמוד קמו, יעו"ש].
<b>שם</b> דקדמיתו פומייכו לאודנייכו וכו' ברישא איבעי לכו למשמע אי מציתו קבליתו וכו' א"ל אנן דסגינן בשלימותא כתיב תומת ישרים תנחם. [דברי המחבר כאן נשנו בנחל"י שם בד"ה עוד שם (שבת) אמרינן האי צדוקי, בעמוד קמז, יעו"ש].
<h2>דף פח:</h2>
<b>בשעה</b> שעלה משה למרום וכו' תנה הודך על השמים. אמר לפניו רבש"ע כו' מה כתיב בה כו' למצרים ירדתם לפרעה נשתעבדתם, תורה למה תהא לכם. שוב מה כתיב בה לא יהיה לך כו', בין העמים אתם שרוין שעובדין ע"ז. שוב מה כתיב בה זכור את יום השבת כו'. שוב מה כתיב לא תרצח, יצה"ר יש ביניכם. [דברי המחבר כאן נשנו בנחל"י שם בד"ה ומשה עלה אל האלקים (יט, ג) בעמוד קמג, יעו"ש].
<h2>דף פט:</h2>
<b>אמר</b> ר' שמואל בר נחמני אמר ר' יונתן מאי דכתיב כי אתה אבינו כי אברהם לא ידענו וישראל לא יכירנו אתה ד' גואלנו וגו'. [דברי המחבר כאן נשנו בנחל"י פרשת בחוקותי ד"ה ואף את בריתי אברהם אזכור (כו, מב) בעמוד רא, יעו"ש].
<h2>דף קה.</h2>
<b>אמר</b> ר"י בשם ריב"ז מנין ללשון נוטריקון מן התורה שנאמר כי אב המון גוים נתתיך וכו'. ר"י דידיה אמר אנכי נוטריקון אנא נפשי כתיבת יהבית וכו'. והוא תמוה, דבשלמא מה שדרש באברהם אב המון, שהתורה בעצמה דורש נוטריקון, ומוכח נוטריקון מן התורה. אבל מאנכי אין ראיה מהתורה לדרוש נוטריקון, דלא קשה מידי על הקרא להיות מוכרח הדרשה דנוטריקון, רק מעצמו דריש נוטריקון, ועל זה אנו דנין אם ראוי לדרוש נוטריקון.
<b>ולתרץ</b> נראה, ומקודם נברר ההפרש בין אני לאנכי, ונראה דאנכי הוא משורש אנך (עמוס ז', ז): "על חומת אנך"), והוא קו המשקולת, עיין שם ברש"י. והוא: כשצריך לחבר שני דברים, צריכין למדוד כל אחד בקו המשקולת שיהיו שוה למען יהיו תואמים, יחדיו ידובקו בלי שום הפסק והיו לאחד. ולזה, בכל מקום שרוצה לומר שדבר זה ראוי להדבק בחבירו אמר בו לשון אנכי. משא"כ "אני", הוא כשרוצה לומר שהוא הוא בעצמו ששואלין עליו, כי הוא לשון מדבר בעדו, כי הא' הוא מפעולות המשמשות למדבר בעדו, כמו: אלך, אשמור. וכן אותיות נ"י משמשין בסוף למדבר בעדו, כמו: ושמרני.
<b>ולכך</b> רות אמרה לבועז "אנכי רות אמתך", ולא "אני", שרמזה לו שעל פי רוח הקודש שראוי' היא להדבק בו. וכן יעקב כשבא ליצחק ושאל לו מי הוא, השיב לו "אנכי עשו בכורך", והיינו שלא רצה להוציא שקר מפיו, לכך לא אמר רק לשון אנכי. דמחמת שבא לקבל הברכות הראוין לבכור, ויעקב בדין היה הבכור, שהרי מתחלה בא עליו בדין ליטול הבכורה כמו שפרש"י בפרשת תולדות (כה, כו), וגם אח"כ מכר לו הבכורה, ולו היה ראוי ג"כ הברכה כמו שפרש"י בקרא דגם ברוך יהיה (כז, לג). ולכך השיב לו בלשון "אנכי", כלומר שבקו המשקולת ראוי להדבק בהבכורה ובהברכה. ולכך שאל לו יצחק פעם שנית "האתה זה בני עשו", ולא סמך עצמו על מה שאמר בפעם ראשון אנכי, דאי לאו הכי קשה למה שאל לו עוד הפעם, ולפי מה שכתבתי אתי שפיר, דעל לשון אנכי אין לסמוך שהוא הוא בעצמו, ולכך שאל לו עוד הפעם. והשיב "אני", ולא אמר כבראשונה "עשו", דמחמת שאמר אני לא אמר בפירוש לשון עשו, בכדי שלא לשקר.
<b>ולזה</b> שפיר היה קשה לו בקרא דאנכי ד' אלקיך אשר הוצאתיך מארץ מצרים, דמשמע שבדין היה הקדוש ברוך הוא ראוי ומחויב להדבק בישראל ולהיות אלקיהם ולהוציאם ממצרים, וזה א"א לומר כלל, דודאי אין זה רק מצד החסד והרצון, כי אם יצדק מה יתן לו. ולזה ע"כ צ"ל דלכך כתב אנכי למידרש נוטריקון, והיינו: אנא נפשי כתבית יהבית, כלומר התחייבתי עצמי בברית בין הבתרים להיות אלקיך ולהוציאך ממצרים, וכיון שהתחייבתי עצמי בכתב, ראוי ומחויב אנכי להדבק בך. וכיון שהוא מוכרח לדרוש נוטריקון, ממילא מוכח נוטריקון מן התורה:
<h2>דף קיב:</h2>
<b>[אם</b> ראשונים בני מלאכים אנו בני אנשים, ואם ראשונים בני אנשים אנו כחמורים. עיין לקמן עירובין נג. מש"כ שם רבינו בזה].
<h2>דף קיח:</h2>
<b>אמר</b> ר"י משום רשב"י אלמלי משמרין ישראל שני שבתות מיד נגאלין, שנאמר כה אמר ד' לסריסים אשר ישמרו את שבתותי, וכתיב בתרי' והביאותים אל הר קדשי וגו'. נראה, דהנה ידוע כי בעון שמטה ישראל גולין מארצם דכתיב (ויקרא כו, לד) אז תרצה הארץ את שבתותיה (שבת לג א), וכן בעון שבת ג"כ גולין. ולזה אמר "אלמלי שמרו ישראל שני שבתות" - שהן הן המחייבין גלות - "מיד נגאלין" כנ"ל, דאלת"ה למה אמר דוקא שני שבתות:
<h2>דף קמט:</h2>
<b>מי</b> ילך ויפתה את אחאב. כלומר איזה עון יגרום שיתפתה, רש"י בפרק חלק (קב ב). "ויאמר הרוח", ופירשו "זה רוחו של נבות", כלומר החטא של נבות. ואמר לו "צא ממחיצתי כי דובר שקרים כו'", כלומר שאמר שע"י חטא זה לא יכפר לו המיתה - שיהיה כמו בשאול שאמר לו מחר אתה עמי במחיצתי (ברכות יב ב) - אבל זה גורם שיצא ממחיצתי:
<h2>דף קנא:</h2>
<b>אריא</b> אבי תרי לא נפל. והא קא חזינן דנפל. ההיא כדרמי בר אבא, דאמר רמי בר אבא אין חיה שולטת באדם עד שנדמה לו כבהמה. לכאורה קשה דהא אפילו בחד לא נפל עד שנדמה לו כבהמה, עיין מהרש"א במה שדחק עצמו בזה. ונראה, דהנה כל מין שיש לו נשמה יש לו צלם אלקים. לא כן הרשעים, כי הנשמה שהוא חלק אלקי ממעל מסתלקת ממנו. וזהו שאמרו אריא לבי תרי, כלומר דמי שיש לו גוף ונשמה חשיב הוא כבי תרי ולא ידמה לו כבהמה כיון שיש עליו צלם אלקים, משא"כ רשע שנסתלק ממנו צלם אלקים לא חשיב אלא כחד ונדמה לו כבהמה:
<h2>דף קנג.</h2>
<b>אחים</b> בהספידא דהתם קאימנא. נראה לפרש דכשהצדיקים מספרין בזכותו של מת בהספדא שמקילין לו עונשו, כמאמרם ז"ל גבי דוד בשביל שאמר ז"פ אבשלום בני אסקי מז' מדורי גיהנם (סוטה י ב), היינו מטעם שהזכיר זכותו עליו, מכל שכן כשהרבה צדיקים מספרין בזכותו של מת הרי הן כמליצים לפני הקדוש ברוך הוא. וזה שאמר רב: אחים בהספדא "דהתם קאימנא", כלומר בכדי שאוכל לעמוד במשפט: