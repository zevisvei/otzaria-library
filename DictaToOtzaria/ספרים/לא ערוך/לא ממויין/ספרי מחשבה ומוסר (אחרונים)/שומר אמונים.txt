<h1>שומר אמונים</h1>
ר' יוסף אירגס
<b>הקדמה</b> <b>ראשונה</b>
<b>אמר</b> הצעיר יוסף בלא"א כמוהר"ר עמנואל אירגאס זצ"ל הנה מיום שעמדתי על דעתי שמתי במחשבתי לדרוש ולתור בחכמה ולחקור בעד התעלומה מפי סופרים ומפי ספרים וארא הרבה חיבורים כזוהר הרקיע מאירים ומזהירים אשר חברום קדמונינו חכמי האמת והסתרים. ע"י קבלת רבותיהם המקובלים אלופינו מסובלים בתורה ובמצות ובכל הלולים. ומצאתי בהם כמה מרגליות טובות ויקרות אשר בענייני האמונה עינים מאירות. ובלעדם א"א להבין ולהורות. יסודי התורה ופנותיה העיקריות. ובראותי משכילי הרבים כלים. והחכמים הולכים ודלים ואין להם חפץ ללמוד סתרי התורה והסודות המקובלים וכדי להבין ולבאר כוונת התורה איש אל עבר פניו ילכו דרך האתרים. ובילדי נכרים ותהי האמת נעדרת ושממה כמהפכת זרים ואף אותם החכמים המישרים אורחותם השואבים מימי רז"ל וחידותם. להבין עמהם תורת ה' צבאות. ודברי הנבואות. ומ"מ א"א להם להשתלם בידיעת עיקרי התורה על מתכונתם מאחר שהם נעדרים מהשכלת סתרי התורה וסודות מאמרי רז"ל ספיר גזרתם גם במקצת מהחכמים הלומדים בחכמת הקבלה ראיתי שערוריה כי מיד בהתחלת למודם הם קופצים ללמוד חכמת האר"י זלה"ה ולאכול מטוב פריה טרם היותם שלמים בידיעת התחלות החכמה ועיקרי האמונה אשר המקובלים ביארום בספריהם להודיע אי זה דרך ישכון אור ואיזה מקום בינה. אמנם אלה האנשים באים מחמת טענה כי האר"י זלה"ה אמר לתלמידו הרח"ו ז"ל כי כל הספרים של קבלה שלאחר הרמב"ן זלה"ה אינם ביושר החכמה הזאת ושהם בנויים בשכל האנושי לא מקובלים מפי הראשונים ולא מפי עליונים עכ"ל והם לא ידעו ולא יבינו כי דברי האר"י הללו הם אמורים על הקדמות פרטיות מהחכמה ומימי ברכה העליונה. אבל לא בשרשי החכמה ועיקרי האמונה:
כי באלה לא תמצא שינוי ומחלוקת בין הראשונים והאחרונים רק שיש מהם אשר רמזום בסודות להחכימנו. ויש אשר האריכו בדיבורם והרחיבו ביאורם למען לא תשכח מפי זרענו ומכאן מודעא כי תורת האר"י תמימה למי שכבר למד וידע התחלת החכמה. וכמו שהיו תלמידיו בעת שהלכו ללמוד לפניו חכמים מחוכמים בחיבורי הקדומים. ומפני כך לא הוצרך האר"י רבם לדבר בם. ולבאר את נתיבם כי אם לנטוע נטעי נעמנים ולעשות כונים ובדרושים יקרים מפנינים ועכ"ז באו מכתבי קדשו הרבה עניינים. בם יבין המבין כי לא נטה האר"י זלה"ה מדרכי המקובלים הראשונים בשרשי האמונה לפני ולפנים. ואשר לא שת לבו לעלות דרך מסלותיהם. הוא מפני שלא למד מקודם עיקרי החכמה וענפיהם. ובזה טח מראות עיניהם אבדה האמונה ונכרתה מפיהם על כן העירוני מחשבותי והקיצוני מזימותי לחבר מאמר קצר רב האיכות כדי להעיר לב כל אחד מאנשי הכתות הנ"ל ההולכים בדרך לא סלולה בהאמנת פנות הדת נתונה לעם סנולה ובו אכלול ההקדמות ומפתחות שראוי לכל הבא ליכנס אל חכמת האר"י זלה"ה לדעת אותם תהלה. וקראתי שמו
<b>שומר</b>
<b>אמונים</b> יען בו עיקרי האמונה שמורים וצפונים ולפי שרוב הקושיות והשקלא וטריא שכתבתי בקונטריס הלזה מקצתם שמעתי אותם מפי הפשטנים המנגדים החכמה. ומקצתם נשאלתי עליהם ממקצת המשכילים החושקים בה לכן גמרתי בלבי ליסד מאמרי הלזה בדרך ויכוח של שני תלמידי חכמים. וחילקתיו לשני ויכוחים הויכוח הראשון להביא מקצת ראיות על אמיתות קבלת החכמה הנעלמה. למרות עיני הפשטנים המנגדים אותה ביד רמה ולהראות להם טעותם וכי אין דעתם שלימה ובו אזכיר ג"כ דעות בני עמנו המתפלספים ואיך הם משתבשים בכמה פנות מתורתינו הקדושה עם היות שגם הם מסכימים עם המקובלים באמונת האחדות פשוט אשר הוא האבן הראשה. גם בו אזכיר מקצת ראיות שכליות להכריח אמונת הספירות בראיות נכונות למבינים כי לבנים כחשים לא יועילו מאה עדים נאמנים גם תמצא בו הערות יקרות על אמיתת דרכי המקובלים דברים חשובים להבין התחלת המצאת הנמצאות עם קצת פרפראות. שחנני צורי נורא תהלות והויכוח השני לבאר בו כמה עניינים שהם מפנות הדת. וביאור האמנת האלהות ותאריו ושמותיו איך יובנו כפי קבלת המקובלים וענין העבודה צורך גבוה. ופרטי ההשגחה וכמה מפתחות יקרות להבין יסודי האמונה ומנדעא לידעי בינה ומודיע אני נאמנה. כי כל מה שכתבתי בזה הקונטרס עיקרו הוא מלוקט ומקובץ מספרי המקובלים כמו שאזכיר את שמותם במקומותם. וגם אותם העניינים שכתבתי בסתם. רובם הם סולת נקיה שטחנתי מדבריהם כי הנס שלא באו הדברים ההם מפורשים בספריהם. מוכרחות הם למדקדק במקומות שונות של חיבוריהם ועמד על עיקרי דעותיהם ולא רציתי בחיבור זה לפלפל ולהאריך. כי לקצר אני צריך כדי שלא יקוץ הקורא בקריאתו. ובגודל כמותו. וגם כתבתי אותו בלשון ברור ומבין כדי שיהיו הדברים ערבים לחיך הקורא בהם ויכנסו באזניהם ויהיו תמיד לזכרון להסיר מסוה העורון מלפני עיני התלמידים והמתחילים. ואהיה אנכי הסיבה. להנחילם חיי עולם הבא השי"ת ברחמיו יזכני להיות ממצדיקי הרבים כאשר עם לבבי. כי כל ישעי וכל חפצי להשכיל להיטיב בעטי וניבי לכל חושק בחכמת האר"י ורשב"י אשר ע"כ דברתי אני אל לבי ונתרצתי למה שהפצירו בי להדפיס הקונטרס הלזה אף כי קטן הוא ואיידי דזוטר מירכס כי מובטח אני שכל הקורא בו בעין רצון ובעיון זך יפתחו לו שערי בינה ויהיה לו משען ומשענה להבין כתבי האר"י זלה"ה על נכונה. כי אמת ממנו תצמח ותפרח כשושנה וצור שוכן מעונה. יזכנו להבין מתורתו נפלאות ויצילנו משגיאות ויקרב קץ הפלאות כמו צאתנו מארץ מצרים יראנו נפלאות יראו עינינו וישמח לבנו בעגלא ובזמן קריב אמן:
<b>ויכוח</b> <b>ראשון</b>
<b>ויהי</b> בימי שפוט השופטים ויהי רעב בארץ לא רעב ללחם ולא צמא למים. כי אם לשמוע את דבר ה' אז יחלק העם ישראל לשתי כתות. זאת אומרת כי התורה כולה תובן הפשוטה לבד ומכחיש היות בה שום פנימיות רק הנגלה ממנה עם השרשים המקובלים לרז"ל בביאורה וזה חיוב כל האדם מספר ימי חייו אשר נתן לו האלקים לדרוש ולחקור הויות אביי ורבא והדינים שבתלמוד ובפוסקים כדי לשמור ולעשות ולקיים כל מצותיה וזאת אומרת כי מלבד הנגלה בפשט התורה עוד יש פנימיות נסתר בתוכיות מצותיה ובפרטי סיפוריה שתכלית הידיעה היא לדעת אותם הסודות שעליהם אמר דוד המלך ע"ה גל עיני ואביטה נפלאות מתורתיך ויהי כי החל האדם לרוב ותשחת הארץ מפני הערוב. ובלבול של שתי הדעות האלה. כי כולם מתאמצים אלה נוכח אלה וכל אחד מכריז ואומר שהאמת אתו הנה זה הדרך לכו בו כי תאמינו וכי תשמאילו מכל דברי ארצה לא תפילו:
<b>ואחר</b> שארכו הימים במחלוקת זה בין החכמים קם הנשיא זכריהו בן יברכיהו וכה אמר להם אל נא תהי מריבה ביניכם שמעו עצתי ותחי נפשכם קחו לכם איש אחד מכל כת ויטענו לפנינו טענותיהם ואזי מתוך הויכוח יתברר האמת עם מי מהצדדים ודעות. ומי הוא זה הקוצץ בנטיעות. ואם לי ולקולי תשמעו יעמוד שאלתיאל מצד התלמודיים. כי הוא איש נבון לחש ומלא רוח חכמה ומדע ומצד המקובלים הנה יהוידע החכם כלכל ודרדע ויענו כל העם אשר בשער ויאמרו טוב הדבר אשר דברת לעשות:
<b>ויען</b> שאלתיאל ויאמר לא יתכן לעשות ויכוח זה יען כל דברי המקובלים מיוסדים על אמונתם בחכמים ההם שקראום בשם מקובלים ואין שום שכל וסברא ולא דעת ישרה שיוכל לחלוק עליהם כי לא יקבלו את דבריו ולא יכנסו באזניהם וא"כ איפוא מה תועלת יש להתוכח עמהם:
<b>יהוידע</b> אמת הוא כי יסוד הקבלה היא אמונת החכמים הקדמונים אשר נתאמתה אצלנו חכמתם וחסידותם והשתלשלות קבלתם. אבל לא מפני זה נמנע עצמינו מלדרוש ולחקור ולהקשות על דבריהם ועל עיקרי הקדמותיהם ואדרבא דרכנו הוא לפלפל בלשונות המקובלים כמו שאנו מפלפלים בהלכה:
<b>שאלתיאל</b> א"כ הוא הנני מוכן לויכוח זה. כי באמת חשקה נפשי מאוד לישא וליתן עם המקובלים ולחקור על יסודותיהם כדי לראות על מה הטבעו אדניהם ועתה אם תרשני לומר לפניך ספקותי. אתחיל לסדר טענותי וקושיותי:
<b>יהוידע</b> הרשות נתונה לך בתנאי שכל דבר שלא תמצא מקום להכחישו ולחלוק עליו שתודה ותגזור על אמיתותו וכן כל דבר שנוכיח שהוא פשוטן של דברי רז"ל בעלי התלמוד שלא תתעקש לפרש דבריהם בפירושים זרים ובלתי מתיישבים על פשטן של דבריהם ז"ל ואם ככה תעשה מובטח אני שיהיו ההקדמות המקובלות בפיך כדבש למתוק ותמצא אמיתותם במקרא בתלמוד ובמדרשים:
<b>שאלתיאל</b> לא אטה ימין ושמאל מכל מה שאמרת והנה קודם כל דבר אנכי אדרוש ממך מנין לכם שיש סודות וסתרים בתורה כי המפורסם באומתנו הוא שהתורה עם פירושה האמיתי קבלה משה מסיני ומסרה ליהושע ויהושע לזקנים וכו' עד חכמי ישראל הקדמונים שכתבו זה הפי' המקובל בתלמוד בבלי וירושלמי ספרא וספרי ותוס' ומכילתא ולהם אנו שומעים וסומכים על דבריהם ומי שאינו מאמין להם אינו בכלל עם הקדש אמנם שיהיה בתורה פנימיות וסודות כמו שהמקובלים אומרים היכא כתיבא בגמ':
<b>יהוידע</b> כן אמרו במסכת פסחים (דף קיט) מאי ולמכסה עתיק זה המכסה דברים שכיסה עתיק יומין ומאי נינהו סתרי תורה ובמסכת חגיגה (דף י"ג) אין מוסרין סתרי תורה אלא למי שיש בו חמשה דברים שר חמשים וכו' הרי בפירוש שיש סתרים לתורה והיו ידועים לרבותינו ז"ל בקבלה והן הם מעשה בראשית ומעשה מרכבה וספר יצירה כמו שכתב שם רש"י זלה"ה ועליהם שנו בפ"ב דחגיגה אין דורשין בעריות בשלשה ולא במעשה בראשית בשנים ולא במרכבה ביחיד אא"כ היה חכם ומבין מדעתו והתו' כתבו שם בשם ר"ת דמעשה בראשית הוא שם של מ"ב אותיות היוצא מבראשית ומפסוק של אחריו עכ"ל. והנה אופן מצאנו שם מ"ב אותיות מן הכתוב וענינו וסגולתו תמצאנו בין המקובלים במסורת והרמב"ן בביאורו על התורה כתב וז"ל מעשה בראשית סוד עמוק אינו מובן מן המקראות ולא יודע על בוריו אלא מפי הקבלה עד מרע"ה מפי הגבורה ויודעיו חייבים להסתיר אותו עכ"ל והריטב"א הובאו דבריו בעין ישראל מסכת סוכה פ"ב כתב וז"ל דבר גדול מעשה מרכבה פי' המרכבה העליונה הקדושה שלא נסתכלו בה נביאים מעולם וסודה ידוע לבעלי האמת וכו' וע"ש פי' הרשב"א ג"כ. והכלל העולה מדברי כלם הוא שמעשה בראשית ומעשה מרכבה הם סתרי התורה וחכמת האלהות המקובלת עד מרע"ה מפי הגבורה וכן מה שכ' בס' יצירה הנמצא אצלנו בדפוס וכבר ידעת כמה רב גוברייהו דהני רבוותא בתלמוד כי כל בית ישראל נשען על פירושם. עוד מצינו לרז"ל במדרש רבה פרשה חקת אמר ר' יוסי בר חנינא אמר לו הקב"ה למשה לך אני מגלה טעם פרה אבל לאחרים חקה עכ"ל וכיון דפרה אדומה לבדה לאחרים חקה מוכח דטעמי שאר מצות גילה אותם מרע"ה לאחרים. והנה כל האמור הוא ענין חכמת הקבלה כי היא ביאור סתרי התורה וטעמי המצות וסודות מעשה בראשית ומעשה מרכבה אשר באו לידינו בקבלה מרבותינו עד מפי חכמי ישראל הקדמונים בעלי התלמוד:
<b>שאלתיאל</b> יפה אמרת והוכחת במישור שיש לתורה סודות וסתרים ושהיו ידועים לרז"ל שקראו אותם מעשה בראשית ומעשה מרכבה אבל לא מפני זה יוכרח להאמין שדעות המקובלים היו אותם הסודות וסתרי תורה כי הלא הרמב"ם ז"ל חכם גדול ובקי בכל התלמוד היה והוא ביאר לנו בידו החזקה בארבעה פרקיו הראשונים מה הוא מעשה מרכבה ומעשה בראשית:
<b>יהוידע</b> אילו היה אומר הרמב"ם ז"ל שפירושו מקובל בידו מרבותיו אזי היינו מסתפקים אל מי מקדושים נפנה אם אל קבלת הרמב"ם או אל קבלת המקובלים המסכמת עם פירוש רש"י ותוספות ושאר המפרשים הנז' אבל כיון שהרמב"ם לא פי' כן מפי הקבלה כי אם משיקול דעתו וכמו שהוא עצמו הודה בהקדמת ח"ג מהמורה ואמר כי מה שהוא מבאר ממעשה מרכבה ומעשה בראשית וסתרי תורה לא קיבל מה שאמר בזה ממלמד ולא באה אליו הנבואה אלא הכל הוא משיקול דעתו וסברתו ולפיכך אפשר שלא יהיה כך ויהיה הענין חלופו ותהיה הכוונה דבר אחר עכת"ד. א"כ איכה נתפוס בספק שהוא פירושו של הרמב"ם ונניח את הודאי שהוא פירוש המקובלים שהורישוהו לנו בתורת עדות שקבלוהו מרבותיהם עד התנאים ועוד שפירושו של הרמב"ם דחוי הוא שכל המפרשים דחוהו בשתי ידים. הר"ן ז"ל כתב וז"ל והרמב"ם כתב מה שרצה והלואי שלא נכתב עכ"ל והביאו הרב בעל כסף משנה בפ"ד מהלכו' יסודי התורה ע"ש והחכם הפלוסוף רבי שם טוב בר' שם טוב בספרו עין הקורא מ"א אחר שהאריך בטענות נגד הרמב"ם אמר וז"ל ויש לר"מ על זה טענות חלושות מזוייפות כי מיום גלות הארץ לא נמצא בישראל איש רבני חכם ונבון בענינים האלה כמו אריסט"ו. ואשר הביא אל הרמב"ם ז"ל לחשוב מחשבות רק רע כל היום הוא חשבו כי אין שם חכמה אחרת זולת חכמת אלה האנשים זה הביאו אל מה שאמר כי מרכבת יחזקאל וישעיהו אשר חוייבנו עליה ההסתר איננה דבר זולת חלק קטן מחכמת אריסטו וזה גלוי למי שהפליג העיון בספר המורה בכל פרקיו ומאמריו מלה במלה והסתכל לדעת חכמת אלה האנשים עד שהוא מבואר כי כל מה שהשיג יחזקאל ע"ה ידוע לרוב חכמי הנוצרים והישמעאלים והיונים ידיעה יותר חשובה ונקיה מהטעות לפי דעתו מידיעת יחזקאל ע"ה וזה מבואר למי שהבין הנרצה אצל רמז"ל אומרו ואשמע את קול כנפיהם כי בעבור כבודו אמרתי לא אזכרנו וכו' ע"ש שהאריך גם החכם הפלוסוף בעל ספר דרך אמונה בש"כ מ"א. והחכם הפלוסוף ר' חסדאי בספרו אור ה' מ"ד דרוש י'. והחכם הפלוסוף בעל ס' תהלה לדוד ח"ג פ"א והחכם הפלוסוף בעל ס' נוה שלום במ"ד פ"א מהדרוש השני ובמאמר ה' פרק ה' כלם כתבו שאי אפשר לומר דחכמת הטבע וחכמת האלהות של אריסטו יהיה המכוון לרז"ל במעשה בראשית ומעשה מרכבה כמו שסובר הרמב"ם והוכיחו כן מתוך מאמרי רז"ל אבל המכוון במעשה בראשית ומעשה מרכבה הם ענינים שלא יושגו מדרך החקירה רק מצד חכמת הקבלה ליראי ה' ולחושבי שמו חכמי האמת ובעלי התורה אשר בה וממנה יצאו כל השלמיות האלה וזולתם והראיה כי חכם טבעי מחכמי האמת לא עלה למדרגת בריאה מחודשת בסידור הטבעי. ורבא ברא עגלה ור' זירא ברא גברא ע"י ס' יצירה הידוע וכו' זהו תורף דבריהם ובאמת כי רבו מהרבה המלעיגים על פירושו של הרמב"ם במרכבת יחזקאל ועל טעמי המצות שכתב במורה וכתבו עליו כי מי יתן החרש יחריש ולכן אין לנו להשגיח על דבריו בענין זה:
<b>שאלתיאל</b> ודלמא סתרי תורה ומעשה בראשית ומעשה מרכבה אינם לא כדברי זה ולא כדברי זה לא כדעת הרמב"ם הסובר שדעות נביאנו וחכמי תורתינו הם דעות אריסטו וגם לא כדעת המקובלים אלא נשכחו ונאבדו ממנו באורך הגלות:
<b>יהוידע</b> גם זו טענה בטלה היא שהרי ספר יצירה וס' הבהיר ופירקי היכלות וס' הזוהר שהם חבורי התנאים שחוברו על סתרי התורה הנה הנם בידינו במסורת מפי המקובלי' וגם כת המתפלספים מבני עמנו מודים שהם חיבורי התנאי' וכמ"ש הכוזרי במ"ד סי' נ"ה שהבי' שם קצת לשונות מס' יצירה ויחסו לאאע"ה ובמאמר ג' סי' ס"ה הזכיר ר' ישמעאל בן אלישע כ"ג ואמר שהוא חיבר ס' היכלות והכרת פנים ומעשה מרכבה כי ידע סודותיהם עד שהיה ראוי ממדרג' קרובה לנבואה עכ"ל גם הר"ר חסדאי הזכיר ס' יצירה בספרו אור ה' וייחסו גם הוא לאאע"ה. והראב"ע הזכיר ס' היכלות בפ' כי תשא ובכמה מקומות והר"מ נרבוני הביאו הרש"ט בפי' התורה ח"א פרק כ"ב הזכיר ס' הבהיר לרז"ל. ובעל ס' דרך אמונה במ"כ ש"ג אחר שהאריך להוכיח דרז"ל היו בקיאים בכל החכמות כתב וז"ל ובחכמת האלהות האמיתות חברו חיבורים עצומים וספרים כגון ס' היכלות וספרי שיעור קומה וס' הבהיר בהם חכמת אלהות לא יערכנה זהב ולא יכילנה שכל שום חוקר עכ"ל. גם הר"י אלבו בס' העיקרים מ"ב סוף פ"ט הזכיר ס' הזוהר והזהיר שלא לקרוא בו ובשאר ספרי המקובלים כ"א מפי חכם מקובל כי חכמה זו נקראת קבלה שהיא כשמה עכ"ל:
<b>ועוד</b> הרי מצינו שבימי הגאונים לא נשכחו ולא נאבדו סתרי התורה כי הרמב"ן כתב בפ' בראשית על פ' זה ספר תולדות אדם וז"ל כתב רב שרירא גאון שמסרו חכמים אחד לחבירו הכרת פנים וסדרי שרטוטין מקצתן אמורים בסדר פסוק זה ספר תלדות אדם ומקצתן בסדר פסוק שלאחריו זכר ונקבה בראם ואין מוסרין סתרי תורה ורזין אלא למי שרואין בו סימנים שראוי לכך וכו' הרי שבימי רב שרירא גאון היו ידועים סתרי התורה ורזין וגם רבינו האי גאון כתב תשובות בסתרי תורה לרב פלטוי גאון ורב אחאי גאון עשה ספר העיון וספר היחוד ומקצת דבריהם תמצא בס' האמונות לרש"ט ובס' הפרדס לרמ"ק ז"ל וכן תמצא שם לשונות מכמה גאונים שכתבו בסודות הקבלה:
<b>ועוד</b> אחרי הגאונים נמצאו כמה ספרים מרבנים מפורסמים בישראל גדול שמם שהעידו שהיו בידם סתרי התורה בקבלה כגון הראב"ד בפירושו לס' יצירה כתב בהקדמה וז"ל אבל הדברים האלה וסודותיהם כלם כבר רמזתים לך מפה אל פה ולכן שמתי בדעתי להועילך להאיר עיניך במעט קט ממה שקבלתי בסתרי הספר הקדש הזה עכ"ל. גם הרמב"ן בספריו העיד על עצמו שקבל סתרי התורה מרבותיו ועיין ג"כ בהקדמת פירושו על התורה גם הרשב"א היו בידו סתרי התורה בקבלה כמ"ש בתשובה סימן תכ"ג בענין פי' הפסוק כי ששת ימים עשה ה' וגו' וז"ל לפי מה שלקחה אזני רשימה דקה מבעלי החכמה כי יש בזה באמת סוד עמוק מאוד אין לו ערך ולא דמיון למה שעלה בדעתך והימים האלה נזכרים בקצת מקומות בתורה ובמצות ויום השביעי כאחד מהם ונרמז בזכור את יום השבת ודברי התורה כפטיש יפוצץ סלע ומתחלקים לכתוב עניינים נגלה ונסתר אומרים ורומזים אשרי מי שזכהו השי"ת לעמוד בסודם המקודש שהם כוללין ההראל והמקדש וכו' ואשר אמרת במה שקבעו בתפלה לומר אלקי אברהם אלקי יצחק ואלקי יעקב ולא תקנו לומר אלקי השמים ואלקי הארץ וכן במה שסמכו לזה הגדול הגבור והנורא באמת יש לזה עיקר גדול בענין התפלה וכוונותיה למי שחננו השי"ת לעמוד על עיקר הכוונה האמיתית וכו' והסוד בגדול גבור ונורא נורא מאד מי ידענו כ"ש שיעלה אותו האיש על לשונו וכ"ש שיכתוב בספר עניינו עכ"ל הרשב"א ועיין ג"כ בסי' צ"ד. גם ספר קבלת דר"א מגרמיזא ורבינו יהודה החסיד והרוקח וספר ברית מנוחה וס' הקנה וספר הפליאה וספר התמונה. וכמה חיבורים אחרים מכמה חכמים וקדושים ילאה האדם לספרם אשר כלם מודים ומעידים שהסתרים ההם מקובלים בידיהם מרבותיהם באופן שלא יסופק כלל שנשארו בידינו דעות נביאנו וסתרי התורה:
<b>שאלתיאל</b> א"כ איפוא שהגאונים והבאים אחריהם היתה בידם קבלה מסתרי התורה בעיני יפלא איך לא הגיעו הדברים אל אזן הרמב"ם ז"ל אשר כל סתום לא עממוהו וכן אם אמת הוא דספר יצירה וספר הבהיר ופרקי היכלות וספר הזוהר הם חיבורי התנאים איך לא ראה אותם הרמב"ם ז"ל ולא הזכיר את דבריהם בספריו כלל:
<b>יהוידע</b> אין להפליא אם נעלמו מעיני הרמב"ם ז"ל כי לאו כל אדם זוכה לכל החכמות הלא תראה כי שם בן י"ב אותיות וכן שם מ"ב עם היות שהוזכרו בתלמוד מסכת קדושין (דף ע"א) והפליגו שם במעלת מי שיודע שם מ"ב הנזכר נעלם ענינם מהרמב"ם ז"ל עם כל חכמתו בתלמוד וכמו שהודה הוא בעצמו במורה ח"א פרק ס"ב. ואע"ג שיש קבלה עליו מרבינו האי גאון וכמ"ש הרשב"א סי' ר"ך מתשובותיו. עכ"ז לא הגיעו הדברים אל אזן הרמב"ם ז"ל:
<b>ועוד</b> אפשר שגם הרמב"ם ראה את ספר יצירה ושאר חיבורי התנאים והיו בעיניו כדברי ספר החתום כי בוודאי הגמור סתומים וחתומים הדברים אצל כל אדם שלא קבל פה אל פה המפתחות והתחלת החכמה ופוק חזי מ"ש הרמב"ן בסוף הקדמת פירושו על התורה וז"ל ואני הנני מביא בברית נאמנת היא הנותנת עצה הוגנת לכל מסתכל בספר הזה לבל יסבור סברא ואל יחשוב מחשבות בדבר מכל הרמזים אשר אני כותב בסתרי תורה כי אני מודיעו נאמנה שלא יושגו דברי ולא יודעו כלל בשום שכל ובינה זולתי מפי מקובל חכם לאזן מקבל מבין וכו' ע"ש וכ"ש וק"ו דברי ספר יצירה וספר הבהיר ופרקי היכלות וס' הזוהר שבודאי הגמור שלא יבין אותם כלל מי שהוא נעדר מהקבלה מפי חכם מקובל ולא עוד אלא כי מי שלא קבל מסורת החכמה הזאת (וכמו שהעיד על עצמו הרמב"ם שלא היה לו קבלה ממלמד על ביאור סתרי התורה) אם יקרא מ"ש בזוהר כמה דברים שמורים גשמית באלהות כגון גולגלתא שערא מצחא אודנין אנפין וכיוצא בלי ספק שיפער פיו לבלי חק נגד הספר ומחברו ואפי' אם יאומת אצלו שרשב"י הי' מחברו לא יקבל את דבריו תדע שהרי דבר פשוט אצלינו ונתבאר ג"כ בגמרא ובמדרשים בכמה מקומות שיש כח בשמות ובקמיעות לעשות פעולות ונפלאות וכדאמרינן בשבת יוצאין בקמיע מומחה וכן אמרו דמשה הרג את המצרי בשם וישעיה אמר שם אבלע בארזא וכשכרה דוד את השיתין כתב שם אחספא וזרקו לתהום וכאלה רבים בדברי רז"ל וכמ"ש הרשב"א בתשובה סי' ר"ך והוא הרמב"ם ז"ל כיחש בזה, ולגלג הרבה על המאמין שיש כח בשמות לעשות שום פעולה כמו שתראה דבריו במורה ח"א סוף פס"א וס"ב הרי שלא הספיק לו עדות הגמרא המעידה על המעשים שנעשו בכח השמות. גם ידוע דרז"ל קבלו מציאת השדים ומעשה הכשפים כמפורסם בתלמוד ובמדרשים ועכ"ז הרמב"ם החליט שהם דברי הבל ותהו ואין בהם ממש ושכל המאמין שהן אמת ודבר חכמה אלא שהתורה אסרתן אינו אלא מן הסכלים ומחסרי הדעת ובכלל הנשים והקטנים וכמ"ש בסוף פי"א מהלכות ע"ז ע"ש ועם היות שמפרש בתורה ענין חרטומי מצרים ומה שעשו בלטיהם ובלהטיהם וענין בעלת אוב וכיוצא בכמה פסוקים המורים מציאותם עכ"ז חכמי המחקר הכחישו ובדו מלבם פירושים רחוקים וזרים על הפסוקים כדי שלא יחלוקו על דעותיהם ולא חששו לדברי רז"ל המבוארים בכמה מקומות על קיום מציאות השדים והכשפים מאחר שלפי דעתם א"א להיות דבר זה ועד"ז בכמה ענינים זו היא דרכם של חכמי המחקר ואנשי שיקול הדעת לא יקבלו דברי רז"ל היכא שהם מכחישים על מה שנתבאר להם על פי ההיקש השכלי ולכן אפשר דכיון שבספרים הנז' של התנאים יש כמה דברים שלפי שטחיות פשוטם הם זרים אל השכל האנושי או הם מכת הנמנע אצל מי שלא קבל המפתחות של הענינים ההם לכן לא השגיחו בספרים הנזכרים הגם שנתייחסו אל התנאים. כי כמו זר נחשבו אצלם להיותם נעדרים מהקבלה פה אל פה ומעתה אל תתמה אם הרמב"ם ז"ל לא הביא בספריו שום דבר מענין ספר יצירה וספר הבהיר ופירקי היכלות וספר הזוהר,:
<b>ואם</b> תרצה להאמין אל מה שנמצא כתוב בספרי האחרונים הנה גם הרמב"ם בסוף ימיו זכה לקבל זאת החכמה מפי מקובל כמ"ש אחד ממפרשי הרמב"ן בפ' בשלח וז"ל ור' יעקב זה הלך למצרים ומסר הקבלה להרמב"ם ז"ל ולרוב שמחתו בה היה משתבח בה לתלמידיו. אמנם לא זכה לזה עד קרוב לאחרית ימיו עכ"ל גם החכם מהר"י אברבנאל בספרו נחלת אבות סוף פ"ג כתב בזה הלשון וגם אני שמעתי שהרב הגדול המיימוני כתב באגרת שלו אלה הדברים בסוף ימי בא אלי אדם אחד ואמר לי דברים של טעם ואלולי שהייתי בסוף ימי ונתפשטו חבורי בעולם הייתי חוזר בי מדברים רבים שכתבתי בהם ואין ספק שדברי קבלה היו אשר שמע בסוף ימיו עכ"ל ומהר"ם אלשקר ז"ל בסוף ספר תשובותיו בהשגותיו להרש"ח כתב וז"ל ראיתי לכתוב כאן לשון רבינו הרב הרמב"ם ז"ל שכתב במגילת סתרים ששלח לתלמידו החשוב בענינים עמוקים וסודות נעלמים מהקבלה האמתית עיון ומעשה להראות לאיש הלזה כי כל דבריו לא בהשכל כתב רבינו הרב במגילה הנז' וז"ל ובחי' האהבה הנמרצת אשר נהייתה בינך וביני ובין אבותיך הקדושים כי רוב זמני הייתי נבוך בחקירת הנמצאות ולדעת תוכן אמיתתן כפי הכלל מצד החקירה הפלוסופית ובדרכי מופתיהם. ונראה שמה שהשיגו בלתי צודק עכ"פ. כי מה שנתבאר אצלם מהחכמה לא בא מופת על סותרו אלא שהם לא מצאו הדרכים המיוחדים בחקירת טבע כללי הנמצאות בזולת עמל שכלי אלא בדרכים הגיונים מטרידים השכל ומבלבלים אותו אך אצל חכמת הקבלה האמיתית דרכים מסוקלים מאבני המכשול נודעו בהם בקלות נמרץ כל מה שתפול תחת גבול ההשגה ובדרך זו דרכו הנביאים והשיגו מה שהשיגו מהודעת העתידות ופעלו פעולות זרות יוצאות מהמנהג הטבעי ומקצת דרכים לקחתי גם אני בידיעת טבעי הנמצאות והותרו לי כל הספיקות שנסתפקתי בהם ונפתחו לפני דרכי המבוכות ונמסרו בידי מפתחות החכמה והביאור של כל נעלם ממני והנני משביעך שלא תגלה הסודות הדקות וההערות הנפלאות אלא למי שהוא דק בשכלו ובטבעו ונקי במעשיו ונזדככו רעיוניו והלך בדרכי הלימוד והידיעה וכו' עד דע לך אחי כי השמות הקדושים רבו מלספור וכו' עכ"ד. הביטו וראו אם היה הולך בדרך הקבלה או לא עכ"ל מוהר"ם אלשקר ז"ל וזו המגילה היה נמצאת אתי בכתיבת יד וכתוב בה כל אותו לשון שהעתיק מוהר"ם אלשקר ודברים אחרים מחכמת קבלה וסוף דבר יהיה איך שיהיה אין אנו צריכין לעדות הרמב"ם על אמיתות חכמת הקבלה. כי יש לנו כמה וכמה עדים נאמנים חכמים וגדולים כמוהו שקבלוהו וחזקוהו ומסרוהו בידינו דור אחר דור והלא לא יהא אלא שהראב"ד והרוקח והרמב"ן והרשב"א והריטב"א העידו על הקבלה המצויה בידינו שהיא מקובלת בידם עד למשה מפי הגבורה ככתוב בספריהם (וכמו שרמזתי לעיל סימן י"א) הלא יש די בעדותם והותר כי חלילה להעלות על הדעת שעמודי ההוראה הללו חכמים וקדושים כמפורסם יבדו מלבם בענין האלהות דברים שהחקירה האנושית לא תשפוט עליהם ויעידו שהדברים הללו הם קבלה בידם. כי דבר זה לא יעשה אפי' רשע שבישראל כ"ש וק"ו שבאמת רבו מהרבה חכמים המקובלים המעידים עליה:
<b>ומלבד</b> זה כל חכם לב ראה יראה כי כל התורה וספרי הנבואה ומאמרי רז"ל הם עידי ראיה על אמיתות דעות המקובלים שהרי הם מסכימים מאוד אהדדי. משא"כ דעות חכמי הפלוסופיא כי מלבד דהיא חכמה בדויה מעם אשר לא האמינו בתורת משה וכולה היא השערות בעלמא כמו שהעידו הם על עצמם ולכן בכל דור ודור התחלפו דעותיהם כי האחרונים חולקים על הראשונים עד שמה שחשבו הקדמונים שיש מופת על מציאותו שערו האחרונים שיש מופת על סותרו. וכבר הורה הרב המורה בח"ב פכ"ב על חולשת השגתם וז"ל אמנם כל מה שידבר בו אריסטו מגלגל הירח ולמעלה הוא כולו מדמות מחשבה וסברא מלבד קצת דברים כ"ש במה שיאמרוהו בסדר השכלים עכ"ל ובספר הכוזרי מ"ד סוף סי' כ"ה כתב וז"ל אמנם זכרתי לך ההתחלות האלה שלא תבהילך הפלוסופיא ותחשוב שאם תלך אחריה היית מניח לנפשך במופת הברור אבל התחלותם כלם לא יסבול אותם שכל ולא יכנסו תחת ההקשה. ועוד כי אין בין שנים מהם הסכמה וכו' ע"ש הנה גם א"א להשוות דעותיהם אל דעות רז"ל אשר ע"כ שואבי מימיה מבני עמנו הוצרכו לכסות פני המקרא כלימה בפירושים זרים על תורת ה' התמימה הלא תראה כי מפני היות אצלם מונח קיים שהמלאך הנבדל א"א שיתגשם כיחשו בראיית אברהם אבינו המלאכים באלוני ממרא ופירשו שהיה במראות הנבואה וכן ענין יעקב ויאבק איש עמו לא היה בהקיץ כ"א במראה הנבואה. וכן ענין בלעם ודברי האתון הכל היה במראה הנבואה (עיין במורה ח"ב פרק מ"ב) וכל אלה הדברים והפרושים הם סותרי הכתוב לא סתרי התורה ואסור לשומעם וכמ"ש הרב הגדול הרמב"ן בפ' וירא ע"ש שהאריך וכמו כן על מאמרי רז"ל ואגדוהיהם המקובלות מפי הנביאים עושים להם צורות וכוונים בדברים בדויים כדי להסכימם עם דעותיהם וסברותיהם המיוסדות על חכמת הפלוסופים ולפעמים מניחים דברי רז"ל כפשוטם אך אומרים שאין להשגיח בהם שהם דברי יחיד. הגם שאנו לא מצאנו ולא ראינו ששום תנא או אמורא יחלוק עליו גם קצת מהם עושים הכרעות בדברי רז"ל באמרו שהוא מאמין בדברי פלוני הואיל שכך אמר אריסטו ואינו מאמין בדברי שכנגדו כיון שאפלטון סותרו ואין בשנים מהם הסכמה כי בא אחר ומכריע באופן אחר וכל אחד עושה תורה ואמונה לעצמו ושוקל בדעתו במה יאמין ובמה לא יאמין. הלזה תאמר שהם סתרי התורה שנתנו מפי הגבורה חלילה להאמין ככה:
<b>שאלתיאל</b> והלא גם בספרי המקובלים יש כמה דברים זרים ומנגדים אל השכל ואני שאלתי עליהם אל החכמים המקובלים ואין משיב לי דבר הגון מתיישב בלב איש חכם ולפעמים יגדל התימה ויתוספו קושיות אחרות על תשובתם יותר ממה שהיו בתחילה:
<b>יהוידע</b> אמת שיש דברים בחכמה הזאת שלא יבינם אלא המעמיק בתוכיות החכמה וכמ"ש בזוהר לאו כל מוחא ומוחא סביל דא אלא אינון חכימין קדישין. אמנם שאר רוב ענייני החכמה מובנים הם לי שום זרות למאן דעייל ונפיק ואם יראו זרים ומנגדים בעיני מ' שלא עסק בחכמה הזאת אין זה אלא מפני חסרונו שלא קרא ולא שנה ההצעות הקודמות לה. כי בודאי שאיש כזה אף אם יהיה חכם ומעיין בעמקה של הלכה אם יקח בידו איזה ספר של קבלה לא יוכל להבין הדברים על בוריים וגם אם ישאל עליהם לא יוכלו לבארם לו ולהעמידו בהם על רגל אחד. כי צריך תחלה ללמוד החכמה כסדר הראוי ונכון ואם ירצה להקשות קודם שילמוד התחלותיה ועיקריה לא יבין מעולם ואין ענין זה נוהג דוקא בחכמת הקבלה אלא ה"ה בכל שאר החכמות וכמ"ש הרמב"ם במורה ח"א פל"ד דהמעיינים בחכמות בלי הצעות יתחדשו להם ספקות וקושיות שלא יוכלו להתירם וישארו בבהלה ובדעות מזוייפות ע"ש שהאריך ובהקדמת פירושו על המשניות הביא משל נאות וז"ל והנני נותן לך בו משל מבואר כגון שנשאל לאיש מאנשי חכמת הרפואה והחשבון והנגון ומהיר בחכמת הטבע ונבוב ומשכיל והוא נעור וריק מחכמת התשבורת וחכמת הכוכבים ונאמר לו מה אתה אומר באיש שהוא טוען שגוף השמש שאנו רואים כאילו היא עגולה קטנה ויאמר שהוא גוף כדור וגודל הכדור ההוא כגודל כדור הארץ מאה וששים וששה פעם ושלשה שמיני פעם וכדור הארץ שבמדתה עשינו כל המדות האלה כדור שיש בהיקפו כ"ד אלף מיל ויהיה על הדרך הזה מגיע לדעת כמה מילין יש במדת גודל כדור השמש אין ספק שהאיש ההוא זך הרעיון אשר השכיל מן החכמות כל מה שאמרנו לא ימצא בנפשו מקום לקיים זאת האמונה וכל זה דבר רחוק בעיניו בלי מושג והטענה השכלית תבא לו בתחילת המחשבה שהטענה הזאת בטלה כי איך אפשר להיות האדם על מקום כפי זרת א' מן הארץ וידע שיעור גרם השמש והקפה ומדת שטחה עד אשר תהיה דעתו כוללת אותה כמו שהוא כולל מדת חלק מחלקי הארץ ועוד יאמר איך אפשר זה והנה גרם השמש בשמים בתכלית המרחק ואפי' ראיית גרם השמש על נכון א"א לנו ולא נשיגהו אלא זיוו בלבד ואיך יגיע האדם למעלה שיוכל למדוד אותו וידקדק אותו בשלשה שמיני פעם. זה דבר שוא שאין כמוהו ולא יהיה בלבו ספק על היות זאת הטענה בטנה ושלא תוכל להיות אבל כשירגיל נפשו בלימוד ספרי המדות וחכמת מה שהוא ראוי בתבנית הכדוריות וזולתם מן הערכים הנערכים זה לזה ויעתק משם אחר כן אל הספר המסודר בענין זה והדומה אליו ר"ל ספר תכונת הגלגלים הידוע ספר אלמגסט"י אז יתברר אצלו זאת הטענה ותשוב לו טענת אמת שאין בה ספק ושיש עליה מופת ולא יהיה אצלו הפרש בין שגוף השמש הוא כשיעור הזה או שהשמש היא מצויה וירגיל שכלו להאמין הדבר שהיה בתחלה מרחיק הרחקה גדולה ויאמין בו אמונה גמורה. הנה זה יוכל להיות ואנחנו לא הסכמנו על האיש ששאלנוהו זה הענין שיהיה חסר מן החכמות האחרות אבל שיהיה טוב השכל וזך הטבע וחכם. והשאלה אשר שאלנוהו משאלות הלמודים. שהיא מן המדרגה שיעלו בה לאלהית. ק"ו יהיה הענין במי שאין לו חכמה כלל ולא הרגיל נפשו בדרך מדרכי החכמות. אבל היה וטעו משכל אמו לשכל אשתו שנשאלהו שאלה משאלות האלהית. אין ספק שהם רחוקים בעיניו כרחוק השמים מן הארץ וקצר שכלו להבין דבר מהם וכו' ע"ש שהאריך עוד:
<b>ואם</b> כל זה הוא בחכמות האנושיות ק"ו בנו של ק"ו בחכמה נשגבה הזאת כי האיך יוכל מי שהוא נעור וריק ממנה להבין תכף ומיד דברים עמוקים כאלו ולכן אל תתמה אם ראית בספרי המקובלים דברים זרים אל דעתך ולא תחשוד החכמה והחכמים אשר נתאמתה חכמתם ובינתם ואתה לא הגעת אל קרסוליהם כי לבן של ראשונים כפתחו של אולם ושל אחרונים אפי' כמלא מחט סדקית ולכן הוי זהיר בגחלתן שמא תכוה אמנם אם תרצה להבין ולהעמיק בספרי המקובלים תלמוד עיקרי החכמה הזאת והקדמותיה בהדרגה ובסדר הראוי ואזי תעמוד על כוונתם ולא יהיו הדברים זרים בעיניך:
<b>שאלתיאל</b> התרעומות שלי איננו על הבנת פרטי הקבלה להיותם מכת הנמנע כי גם אנכי ידעתי שכל המתחיל ללמוד איזו חכמה יבואו לו ספיקות ובלבולים עד שלא יסבול שכלו בתחילת למודו. שהעניינים ההם יהיו אמתיים אבל על כללות דרכי הקבלה הוא שאמרתי שהם דברים זרים נגד השכל והסברא וכדי שיובנו דברי אפרש שיחתי לפניך. וקודם כל דבר אשאלך על כמה מחלוקת הנמצאות בין המקובלים בדברים עיקרים. והלא אם חכמה זו מקובלת בידם איך נמצא מחלוקת ביניהם:
<b>יהוידע</b> באמת כי אנכי לא מצאתי ולא ראיתי שנחלקו בספר יצירה ולא בס' הבהיר ופרקי היכלות וס' הזוהר לא בדברים עיקריים ולא בשום דבר אחר זולת בפירוש איזה פסוק נמצא מחלוקת בס' הזוהר בין תלמידי הרשב"י דזה מפרש הפסוק כפי הקדמה אחת וזה מפרשו עפ"י הקדמה אחרת ואלו ואלו דברי אלקים חיים הם כי שבעים פנים יש לתורה ואין מזה היזק לכללות החכמה כלל. ואם כוונתך היא על המחלוקת הנמצא בספרי המקובלים האחרונים הנה דבר זה אינו כדאי לשנספק אם מקובלת היא זאת החכמה אם לאו שהרי גם בדיני התלמוד רבו המחלוקת בין החכמים בין בתלמוד עצמו ובין בספרי הפוסקים ולא מפני זה נספק באמיתות קבלת התורה שבע"פ ונאמר שחכמי התלמוד בדו הדברים ההם מלבם ח"ו כי האומר כן נבדל מקהל ישראל:
<b>והנה</b> אנכי אגיד לך סיבת המחלוקת הנמצאות בין המקובלים האחרונים ואיך נתבטלה המחלוקת אחרי שזכינו אל כתבי הקדש של האר"י זלה"ה דע כי מחלוקת המקובלים התחילו אחר הרמב"ן זלה"ה והסיבה היתה לפי שמימי הגאונים עד הרמב"ן לא היו כותבים ענייני החכמה הזו בספרים כ"א ראשי פרקים וברמזים שלא יובנו רק למי שקבל המפתחות פה אל פה וכמו שתראה בסוף הקדמת הרמב"ן וגם בביאור למלת בראשית שפי' שהיא רמז לספירה הנקראת חכמה. וסיים דבריו בזה הלשון ואי אפשר להאריך בפירוש זה הענין במכתב והרמז רב הנזק כי יסברו בו סברות אין בהם אמת וכו' ע"ש וז"ל הרשב"א בתשובה סימן תכ"ג והסוד בגדול גבור ונורא נורא מאד מי ידענו כ"ש שיעלה אותו האיש על לשונו וכ"ש שיכתוב בספר עניינו עכ"ל הרי שלא היו רוצים לפרש הענין במכתב וכיוצא בזה תמצא בשאר ספרי המקובלים הקדמונים שלא היו כותבים דבריהם בביאור כ"א ברמז ובהעלם גדול עד כי הקורא בהם א"א לו להנצל מידי ספק זולת מי שהיו בידו מסורת החכמה שקבלה פה אל פה ולכן אחר הרמב"ן שנתמעטה הקבלה פה אל פה נבוכו דעותיהם בהבנת דברי הקדמונים וכל אחד כתב העולה במצודת עיונו ונמצאו דעותיהם בלתי שוות והיינו המחלוקת הנמצא בין המקובלים האחרונים וזהו שקבלנו ממרן האר"י זלה"ה כי כל הספרים של קבלה שלאחר הרמב"ן זלה"ה אינם ביושר החכמה הזאת ושהם בנויים בשכל האנושי לא מקובלים מפי הראשונים ולא מפי העליונים אמנם אחריהם בא הקדוש הרמ"ק ז"ל ואיזן חיקר ותיקן למעט את המחלוקת כי הוא היה חכם מלא וגדוש מתורה חכמה ענוה וחסידות והיה בידו גנזי אוצרות מספרי הקדמונים ז"ל ובתחילה נטע את פרדסו בסידור ההקדמות על מתכונתם ושם הביא דברי הגאונים ופירש כוונתם בביאור רחב ונגלה ונשא ונתן על פירוש האחרונים ובירר האוכל מתוך הפסולת ועוד חיבר ספר אור יקר והוא דרוש גדול על הזוהר והתיקונים ור"מ וספ"י. ואחרון חביב הוא ספר אלימה ומשמיה דהאר"י זלה"ה אתמר עליו משה אמת ותורתו אמת בעולם הבלימה יעויין דברי הרמ"ע בהקדמת ספרו פלח הרימון:
<b>אח"כ</b> האיר וזרח המאור הגדול מעוז ומגדול הקדוש כמלאכי השרת כמוהר"ר יצחק לוריא זלה"ה המכונה בשם האר"י וברוב חכמתו וקדושתו זכה שהיה מתגלה אליו אליהו ז"ל בכל עת כמו שהיה מתגלה אל התנאים ואל האמוראים כדאיתא בגמ' בדוכתי טובא ושנגלו לו סתרי התורה וסודות עמוקים אשר לא נגלו בכל ארץ מזמן הרשב"י זלה"ה עד זמנו והוא זלה"ה ביטל את המעוררין ומחלוקת המקובלים האחרונים מכל וכל פעם זיכה שטרא לבי תרי והסכים שדברי שניהם אמיתיים בלי נפתל ועיקש ופעם הכריע כדברי אחד מהם ומיום שנגלו בעולם כתבי האר"י זלה"ה עד היום הזה לא תמצא מי שיפקפק ויחלוק על דבריו כלל. כי הכל יודעים דרוח ה' דבר בו ומלתו על לשונו ואסהידו כולו עלמא עליה די רוח אלהין קדישין ביה ושמימי התנאים לא נמצא כמוהו יודע החכמה הזו על אמיתותה. וכתבי שבח נוראותיו אשר עשה בעיר צפת תוב"ב כבר נדפסו בס' עמק המלך ובספר תעלומת חכמה. ובהקדמת פירושו של מהר"ם אלשיך על התורה ובספרים אחרים ונמצאת למד כי עתה אחרי שזכינו אל כתבי הקדש של האר"י זלה"ה אין מקום כלל להפטר מללמוד זאת החכמה בטענת המחלוקת שנפל בין המקובלים האחרונים במקצת דרושים ואנחנו לא נדע הדעת הנכון מהבלתי נכון ושיש סכנה גדולה להאמין בה חילוף האמת כי באמת הגמור נתבטלה זאת הטענה מכל וכל ע"י כתיבות האר"י זלה"ה כי זכינו בהם לאור סתרי התורה והדברים עתיקים מדבש מתוקים והם ערבים לשומעיהם וחיים למוצאיהם. דין הוא גלי רזיא דקא זכו ליה מן שמיא וכמו שהדרושים מוכיחים כל רואיהם יכירום כי דברים כאלה א"א לשום נברא להשיגם בשום שכל ומדע לולי ע"י הופעת רוח הקדש:
<b>שאלתיאל</b> נצחתני בדבריך. על מה שהייתי מטיל דופי בקבלה בעבור המחלוקת הנמצא בין האחרונים כי עם מה שאמרת נתקררה דעתי מאד אכן האמת אגיד לך כי לא נחה דעתי כלל בדרכי המקובלים ואסדרם לפניך אולי תוכל להליץ בעדם ראשונה הם אומרים שכל דברי התורה וסיפורי המעשים שנכתבו בה יש בהם סודות גדולות וזה נראה שאינו אמת ויספיק להם שנודה לדבריהם במה שאומרים שיש סודות וטעמים למצות. אבל בסיפורים ומעשים שבאו בתורה. לא נהירא כלל שיהי' בהם סוד כמוס ונסתר כי אם פשוטן של דבריהם לבד:
<b>יהוידע</b> וכי אתה סבור שנכתבו בתורה סיפורי מעשים שלא לצורך ויהיו נקראים כספר זכרונות דברי הימים חלילה להאמין בדבר הזה והלא זו היתה טעותו של מנשה בן חזקיה שהיה יושב ודורש בהגדות של דופי אמר וכי לא היה לו למשה לכתוב אלא ואחות לוטן תמנע ותמנע היתה פלגש לאליפז וילך ראובן בימי קציר חטים וימצא דודאים בשדה וכו' כמ"ש בסנהדרין (דף צ"ט ב') ע"ש ולא עוד אלא שאף אם תודה שהמעשים נכתבו בתורה יש בהם תועלת להנהגת האדם ותוכחת או מוסרים וכדמצינו לרז"ל שהעירו בהם על פי פשוטן ותאמר שלסיבה זו לבד נכתבו בתורה הנה א"כ לא תצא תורתינו הקדושה כלל שאר ספרי דברי הימים כי הלא גם הם לא לתוהו ספורים אלא לתועלת אזהרה והנהגה או למוד עצה אבל האמת הוא בלי שום ספק כי מלבד התועלת הנמשך מפשוטן של המעשים ההם בהנהגות האדם ככל שאר ספרי דברי הימים עוד יחוייב היות בהם ובסיפורם תכלית עצום לרמוז סודות גדולות וענייני כל החכמות האמיתיות. כי תורתינו הקדושה להיותה תורת ה' ודבור אלהי כולה מראשה ועד סופה. מוכרח שימצאו בה כל השלמיות כטבע הדבר האלהי ולכן קראה דהע"ה תורת ה' תמימה כי היא שלמה בלתי חסרון כוללת כל החכמות האמיתות וסודות המציאות וכמ"ש רז"ל במדרש הביאני המלך חדריו אלו חדרי התורה ויגד לכם את בריתו של עולם אשר צוה אתכם לעשות עשרת הדברים אלו עשרת הדברות וכי מנין יבא אליהו בן ברכאל הבוזי ויגלה להם חדרי בהמות וחדרי לויתן וכן מנין יבא יחזקאל ויגלה להם חדרי מרכבה אלא הה"ד הביאני המלך חדריו עכ"ל הרי שהכל נלמד מהתורה וכבר האריך על זה הרמב"ן ז"ל בהקדמת פירושו על התורה וז"ל א"כ כל הנאמר בנבואה ממעשה מרכבה ומעשה בראשית והמקובל בהם לחכמים תולדות עם ארבע השמות שבתחתונים כח המחצבים וכח צמח האדמה ונפש התנועה והנפש המדברת בכלם נאמר למשה רבינו בריאתם וכחותם ומהותם ומעשיהם ואפיסת הנפסדים מהם והכל נכתב בפירוש או ברמז וכבר אמרו רז"ל חמישים שערי בינה נבראו בעולם וכלם נמסרו למשה חוץ מאחד שנאמר ותחסרהו מעט מאלהים ואמרו כי בבריאת העולם נ' שערים של בינה וכו' וכל הנמסר למשה רבינו בשערי הבינה הכל נכתב בתורה בפירוש או ברמז בתיבות או בגימטריאות או בצורת האותיות הכתובות כהלכתן או המשתנות בצורתן כגון חלופות והעקומות וזולתן או בקוצי האותיות ובכתריהן וכמ"ש רז"ל במנחות (דף כ"ט ב') כשעלה משה למרום מצאו להקב"ה שהיה קושר כתרים לאותיו' א"ל אילו למה א"ל עתיד אדם א' לדרוש בהם תלי תלים של הלכות. עד זו מנין לך א"ל הלכה למשה מסיני כי הרמזים הללו לא יתבוננו אלא מפה אל פה עד משה מסיני וכו' ע"ש שהאריך עוד בזה:
<b>סוף</b> דבר ליכא מידי מכל מה שקבלו רז"ל דלא רמיזא באורייתא הן ביאור הדינים והמצות. הן סודות מעשה בראשית ומעשה מרכבה. הכל נכתב בא בפירוש או ברמיזה ולזה תראה איך רז"ל היו משתדלים לעשות אסמכתות לדבריהם המקובלות כדי להוציאם מהכתובים וזה בין בחלק הדינים בין בחלק האגדות משום דהכל רמוז וכלול בתורה והיינו דתנינן הפוך בה והפוך בה דכולא בה כי היא תקיף הכל לא תחסר כל בה מהדינים והדעות והחכמות האמיתות ובזוהר פ' בהעלותך (דף קמ"ט ב') אמרו וז"ל זכאין אינון ישראל דאתיהיב להו אורייתא עילאי אורייתא דקשוט ומאן דאמר דההוא ספורא דאורייתא לאחזאה על ההוא סיפור בלבד קאתי תיפח רוחיה וכו' ע"ש ובדף קנ"ב א' שהאריכו בזה ומבואר א"כ דהסיפור הכתוב בתורה עם היות שאותו סיפור הוא אמיתי ואינו יוצא מידי פשוטו מ"מ אין כוונת השי"ת לכתוב דברי הימים בתורתו הקדושה ח"ו אבל עצם הכונה להלביש באותו ספור איזה סוד מסודות המציאות דרך משל פרשת ואלה המלכים אשר מלכו בארץ אדום וגו' ודאי המעשה שהי' כך הי' אבל נכתב בתורה להלביש בו סודות עולם התוהו ולהיות שעצם הכונה היא הסודות לכן בא הסיפור בפרטים שונים כגון שבקצתם נאמר ושם עירו ובקצתם בלתי זה אלא פלוני מבצרה ומארץ התימני ובקצתם לא נזכר שם מקומו כלל וכן בקצתם נזכר שם אביהם ובאחרים שמם לבד וכן האחרון נזכרה אשתו ולא באחרים ועוד שינויים אחרים שלענין הסיפור לא מעלין ולא מורידין ולענין הסוד יש בו דברים מופלאים כנודע מספרי מרן זלה"ה גם מעשה לבן עם יעקב בענין העקודים נקודים וברודים. עיקר הכוונה שנכתב בתורה היא להלביש באותו סיפור סודות נפלאים בהמצאת העולמות כידוע לחכמי האמת וסוף דבר כל התורה כולה הכתוב יגיד בתחתונים וירמוז בעליונים כידוע לבקיאים בחכמה:
<b>שאלתיאל</b> כן דברת ויתכנו דבריך בענין סיפורי המעשים שבתורה. שנאמר עליהם שנכתבו לרמז איזה סוד כמוס אבל לא יתכנו בעיני דרכי המקובלים במה שהם מפרשים הרבה סודות וסתרי התורה על ידי צירופי התיבות והתמורת של אלפא ביתות וראשי תיבות וגימטריאות וכיוצא כי הוא דבר זר להאמין שהתורה תתפרש ותובן עפ"י אלו הדרכים. ומה גם שבענין הגימטריאות בשלא יבא החשבון מכוון הם מוסיפין הכולל של התיבה ולפעמים כולל האותיות והלא אם הכתוב נתכוין לכך מדוע לא בא החשבון מדוקדק:
<b>יהוידע</b> כמדומה לי שאם אתה היית נמצא בשעה שפירש דניאל לבלשאצר דנא כתבא די רשים מנא מנא תקל ופרסין היית מכזיבו ומבטל דבריו באומרך דפירושו לא יתכן דאיך אפשר דמן השמים יוכיחו עפ"י הדרכים האלו שהרי אותו כתב ע"י צירוף היה כתוב ממת"וס ננק"פי אא"לרן או אנ"ם אנ"ם לק"ת ניס"רפו כדאיתא בסנהדרין (דף כ"ב) אבל האמת יורה דרכו שאלו הדרכים הם מקובלים וקצתם הוזכרו בגמרא כגון אלפא ביתא דא"ת ב"ש וכו' ושל אח"ס בט"ע וכו' ושל אל"בם וכו' במס' שבת (דף ק"ד א') ועל ידה למדו רז"ל דאך ביום הראשון תשביתו א"ך הוא ח"ץ בא"חס בט"ע כדפירש"י בפסחים (דף ה' ע"א) וע"י אלפא ביתא דאטב"ח למדו דמנ"ון הוא סה"דה כדאיתא בסוכה (דף נ"ב). גם שם של מ"ב אותיות שהאריכו בגמ' פ"ד דקדושין במעלת היודעו הנה הוא יוצא מפסוק בראשית עד ב' ובהו בתמורת האותיות עפ"י אלפא ביתות ידועות ומקובלות ותמצא אופן מוצאו בפרדס שער כ"א פרק י"ג. וכן שם של ע"ב תיבות יוצא מג' פסוקים ויסע ויבא ויט דלוקחים אות א' מכל פסוק ומצרפים אותו לתיבה אחת ובמסכת ברכות (דף נ"ה) אמרו יודע היה בצלאל לצרף אותיות שבהם נבראו שמים וארץ ובמדרש תהלים מזמור ג' אמרו לא נתנו פרשותיה של תורה על הסדר שאלמלא ניתנו על הסדר כל מי שהוא קורא בהם יכול להחיות מתים לפיכך נתעלם סדורה של תורה שנאמר ומי כמוני יקרא ויגידה ויערכה לי משומי עם עולם עכ"ל. עוד אמרו אורח חיים פן תפלס נעו מעגלותי' לא תדע מטולטלים הם שביליה של תורה שאלמלא ידעו הבריות סדרה של תורה היו יודעים לרפאות את החולים ולהחיות את המתים עכ"ל וכן יש כמה מאמרי רז"ל המורים בבירור כי זו היא דרכה של תורה לרמוז סתריה עפ"י הדרכים הללו ובכלל אמרו כי כל התורה כולה שמותיו של הקב"ה:
<b>ומה</b> שאמרת שהוא דבר זר לנגד עיניך שהתורה תתפרש ותובן עפ"י הדרכים הללו אל תתמה על החפץ. כי הבקי בסתרי תורה ומבין אותם בעצם יבין באמת כי הוצרך הדבר להיות כן ולהכתב בתורה כל א' כפי עניינו כי יש סודות תלויות בתיבות הכתובות בפסוק כהלכתן ויש בתיבות היוצאות מר"ת וס"ת ביושר ויש למפרע ויש בגימטריאות ויש בתמורות דאלפא ביתות שונות הכל כפי ענין הסוד ההוא וכן בענין הגימטריאות יש שינוי בין כשהחשבון הוא מכוון להיכא שצריך להוסיף הכולל כי מה שירמוז החשבון המוספי דהיינו שמוסיפין הכולל לא ירמוז אותו החשבון ההכרחי דהיינו המדוקדק בכיון כידוע למי שהעמיק בחכמה שהכל מיוסד בטעמו. ואם אלו הדרכים הם זרים אצל הטפש שלא טעם מתק חכמת התורה מה נוכל לעשות לו ילך ויתחכם ואזי ידע באמת כי ישרים דרכי ה' צדיקים ילכו בם ופושעים יכשלו בם:
<b>שאלתיאל</b> אם כנים דבריך דרמזי הסודות שבאו בתורה הוצרכו להכתב בדרכים הללו משול לנו משל על מקצת מהם ויאמנו דבריך כי חושש אני שאתה דוחה אותי בקש:
<b>יהוידע</b> ואיך תחשדני בזה הלא הראיתיך שגם רז"ל בתלמוד ובמדרשים דרכו בדרכים הללו ובפי' אמרו כי נתעלם סדורה של תורה ואם אמשול לך משל כאשר שאלת לא תבין אותו מאחר שאתה נעור וריק מהחכמה הזו ומ"מ כדי להפיק רצונך אביא לך משל א' או ב' ולא תבקש ממני לפרשו כי צריך הקדמות רבות להבינו:
<b>דע</b> כי בפסוק והארץ היתה תהו גלה לנו הכתוב ענין שבירת הכלים כמו שמסר לנו מרן האר"י זלה"ה ולכן נכתב בפסוק זה תיבת תהו שתי פעמים א' מפורש בכתוב וא' בר"ת והארץ היתה תהו למפרע הוא תה"ו. והענין הוא כי הכלים של הז' תחתונות נשברו פנים ואחור ועליהם רמז תיבת תהו המפורש בפסוק אמנם הכלים של או"א לא נשברו הפנים רק האחוריים שלהם נתבטלו ולפיכך כשבאת התורה לרמוז דבר זה כתבה תיבת תהו בר"ת לרמוז על או"א שהם בחי' ראש ומוחין של ז"א ונכתב למפרע לרמוז שהם האחוריים כי כל בחי' אחוריים לעולם הוא למפרע כידוע מסוד תשר"ק. הרי מבואר דהוצרך הדבר להכתב כן דתיבת תהו תצא מר"ת הפסוק ולמפרע ואילו היתה כתובה בפסוק כהלכתה ולא בר"ת לא היתה רומזות הסוד ההוא כי אם ענין אחר:
<b>גם</b> שם של ע"ב תיבות היוצא מג' פסוקים ויסע ויבא ויט שבכל א' מהם יש ע"ב אותיות ולוקחים אות א' מכל פסוק ומצרפים אותו לתיבה א' אלא שמפסוק ראשון ושלישי לוקחים אותם כסדרן מראש הפסוק ומהפסוק השני לוקחים אותם למפרע מסוף הפסוק הוא לפי שפסוק ויסע הוא בחסד לכן אותיותיו הם ביושר ופסוק ויבא הוא בגבורה לכן אותיותיו הם למפרע בסוד אור חוזר ודין ופסוק ויט הוא בת"ת שגם הוא אור ישר ורחמים לכן אותיותיו הם ביושר. ועיין בס' מבו"הש ש"ה ח"א פי"א הטעם שנכתב זה השם בתורה בר"ת וע"י צירוף הוא סוד גדול בענין גדולות הו"א שחג"ת עולים לחב"ד ונעשו ראשים:
<b>גם</b> שם של מ"ב היוצא מפסוק בראשית עד ב' ובהו ע"י אלפא ביתות ידועות שהם א"ת ב"ש וא"חם בט"ע ואל"בם ואב"גד וא"יק ואט"בח לא הותר להוציאו כ"א על ידם. וכמו שרמז הפרדס בשער כ"א פרק י"ג. וכן בענין הגימטריאות שהם ט' מינים. מספר קטן מספר גדולי מספר הקדמי וכו' כלם הם דרכים מקובלים ומיוסדים בטעמם וכמו שרמז אותם הפרדס בשער ל' פרק ח' וכן בענין הכולל עיין בס' מבו"הש ש"ג ח"ב פ"ח ובדרוש שלוח הקן ודי בזה להראותך כי לא באו הדברים במקרה ואם ריק הוא ממך הוא:
<b>שאלתיאל</b> דברי פי חכם חן ועדותיך נאמנו מאד לקיים דבריך אבל מה תענה ומה תאמר על ענין אחד גרוע מהנז' הנמצא בס' הזוהר שמייחס לש"ית איברים גופניים כגון גולגלתא מצחא עיינין אודנין וכן כמה עניינים ומאורעות הגופים וכמו כל ספרי המקובלים מלאים מזה והוא דבר זר ותמוה. והלא רז"ל בסדר אליהו רבא אמרו דכשעמדו ישראל על הר סיני לקבל התורה לא ראו דמות אדם ולא דמות כל בריה ולא דמות כל נשמה שברא הקב"ה בעולמו שנאמר ונשמרתם מאד לנפשותיכם כי לא ראיתם כל תמונה עכ"ל הרי כי עם היות שהנשמה היא עצם רוחני דקה הנה גם היא בכלל מה שנאמר כי לא ראיתם כל תמונה ואיך יכון לתאר לשי"ת ענייני הגוף:
<b>יהוידע</b> לא על הזוהר ולא על המקובלים תלונותיך כ"א על תורת משה שכתוב בה יד ה' עיני ה' אזני ה' ותחת רגליו וגו' כתובים באצבע אלהים וגו' וכן כמה פעולות גשמיות כגון ארדה נא ואראה עתה אקום יאמר ה' וכיוצא אבל האמת הוא כי בין התוארים הגופנים הנמצאים בתורה ובין בדברי רז"ל הכל הוא משל ודמיון וסימן לכחות עליונות נאצלות מאלוה ית"ש להנהיג בהם עולמו ונקרא בשם עשר ספירות ומה שנקראים בשם האיברים הגופנים. אין הכונה לומר שיהיו האברים ההם דומים לאברים שלנו מצד העצם ח"ו שהרי אין בעליונים שום גשמות וכמ"ש בזוהר פרשת ויקהל דף קצ"ז א' וז"ל וכי איך יכול אליהו לסלקא לשמים והא כלהו שמים לא יכלין למסבל אפילו גרעינה כחרדל מגופה דהאי עלמא וכו' בפ' שמות דף י"ט ב' א"ר אבא החרב הזה הוא הדין שעושה דכתיב וירא את מלאך ה' עומד בין השמים ובין הארץ וחרבו שלופה בידו וכי חרב שלופה היתה ביד המלאך אלא שהיתה הרשות בידו לעשות דין וכו' גם לא יעלה בדעתך שיהיו דומים מצד הצורה והתבנית ויהיה העין העליונה כצורת עין האדם ויד כצורת יד אלא שזה רוחני וזה גשמי ח"ו. כי באמת אין דמיון בינו לבינינו לא מצד העצם ולא מצד התבנית כדכתיב ואל מי תדמיון אל ומה דמות תערכו לו וכמ"ש בעל ס' הקנה כתיבת יד. ובס' שערי אורה בהקדמה. והר"מ רקאנטי פ' ויחי. ובעבודת הקודש פרק כ"ו מחלק התכלית ובפרדס שער הכנוים פרק א' יעו"ש וז"ל הזוהר פ' פקודי דף ר"ס ב' ידי אדם אלין אתרין ודוכתין וכו' ידך עשוני ויכוננוני אילן שמהן קדישין ע"ש:
<b>אלא</b> על כונת פעולות האברים הוא שנקראים כן כי כמו שיש באדם הגשמי הרגלים להלוך והידים ללקיחה והעינים לראות והאזנים לשמוע וכן שאר אברי הגוף לצורך הפעולות כמו כן יש למעלה כחות או ספירות שיתייחסו בשם עינים אזנים ידים רגלים אצבע וכיוצא לצורך פעולות הא"ס הפועל על ידם פעולות דומות לפעולות האיברים הגופניים ההם ולזה ישתוו בשמות ההם המשל כח הספירה הרואה ומשגחת על העולם מכח הא"ס הוא יקרא עין וכח המקבל הקול ובוחן אותו יקרא אזן ועד"ז הוא שאר העניינים מגדרי הגוף ומקריו הנמצאים בתורה ובדברי רז"ל ובפרט בספרי המקובלים הכל הוא משל לדמיון הפעולות הגשמיות ולא שיהיה שום ענין גשמי ח"ו וכמ"ש האר"י זלה"ה בתחילת ספר כנפי יונה וז"ל כדי להבין ניתן לנו רשות לעשות משל באברי גופנו כמו שנאמר ומבשרי אחזה אלוה אבל אתה חכם לטהר רעיונך ומחשבותיך ולדעת כי למעלה לא יש שום דבר גשמי ח"ו הזהר בנפשך מאד וכו' ע"ש ובדרוש מטי ולא מטי שלו כתב בתחלתו וז"ל כבר ידעת כי אין בנו יכולת לעסו' קודם אצילות העשר ספירות ולא לדמות שום צורה ודמיון כלל ח"ו רק לשכך את האזן אנו צריכין לדבר דרך משל והחכם יבין מדעתו כי אין מציאות ציור כלל ח"ו שם. אמנם מן העשר ספירות ולמטה אפשר לדבר דרך ודמיון וכו' ע"ש גם בפירושו לספרא דצניעותא כתב וז"ל אל יפתוך חטאים רמי הקומה קרואי שאול האומרים כי יש שם מראות וגוונים במקום הנאצלות העליונים עבר על נפשם המים הזדונים ויחפאו דברים אשר לא כן על אדוני האדונים כי אין שם גוון ולא מראה רואה ואינו נראה המתגאה על כל גאה. הן אמת כי שרשם למעל' ויהיו תוצאותיו הימה כי שם נגלו את אשר כבר עשהו השרשים העליונים כי אין כח הגונים לבן אדום ירוק שחור וזולתם שם וכו' ע"ש:
<b>הרי</b> כמה גיזם האר"י זלה"ה נגד הטועים לייחס גוונים שהם תארי הגשם אל הנאצלים ועיין ג"כ בס' הפרדס שער הגוונים פ"א שהאריך בזה וכן תמצא בכל ספרי הקדמונים וז"ל הראב"ד בפירושו לספר יצירה ד' מ"ב ב' השכלים הנפרדים והעשר ספירות לא יאמר בהם ראשית ואחרית כי הראשית והאחרית בסוג הכמה ומה שאין לו כמה לא יאמר עליו ראשית ואחרית. וזהו עומק ראשית. גם בד' מ"ז א' כתב וז"ל אמנם אמרי השואה על כתר עליון אין ענין ההשואה הנאמרת ענין מענייני האיכות כי האיכות לא יפול אלא בגשם והוא ג"כ מקרה אמנם הוא השואה השגת השכלי' אשר לא יתרבה ברבות שכלו בהם עכ"ל:
<b>סוף</b> דבר ענין זה הוא מוסכם ומקובל בפי כל המקובלים שאין בספי' שום ענין גשמי וחוייבנו להרחיק מהם גדרי הגוף כמו שחוייבנו להרחיק מעצם הא"ס ית"ש וכמ"ש הפרדס שער כ"ב פ"א ע"ש ודע כי לסיבה זו מנעו הקדמונים מלעסוק בנסתרות מי שלא מילא כריסו משנה ותלמוד כי מאחר שלא ראה אור הפלפול מימיו איך יוכל להבין תוכיות החכמה וכמ"ש הרמ"ק ז"ל בספר אור נערב ח"א פ"ו וז"ל והנה הכת הטועה היא קצת מבני דורנו שאין להם מבוא לא במקרא ולא במשנה ולא בגמרא והם עוסקים בחכמה הזו. ואין ספק שהם טועים טעות גמורה מכמה טעמים הא' שלא ראו אור הפלפול מימיהם ולא נגה אורו עליהם וקלקלו השורה ואחזו להם דרך המשל בחכמה הזו עד שקרובים לטעות לדמות להם גשמות בדברים העליונים וקרה להם ענין זה מפני שלא שמשו כל צרכם ונמשכו אחר פשוטי המאמרים וחשבו להם כי הדברים אינם על דרך משל ולא ירדו לעומק הסברא עד שזה גורם שרבים מהמעיינים הראויים אליה רחקו עצמם ממנה ופרקו עולם למאסם הדרך שאחזו בה העוסקים האלה ומצאו משל בפיהם כי אין החכמה הזו צריכה פלפול וקושיות. ולהם סוגרו בעדם שערי ההבנה והלכו בחשך. ומעתה מה לך כי תזעק נגד המקובלים שמייחסים לשי"ת עניינים גשמיים ומאורעות הגופים כיון שהם בעצמם פירשו שהכל הוא משל ודמיון כדי להבין ולהשכיל ענייני החכמה:
<b>שאלתיאל</b> עתה ידעתי כי לא מחכמה שאלתי על הפרש הלזה ומ"מ אשוב אתפלא על מה שראיתי כתוב בספרי המקובלים שיש זווג ועיבור בספירות ושזו תקרא זכר וזו נקבה כי הנה הנם עניינים זרים מאד לייחסם בעליונים ואע"פי שידעתי השב תשיב שהכל הוא על דרך משל בבקשה ממך שתודיעני הנמשל. ומה היתה כוונתם העצמית בעניינים הללו:
<b>יהוידע</b> זכר ונקבה הם כינוים למשפיע ומושפע כי המשפיע לזולתו יקרא זכר. והמקבל השפע נקבה וסוד הזווג המיוחס לספירו' הוא חיבור ודיבוק הזכר המשפיע עם הנקב' המקבלת ועניינו הוא המתקת גבורות הנקבה בחסדים של הזכר כמ"ש האר"י זלה"ה בס' מבוה"ש ש"ג ח"ב פ"ב והוא רמוז בדברי רז"ל שאמרו בתחילה עלה במחשבה לברוא את העולם במדת הדין ראה שאינו מתקיים שיתף עמו מדת הרחמים וזה השיתוף של מדת הרחמים עם מדת הדין עצמו סוד הזווג וסוד העיבור הוא כי ההשפעות ושרש הנמצאות שהנקבה מקבלת מהזכר הם נתקנים בה ומצטיירים בציור רוחני כי בעודם בזכר הם בדקות גדול ומוסר אותם אל הנקבה כדי להביא ההוי' אל בישול מציאותה וגילויה בפועל וכמ"ש בזוהר פ' תזריע ד' מ"ג א' כלהו בחכמה כלילן ולא נפקי לבר אלא בשבילין ידיען לגבי בינה ומתמן אתעבידו כלא ואתתקנו הה"ד ובתבונה יתכונן ועל דא כלם בחכמה עשית בבינה עכ"ל הרי כי כל הפעולות הם כלולות בחכמה שהוא הזכר וע"י מסירתם בסוד הזווג אל הבינ' שהיא הנקבה הם נתהוו' ונעשות בפועל ובגילוי שהוא התיקון:
<b>ודרך</b> כלל ענין הזווג והעיבור והלידה והיניקה והגדלות כלם הם כינויים להמצאת הנמצאות והשתלשלותם ממציאות דק ונעלם אל מציאות עב ונגלה עד בואם אל סוף גמר מציאותם. ועניינים הללו הם כלולות זאת החכמה. אשר חכמי הזוהר והאר"י זלה"ה הוכרחו להשתמש בכינויים הללו ממאורעות הגופים כדי לבאר סודות עמוקים ונפלאים אשר אין דרך ואופן לבארם ולהודיע עניינם כ"א באלו הכינויים ומשלים גופניים. ולא שהיתה כוונתם ליחס לספירות מאורעות הגופים ח"ו. וכמו שאמרתי לך בשם האר"י זל"הה ושאר המקובלים כי כדי להבין ניתן לנו רשות לעשות משל באיברי גופנו ובעניינים גופנים. לפי שתמונת גוף האדם וצורתו וענייניו ומוצאיו מובאיו ומקריו הכל עשוי ומתוקן ומסודר בחכמה נפלאה. כדמיון וצלם העליונים ופעולותיהם ועניניהם כי האדם הוא עולם קטן ולכן ממנו ראוי ליקח משל ודמיון אל כל העולמות כדי לבאר סודות המציאות ורזין עילאין הנעלמים מעין החוש ועל כיוצא בזה נאמר ומבשרי אחזה אלוה. אמנם באמת לא עלה בדעת שום מקובל שיהיה למעלה בספירות האצילות שום דבר וענין גשמי ככתוב בספריהם:
<b>שאלתיאל</b> דעת שפתיך ברור מללו דברים טובים ומתוקים מספיקים להצדיק דרכי המקובלים ולהצילם מיד הקמים עליהם ומערערים על דבריהם אבל עדיין יש לי לטעון כי מי הוא המכריח אותנו לכל זה הלא טוב לנו להיות תמים עם ה' מבלי חקירה במופלא ובמכוסה ויספיק לו לאדם היותו שלם במקרא במשנה ובתלמוד ובחיקור דין בספרי הפוסקים זלה"ה כדי לעשות רצון יוצרנו בקיום המצות רצונו בתורתו ית"ש בצירוף התקנות והגדרים שעשו חז"ל שהם בכלל לא תסור אכן ידיעת סודות התורה אינה הכרחית לשלמות האדם ולכן נ"ל שיקבל האדם שכר על הפרישה מהקבלה יותר מעל הדרישה:
<b>יהוידע</b> אמת הוא כי לא חייב האדם לדעת ולהבין רזי התורה שהרי רז"ל אמרו דצריך להסתירם ואין מוסרים סתרי התורה אלא לצנועים אבל מכל מקום התלמידי חכמים חייבים הם לטרוח להשיג אותם שהרי אמרו במדרש שוחר טוב וז"ל א"ר ישמעאל בא וראה כמה קשה יום הדין שעתיד הקב"ה לדון העולם בעמק יהושפט וכו' וכיון שת"ח באים לפניו אמר להם כלום עסקת בתורה וכו' בא מי שיש בידו תלמוד הקב"ה אומר לו הואיל ונתעסקת בתלמוד צפית במרכבה צפית בשיעור קומה וכו' ע"ש באורך הרי דכל ת"ח שהגיע למדרגת העיון בתלמוד מחוייב הוא ללמוד סתרי התורה והמתרשל ואינו משתדל לדעת אותם עתיד הוא ליתן את הדין בזוהר שיר השירים ד' ח"י ד' האריכו לבאר הידיעות שחייב כל ת"ח לדעת אותם וז"ל חכמתא דאיצטריך ליה לבר נש חד למנדע ולאסתכלא ברזא דמאריה וחד למנדע ליה לגופיה ולאשתמודעא מאן איהו ואיך יתברי ומאן אתי ולאן יהך. ותקונא דגופא האיך איהו איתתקן והאיך איהו זמין למיעל בדינא קמי מלכא דכלא וחד למנדע ולאסתכלא ברזין מאי היא האי נפש דביה ומאן אתיא. ועל מאי אתיא בהאי גופה טפה סרוחה דהיום כאן ומחר בקבר וחד לאסתכלא ולמנדע בהאי עלמא דאיהו ביה ועל מה אתתקן ולבתר ברזין עילאין דעלמא דלעילא לאשתמודעא למארי' וכל דא יסתכל בר נש מגו רזין דאורייתא ת"ח כל מאן דאזיל לההוא עלמא בלא ידיעה אפי' אית ביה עובדין טבין סגיאין מפקין ליה מכל תרעין דההוא עלמא וכו' ע"ש הרי מבואר גודל החיוב המוטל על כל ת"ח לטרוח ולהשיג הידיעות הנז' ואם מת בלא ידיעה אפי' יש לו מעשים טובים אינו זוכה ליכנס אל עולם הפנימי העליון שהוא עיקר עידון הנשמות כידוע ליודעים:
<b>שאלתיאל</b> כמה תמוהים הם הדברים שאמרת בשם הזוהר דכל מאן דאזיל לההוא עלמא בלא ידיעה אפי' אית ביה עובדין טבין סגיאין מפקין ליה מכל תרעין דההוא עלמא והלא עיקר לימוד התורה הוא בעבור המעשה הנמשך ממנה וכמ"ש רז"ל גדול תלמוד שמביא לידי מעשה ולא המדרש הוא העיקר אלא המעשה וא"כ איך יתכן דמי שהגיע אל התכלית שהוא מעשה המצות שלא יזכה לעוה"ב בעבור חסרונו בידיעות שאינם הם התכלית האמיתי
<b>יהוידע</b> אין כוונת הזוהר לומר שלא יזכה לעוה"ב כלל אבל הענין הוא דיש בעוה"ב מדריגות עליונות מאד ומי שלא זכה לאותם ידיעות לא יוכל ליכנס בהם וזה"ש מפקין ליה מכל תרעין דההוא עלמא. כי מאותו עולם לבד הוא דמפקין ליה. אבל ילך למקום הראוי לו לפי ערך מעשיו וזה פשוט. וכן אמרו בזוהר פרשת יתרו (דף צ"ג) וז"ל ואע"ג דלא מכוין ביה זכאה איהו דעביד פקודא דמאריה וע"ש. וטעם גודל השכר של היודע סודות המצות ומקיים אותם יותר ממי שמקיים אותם בלתי ידיעת סודם. הוא לפי שאין האדם יכול להשתלם במעשה המצות בשלימות כי אם על ידי החכמה הזאת וכדי שתבין זה נחקור על מקצת מצות התורה:
<b>הנה</b> הדבור ראשון של עשרת הדברות הוא אנכי ה' אלהיך אשר הוצאתיך מארץ מצרים ופירוש המצוה הזו הוא שצוונו להאמין ולידע שיש אלוה ממציא כל הנמצאים ומשגיח עליהם ובכלל המצוה הזו לידע סדר הנמצאים ממנו איך הוא ית"ש מסדרם ומניעם ומנהיגם וכן נראה מדברי הרמב"ם שכתב בראש ספרו וז"ל יסוד היסודות ועמוד החכמו' לידע שיש שם מצוי ראשון והוא ממציא כל נמצא וכו' והמצוי הזה הוא אלהי עולם אדון כל הארץ והוא המנהיג הגלגל בכח שאין לו קץ ותכלית בכח שאין לה הפסק סובב תמיד. וא"א שיסוב בלא מסבב והוא ב"ה המסבב אותו בלא יד ובלא גוף וידיעת דבר זה מצות עשה שנאמר אנכי ה' אלהיך עכ"ל הרי שכתב כי ידיעת סובב הגלגל בכחו ושהוא המנהיג אותו הוא פי' מצוה זו. ולא הזכיר הרמב"ם ידיעת שאר הנמצאים שלמעלה מן הגלגלים לפי שנעלם ממנו מציאותם. אמת כוונתו מבוארת דמצוה זו איננה לבד לידע שיש אלוה כי אם גם לידע סדר הנמצאים ואיך הוא מנהיגם בכחו. ולזה האריך שני פרקים בביאור הענין. והנה לפי זה אין ספק שהמקובלים מקיימים מצוה זו בשלימות יותר מכל אדם. שהרי מלבד ידיעת חיוב מציאותו הפשוט. יודעים גם כן סוד ספירותיו והנהגתו בהם ויחודו בהם שהיא הידיעה הנכונה לעבדו. אמנם העוסק בפשט לבד. לא ישלים מצוה זו על מתכונתה שהרי אין לו ידיעה בדברים הללו כלל וא"א לו לקיים מצות האמנת האלהות כראוי גם מצות האמנת היחוד אינם מקיימים כראוי כי אינם יודעים מהו אחדות השם דאע"ג שכתוב הדר הוא ה' אלהינו ה' אחד. הנה כמה דברים יש שאומרים על כל אחד ואחד מהם שהוא אחד כמו שאומרים על ראש המנין אחד והבא אחריו שני והם כלם שוים וכן מלת אחד תאמר על הסוג וכולל מינים רבים ועל המין וכולל אישים רבים וכן איש אחד וכולל איברים רבים וגוף א' ויש לו ג' קצוות אורך רוחב ועומק ונפש א' ויש לה כחות רבות ועתה אשאלך שתודיעני על איזה דרך אתה מאמין שהשם הוא אחד:
<b>שאלתיאל</b> אין אני חושש לדעת הדקדוקים ההם. כי די לי כשאאמין שהשם הוא אחד כמו שנא' ה' אלהינו ה' אחד וכשאני מקבל עלי עול מלכות שמים אני מחשב שהקב"ה אחד בשמים ובארץ ובד' רוחות העולם:
<b>יהוידע</b> עליך אמר קרא בפיו ובשפתיו כבדוני ולבו רחק ממני ותהי יראתם אותי מצות אנשים מלומדה והלא אם יאמר אדם כל היום אני מאמין שהשי"ת אחד. מה מועיל לו אם אינו מצייר בלבו איך הוא אחדותו כי האמונה אינה האמירה בפה כי אם התאמת הדבר במחשבת הלב והצטיירו בשכל והאמירה בפה היא להורות מה שבלב ואם לבך מאמין הריבוי אם תאמין שהוא כשאר אחדי עולם מה יועיל לך היחוד שאתה אומר בפיך ולכן ודאי שחייב האדם לבקש לדעת קבלת רבותינו ז"ל על סוד אחדותו באיזה צד תאמר וכמ"ש וידעת היום והשבות אל לבבך כי ה' הוא האלהים וגו' ולפיכך כל חכמי המחקר העוסקים באלהיות השתדלו וחקרו בכלם בעניינים הללו עד שהשיגו לדעת ולהסכים עם המקובלים במקצת פרטי אמונת אחדות האלוה כגון שהוא אחד פשוט מבלי הרכבה ורבוי עניינים מתחלפים אלא אחד פשוט מכל צד ובחינה. והוקשה להם לפי זה ענייני התוארים הכתובים בתורתינו הקדושה שהרי הם מורים עניינים שונים בו. כי ענין הגבורה והיכולת אינו ענין החכמה וענין החכמה אינו הרצון וכן כיוצא בזה ולכן כדי שלא לסתור העיקר הגדול הזה שאלוה הוא אחד פשוט ביארום דרך שלילה דהיינו שנתאר אותו בתואר גבור ויכול להורות שאינו חלש וכן חכם לומר שאינו סכל וכן כלם ועוד אמרו דיותר נכון לשלול החיוב מהשי"ת מלחייב לו דבר ר"ל כי יותר טוב לומר עליו ית' שאינו סכל מלומר שהוא חכם וכן האחרים. ראה עד היכן נדחקו בביאור התוארים כדי לקיים האמונה שאלוה הוא אחד פשוט וזה אמת גמור שהוא פשוט בתכלית הפשוטות וכל שאינו מאמין כן. אין לו אלוה:
<b>אבל</b> מה שפירשו בכוונת תארי האלוה הכתובים בתורה טעות הוא בידם. שהתורה לא נתכוונה כלל לייחס התוארים לשי"ת בדרך שלילה וגם לא מצינו שאמרו רז"ל בשום מקום שתארי השי"ת הם בדרך שלילה ואסור לתאר אותו בדרך חיוב גם ענין היחוד שנצטוינו עליו בתורה לא הבינו אותו כלל כי באמת לא יובן ולא יושג כל זה זולת ע"י ידיעת הספי' מה שהוא נעלם מעיני חכמי המחקר ולפיכך נתקשו בהבנת התוארים ופירשו מה שפירשו ואין להאשימם כל כך כי להיותם נעדרים מחכמת הקבלה לא יוכלו להכנס בהשכלת תואריו ית' היאך יתייחסו ויותר רצו להדחק לבארה באופן הנז' מלסתור האמונה של האחדות הפשוט:
<b>האמנם</b> החכמים התלמודיים שבזמננו שלא אחזו דרך החוקרים בביאור התוארים וגם לא דרך המקובלים אלא אומרים איני מתפלל אלא לבעל האוצרות ומאמינים שהשמות והתוארים החיובים באלוה עצמו. בלי ספק שהם רחוקים מאמיתת אחדותו הפשוטה. ולא יועיל להם אמרם שהם מאמינים באחד הפשוט מאחר שהם מקיימים שהוא בעל תוארים. כי הלא מי שהוא בעל תוארים אינו אחד פשוט. וכמ"ש המורה ח"א פרק כ"ו וז"ל אמנם מי שהאמין שהוא אחד בעל תוארים רבים כבר אמר שהוא אחד במלתו והאמינו רבים במחשבתו וכו' ע"ש. והאמת אותו כי הגזרה האחת סותרות האחרת בלי ספק:
<b>ומה</b> לי להאריך לשון בענין דעות החכמים התלמודיים שבזמננו שלא למדו באלהיות. כבר נתווכח עמהם הרמ"ק ז"ל בס' אלימה עין כל ח"ב פ"א. והוכיח שהם טועים ומייחסים אל הבורא גשמות הפעולות העדר. והדמוי לנבראיו גשמות כי הגם שהם מודים שאלוה הוא מרוחק מהגשמות. מ"מ אינם מבינים מה הם הדברים המביאים לאמונת הגשמות שצריך להרחיקם ממנו וטועים בהבנת כמה דברים דמצינו בתורה שמתייחסת אותם לאלוה והם כינויים גופניים. הפעולות צריך להרחיקו ממנו לפי שכל מתפעל באיזה אופן מן הפעולות כגון הכעס והרחמנות וכיוצא הוא משתנה ומאחר שכן כשעשו ישראל את העגל והיה הקב"ה בחרון אפו רוצה לכלות את ישראל עמד משה בתפלה ובטענות והפכו מן החרון אל הרצון. נמצא שהקב"ה נפעל מהטענות או מהתפילה ומתהפך מענין לענין וזהו הפך האמונה באלוה שהוא פועל הכל ואינו נפעל מזולתו כלל שאין עליון עליו הוא עשה הכל ולא נעשה מזולתו. והרי ע"י התפילה נפעל ונעשה מזולתו שהכעיסו או שהרצהו. העדר כי הנה האלוה ירוחק ממנו כל העדר שלא יש שום שלימות נעדר ממנו בעת אחת ונמצא באחרת אלא כל שלמותיו הם בפועל ולא בכח שאם לא תאמר כן צריך שתאמר שיצא מכח אל הפועל על ידי איזה טעם ונמצא שהוא מתפעל מזולתו וא"כ היאך נאמר שהיה בכעס והרצו התפילה דאין לך העדר גדול מזה שלא ישתנה מכעס אל רצון בטענה אלא הנברא מצד מה שיעדר ממנו השלימות ואותם הטענות או התפלות וכשיבא המרצה ישלימהו וירצהו. ואם אותם הרחמים לא היו לו הרי היה נעדר והשלמות בא לו אחר התפלה וכו' ע"ש שהאריך הדמוי כי אין לדמותו לשום דבר מהנמצאות וכמ"ש ואל מי תדמיוני ואשוה וא"כ האיך נתן לו דמיון מדות נפשיות ובפרט הכעס והתרצות שהם דמיון גרוע בבני אדם הגרועים מתכעסים ומתפעלים ממעשה זולתם ויבא אחד מהחברים וירצהו ויתרצה הלזה תקרא ואל מי תדמיון אל הרי נדמה אלינו שלא יספיק לך להגדילו ולהגבירו אחר אתכנה אליו הדמיון מהמדות הנפשות ומה גם אלו שהם תכלית הגרעון. ואחר קביעות הד' הקדמות אלו בלב המשכיל עם הפרטים המתחייבים מהם ודאי כי לא ינוח ולא ישקוט בפשוטי המקראות אם לא יחקור על עיקר האמונה ועל תפלתנו ועבודתנו עד שיכנס בהשכלת חכמת תאריו הכתובים בתורה האיך יתייחסו ואיך הוא ענין עבודתינו. והפתח לכל זה אינו אלא הידיעה של חכמת הספירות:
<b>שאלתיאל</b> חלילה לנו לטעות ליחס באלהות שום דבר גשמי כי הגם דמצינו בתורה שכתוב עיני ה' אזני ה' וכיוצא כבר למדונו רז"ל שדברה תורה כלשון בני אדם וכן הכעס והחרון אף שיחסה לו התורה ושאר השינויים והתפעלות כלם הם לשכך את האזן מה שהיא יכולה לשמוע ואם כן אין אנו צריכין לעסוק בשאר חכמות כדי לסלק מהאלוה אלו החסרונות:
<b>יהוידע</b> טעית בזה כי אמרם ז"ל דברה תורה כלשון בני אדם יספיק לדעת כי מה שבא בפסוקים מאיברי הגוף וענייני הגשמות. אינו כפשוטן אבל עדיין צריכין אנו לדעת מה הם העניינים גשמים. והפעולות הגשמיות כי הלא יש בתורה כמה דברים שהם גדרי הגוף והפשטנים מבינים אותם כפשוטם כגון ארדה נא ואראה ויעל אלהים מעל אברהם. עתה אקום יאמר ה' וכיוצא וכן במדת והפעליות כמה מהם יש שהפשטנים מבינים אותם כפשוטן כגון חנון ורחום אל קנא ונוקם. ישיש עליך אלהיך ישמח ה' במעשיו וכיוצא ובפרט בענין התפילה יש כמה דברים שהפשטנים יטעו בהם ויבואו לחשוב היות האלוה בעל שינוי ורצון ואהבה ושנאה ורוגז. ורחמנות. ושחוק וכיוצא מהמדות הנפשיות. וכל זה באחד הפשוט הוא טעות גדול להאמינו. ולכן כל הרוצה שלא לפגום אמונתו צריך הוא ללמוד חכמת הקבלה כי על ידה יבין סוד ההנהגה וענין האיברים והמדות ותוארים הכתובים בתורה איך יתייחסו באלוה:
<b>שאלתיאל</b> תמיה אני עליך יהוידע אחי כי נתרעמת על אמונת החכמים התלמודיים שבזמננו ולא כן עשית על החכמים המתפלספים מבני עמנו והלא אדרבה איפכא מסתברא וכמו שעשה הגאון רבינו האי ז"ל שהאריך בגנות לומדי הפילוסופיא ותמצא לשונו בעין ישראל מסכת חגיגה במאמר ד' נכנסו לפרדס וז"ל דע כי אנו מעודנו אין דרכנו לחפות על דבר ולפרש אותו שלא מדעת מי שאמרו כדרך שאחרים עושים וכו' כוונתו בזה על המבארים הפסוקים ומאמרי רז"ל בדרכי הפלוסופיא ומחפים על כתבי הקדש דברים אשר לא כן ולא עלו על לב אומרם מעולם. עוד אמר וז"ל ודע כי דבר זה היה מקובל אצל הראשונים כלם יחדיו ולא היה אחד מהם מכחש בו כי אומרים היו כי הקב"ה עושה אותות ונוראות ע"י הצדיקים כמו שהוא עושה ע"י הנביאים ומראה את הצדיקים מראות נוראות כדרך שהוא מראה את הנביאים וכו' וכשצמח רב שמואל גאון וכיוצא בו שהרבו לקרות בספרי יונים מכחישים בכל מעשה שנ' בו שנעשה נס לצדיקים וכו' ואשר יתעסק בדברים ההם יסיר מעליו יראת שמים ויפסד באותם העניינים כי יסלק מעליו כל דברי תורה לגמרי ומזאת ההסרה יארע לבני אדם שישבש דעתם עד שלא יחושו לעזיבת התפילה ולשאר המצות ואם המתעסקים באותם דברים ודרכי הפלוסופיא יאמרו לך כי היא דרך סלולה ובזה ישיגו לידיעת הבורא לא תשמע ולא תאבה להם ודע באמת כי יכזבו לך ולא תמצא יראת חטא וזריזות וענוה וטהרה וקדושה אלא באותם המתעסקים במשנה ובגמרא עכ"ל רבינו האי גאון ז"ל גם הרשב"א בתשובה סי' תי"ד האריך בגנות לומדי הפלוסופיא. והרא"ש בתשובה כלל נ"ה. והריב"ש בסי' מ"ה והשר הגדול החכם הרופא הר' יהודה ן' אלפכאר כתב לרד"ק בזה הלשון יאמר נא קמחי ששמו צמח מתי ניתנו מקראי קדש להדרש במדות החכמה היונית וילכו אחורנית ומתי נחה ארם על אפרים ותעלה ותצא מרכבה ממצרים. לא כן הדבר כי מציון תצא תורה ודבר ה' מירושלים והאריך עוד ע"ש וכן כמה מהאחרונים שאסרו ללמוד הפלוסופיא ודחו אותה בשתי ידים:
<b>יהוידע</b> גם אנכי לא אמרתי שדרך הפלוסופיא הוא דרך סלולה ח"ו ואדרבה כבר רמזתי לך (לעיל סי' י"ג) גודל עיקשותם במיאונם לקבל דברי רז"ל אבל האמת אגיד לך כי יש בפלוסופיא קצת דברים אמיתיים ומקובלים אצלנו מפי המקובלים כגון מה שכתב בעל הפליאה (דף י"ט ע"ב) וז"ל השמר מג' דברים ריבוי פירוד וגשמות עוד כתב שם וז"ל הא"ס אינו מוגבל וכיון שאינו מוגבל אין חוץ ממנו ואינו משתנה וכיון שאינו משתנה אין לו סוף וכיון שאין לו סוף אין לו חקירה וכיון שאין לו חקירה אין לו ראשית וכיון שאין לו ראשית אין לו אחרית הוא האלוה ית'. עוד כתב שם שהא"ס הוא שלימות בלתי חסרון ע"ש ועיקרים הללו הובאו ג"כ בשאר ספרי המקובלים באריכות ובכל זה הסכימו החוקרים באלהיות והוכיחו בראיות מופתיות דצריך לסלק מאלוה הגשמות והריבוי והתפעלות והשינוי ונמצא שגם הם מסכימים ומאמינים באחדות פשוט ולכן לא נתרעמתי עליהם בפרט הלז כמו שנתרעמתי על החכמים התלמודיים שבזמננו ומטעם זה אמרו בזוהר פ' פקודי (דף רל"ו) על פסוק אשר אין בה מום דא מלכות יון דאינון קרבין לארחי מהימנותא ופירש הרב מוה"רם ריקאנטי ז"ל שהם הפלוסופים שקדמו לאריסטו כי בקצת דבריהם נוטים לדברי רז"ל. אבל אמת הוא שיש בספרי הפלוסופים כמה דעות מזוייפות וכפירות אשר מפני כך אסרו לקרוא בהם וגם בזוהר פ' משפטים (דף קכ"ד) אמרו כן וז"ל ר' חייא אמר ושם אלהים אחרים לא תזכירו דא מאן דיתעסק בספרין אחרנין דלא מסטרא דאורייתא לא ישמע על פיך דאסור אפילו לאדכרא לון ולמילף מינייהו טעמא כ"ש על אורייתא עכ"ל והנה הפלוסופים אין להאשים אותם על דעותיהם המזוייפות כי הם עם אשר לא נחלו תורה ולא נבואה. וכמ"ש הרשב"א בסי' ט' אבל האשמה תגדל בקצת אנשי אומתנו אשר רצו להסכים דעות התורה והנביאים אל דעות הפלוסופים ובעבור זה סתרו והרסו כמה אמונות ופנות התורה מפורשות מפי רז"ל שקבלום מהנביאים בשביל שהפלוסופיא מכחשת ומנגדת אותם כגון ענין הכשפים ומציאות השדים וענין הקמיעות והפעולות ע"י שמות הקדושים ובפרט בענין ההשגחה ובענין מהות הנפש ועונשה כתבו דברים שאסור לשומעם ובעו"ה ע"י הצרעת הזאת שפשטה בקצת אנשי אומתנו נתמעטה האמונה מבינינו כי האנשים האמיתיים המקובלים בה תמכו בפלך השתיקה שלא לפרסם האמת כי היו צריכין תחילה לבטל השקר ולסתום פי כת המדברים האלה וכמ"ש הרב הגדול הרמב"ן ז"ל בפרשת אחרי מות וז"ל ולא אוכל לפרש כי היינו צריכין לחסום פי המתחכמים בטבע הנמשכים אחרי היוני אשר הכחיש כל דבר זולת המורגש לו והגיס דעתו לחשוב הוא ותלמידיו הרשעים כי כל ענין שלא השיג אליו הוא בסברתו איננו אמת עכ"ל ושפתים ישק:
<b>ובאמת</b> תמיהא נפלאה היא מאנשים הללו מי התיר להם לפרש התורה על פי סברות והקדמות הפלוסופים ולהכחיש פירושם של רז"ל ואיך לא השגיחו על מה שאמרו רז"ל כל המגלה פנים בתורה שלא כהלכה אע"פ שיש בידו תורה ומעשים טובים אין לו חלק לעוה"ב ופוק חזי מ"ש בזוהר פרשת יתרו (דף פ"ז) ר' יצחק פתח אל תתן את פיך לחטיא את בשרך כמה אית ליה לבר נש לאזדהרא על פתגמי אורייתא כמה אית ליה לאזדהרא דלא יטעי בהו ולא יפיק מאורייתא מאן דלא ידע ולא קביל מרביה דכל מאן דאמר במילי דאורייתא מאן דלא ידע ולא קביל מרביה עליה כתיב לא תעשה לך פסל וכל תמונה וקב"ה זמין לאתפרעא מיניה בעלמא דאתי בזמנא דנשמתיה בעיא למיעל לדוכתהא דדחיין לה לבר ותשתצי מההוא אתר דצרירא בצרורא דחיי דשאר נשמתין וכו' עד לא תעביד לך אורייתא אחרא דלא ידעת ולא אמר לך רבך עכ"ל עוד אמר שם (דף פ"ו ב') כתיב וזאת התורה אשר שם משה אשר שם משה אתה יכול לומר דלא שם משה אי אתה יכול לומר עכ"ל ראה מה מאד הזהירו אותנו מלתור אחרי לבבנו ומלבדות דברים מדעתנו לפרש בהם אח התורה וכ"ש אם בפירושו מכחיש הפנות ואמונות שקבלו רז"ל.
<b>וסוף</b> דבר הנה עם היות שיש בספרי הפלוסופיא קצת דברים טובים בענין אמונת האחדות פשוט ושלילת הגשמות והריבוי וההפעלות והשינוי מ"מ לנו מקבלי התורה לא יספיק זה כי להשכלת התורה ומצותיה צריכין אנו לדעת סוד מציאות והשתלשלות העילות האמצעיות שהם הספי' מהא"ם ית"ש מפני שרוב גופי העבודה תלויים בידיעת מציאותם וסדר קשרם ויחודם על ידי המצות והתורה ולא יוכל שום אדם לעבוד את ה' העבודה השלימה עד בואו אל תכונת ידיעת החכמה הזאת ועל ידה ישיג וידע סוד ההנהגה האלהית ומדרגות המלאכים והנשמות וסודות הגלגול ומציאות השדים והקליפות וסודות ג"ע וגיהנם ופרטי' אחרים אשר לא ראו אור כל חכמי הגוים הקדמוני' ולנו עם סגולה אשר קבלנו אלהותו ותורתו בסיני וחוייבנו להגות בה יומם ולילה מפני שהכל נכלל ורמז בה נשתלשלו קבלתם מפי אבותינו ורבותינו הקדושים וחסידי עליון דור דור לאנשי אמונה יחידים שרידים אשר ה' קורא:
<b>גם</b> ע"י החכמה הזאת ישתלם האדם במצות אהבת ה' ויראתו ו כי הפשטנים שאינם יודעים גודל רוממות אלהותו והבדלו משאר הנמצאים אינם יכולים להשיג כ"א יראת העונש שהיא יראה גרועה אבל העוסק בחכמת האמת יקיים פנימיות המצות שהיא יראת הרוממות וכשיתבונן בגדולתו ורוממותו אזי יירא ויפחד שמא לא יקרבוהו ולא יקבלוהו בהיכל המלך להיות ממשרתיו ורואה פניו ולזה ישמור עצמו שלא יפול בו מום ושום דופי פן מחמתו יוציאוהו מהיכל המלך ויוסיף קדושה וטהרה על נפשו ויקשט אותה במעשים הרצויים לפניו ית' ויעיין תמיד בכל דרכיו להדמות בהם אל המלך וכמ"ש והלכת בדרכיו וכן ע"י חכמה זו יוסיף אומץ במצות אהבת ה' שיאהבהו אהבה עזה מאד עד שתהא נפשו קשורה באהבתו תמיד ולא יפריד מחשבתו ממנו בשום רגע כענין שנאמר שויתי ה' לנגדי תמיד יתלוו אל העובד ה' על דרך הקבלה כמה מעלות טובות יותר מהעובד ה' דרך הפשוט. כמו שיתבאר זה למי שהעמיק בחכמה:
<b>שאלתיאל</b> שמחתי מאד בדבריך אשר באמת הם רצויים ומתקבלים אל הסברא והדין עמך בלי ספק כי כדי להאמין באמונת אחדות הפשוט לא יספיק לנו מה שכתוב בתלמוד לפי ששם לא נתכוונו רז"ל לבאר עניינים הללו אלא כל מגמתם הוא להוציא הדינים במדות ובדרכים שהתורה נדרשת בהם וצריך לומר בהכרח דספרים אחרים היו להם בביאור סוד מעשה בראשית ומעשה מרכבה וסתרי התורה וכדמוכח נמי מהגמרא ולאומר דהן הם ספרי אריס"טו בחכמת הטבע וחכמת האלהות משחקים אותו לא נאבה להם ולא נשמע אליהם בסודם אל תבא נפשנו ובמחקרם אל תחד כבודנו. גם האומר דסתרי התורה שהיו ידועים לרז"ל וכבר נאבדו ונשכחו בזמננו זה מלבד דטענתו היא טענת שמא כי אין לו שום ראייה להוכיח שנשכחו. וא"כ בריא ושמא בריא עדיף הנה גם הוכחתי בטוב טעם כי אין זה אמת אלא הם נמצאים בידנו היום וזה מפאת הספרים שביד המקובלים ומפאת החכמים המפורסמים שהעידו על אמיתותם לכן אחלה נא פניך יהוידע אחי שתעמידני על עיקר דעותיהם של המקובלים בדברים ברורים ולא ברמזים כמנהגם ותכריח לי בראיות שכליות המתקבלות על הל כל פרט ופרט מהחכמה הלזו ובזו אדע כי מצאתי חן בעיניך:
<b>יהוידע</b> דבר גדול שאלת ממני אחי שאלתיאל ואין בידי לעשותו כי הוא דבר בלתי נהוג אצל המקובלים. כי מספיק להם מה שנתאמת אצלם דסתרי התורה שבידם הם מקובלים מחכמים קדושים ונאמנים ואינם מביאים טעמים וראיות שכליות לקרב אל השכל הסתרים ההם מדאגה מדבר פן היום או למחר יבא אחד ויסתור הראיה. ונמצא מוציא דבה על הקבלה. כי יחשוב שהם המציאום עפ"י אותם הראיות. לכן הניחו הדברים כמו שהם הקדמות והנחות מקובלות. כי דברי קבלה אינם צריכים ראיה אמנם עכ"ז אשתדל לתת את שאלתך ולעשות את בקשתך ברוב עיקרי ויסודות החכמה הזאת:
<b>שאלתיאל</b> א"כ איפוא אשאלך והודיעני מה צורך להאמין שיש שם ספירות כי אני אומר שאין שם אלא האלוה הפשוט כשרצה ברא את השמים ואת הארץ את הים ואת כל אשר בם.
<b>יהוידע</b> כל מי שנתבאר לו ענין אחדות הא"ס איך הוא וכי הוא מסולק מהתוארים. והשינויים וגדרי הגוף יתבאר לו בלי שום ספק שאין מקום לתורה ולמצות ולתפלות ולקרבנות בלתי מציאות הספירות (זולת אם ירצה להתעקש ולגלות פנים בתורה שלא כהלכה ודרך רז"ל בתלמוד) והיא ראיה מכרחת מציאות הספירות מפאת התורה ומצד החקירה הם מוכרחות מכמה סיבות ראשונה כי איך יתכן ויקובל בלב איש חכם ונבון שהאלוה ית"ש ברא העוה"ז לבד. דהיינו ממרכז הארץ עד הגלגל העשירי ושעליו הוא נצב ומניע אותו. כי הגם שהעוה"ז ומלואה דבר גדול הוא לנגד עינינו. הלא לצורך גדולתו ויכולתו הבב"ת אינו חשוב לכלום ואם מהפעולות יודעו הכחות ושלימות הפעולה יורה על שלימות הפועל ואם תהיה גרועה וחסרה יורה על חסרון וגריעות הפועל כמפורסם. איכה נאמר א"כ שהא"ס הב"בת צמצם כחו והשפיל עצמו לברוא העוה"ז החומרי מבלעדי אמצעות הספירות. וגם איך יצוייר שהנמצאים הגשמיים הרחוקים ממנו תכלית הריחוק יוכלו לקבל כח ושפע הנהגתו הפשוטה זולת באמצעות הספירות. הסתכל היטב בכל זה שאלתיאל אחי ותראה שמוכרח לומר דלמעלה מהגלגלים יש עולם אחר או עולמות אחרות כמו שאודיעם:
<b>ויתר</b> על כן לא ימנע מהחלוקה אם יש יכולת בבורא לברוא עולם אחר רוחני ומעולה יותר מזה העולם או אין כח בידו לעשותו. א"ת שאין כח בבורא לברוא כ"א העוה"ז לבד. אתה מחסר שלימותו וכחו הב"בת בהגביל אותו בפעולה גרועה גשמית וזה לא יעלה בדעת אנוש וא"ת דיכול הוא לברוא עולם אחר רוחני ומשובח מזה העולם אלא שלא רצה לברוא כי אם זה העולם הגשמי א"כ שאתה מודה שיכול הוא לברוא עולם אחר רוחני משובח מוכרח אתה לומר שכן עשה ושברא אותו שהרי כל החכמים הסכימו דתכלית הבריאה היתה כדי להיטיב לזולתו כי הוא הטוב הגמור ומטבע הטוב להטיב ואם כן הוא יכול להטיב באופן יותר נאות ממה שהוא העוה"ז ולא עשה כן נמצא דאינו טוב גמור ושלם שהרי מונע הטוב ומקמץ ידו מלהטיב כל מה שיכול להטיב וחלילה לאל מזה החסרון. הרי לך מופת חותך להכריח דלמעלה מזה העולם הגשמי יש עולם אחר רוחני ומשובח מזה העולם, ועליו עולם אחד יותר חשוב ונעלם במדרגות מעלול תחתון אל עלול עליון עד אשר נעמוד בעלול הראשון שהמציא הבורא והוא הכתר עליון ונגזור שהוא מצוי אחד שלם בתכלית השלימות שאפשר להיות בעלול כי לפי שהא"ס הוא שלם ופשוט. והוא הטוב הגמור אשר חפצו ורצונו להיטיב. לכן האציל את עלולו הראשון בשלם שבפנים. עד שא"א להיות עלול אחר שלם וגדול ממנו וזהו שכתב הראב"ד בהקדמת פירושו לס"י וז"ל עלת העלות יתחייב ממנו כתר עליון שכל פשוט בתכלית הפשיטות עד שאין בינו ובין עלתו דבר רק שזה עלה וזה עלול עכ"ל הרי דכתר עליון שהוא המחודש הראשון הוא פשוט בתכלית הפשיטות אלא שאינו שוה לו כי הא"ס הוא עלתו:
<b>ומעתה</b> כיון שהעלול הראשון שפעל והאציל הא"ס הוא פשוט ושלם כל מה שאפשר להיות הנה בינו לבין העולם החומרי הלזה יש מרחק והבדל גדול מאד ולכן הוכרחו שאר הנמצאים שביניהם שהם ד' עולמות אבי"ע היורדים ומשתלשלים זה מזה בכח הא"ס מדרגה אחר מדרגה ועולם אחר עולם עד הגלגלים והיסודות הגשמיים ועד הנקודה האמצעית שבטבור הארץ. נמצא תכונת העולם ומדרגותיו על מציאות וסדר שלם ומשובח לא יחסר כל בו וידיעת כל אלו הנמצאים ומדרגותם ואופן השתלשלותם וקיומם ועמידתם. הוא פרטות כל חכמת הקבלה:
<b>שאלתיאל</b> ומדוע לא האציל את כתר עליון שיהיה שוה לו ממש. כיון שהא"ס הוא הטוב והמטיב בעין יפה ואין כילות וצרות עין לפניו:
<b>יהוידע</b> מפני שהוא מהנמנע שהאלוה יעשה אחר כמותו. ולא מפני חסרון כח הא"ס רק מפני היות הכתר עליון עלול שקדם אליו ההעדר ולכן לא יסבול עניינו להדמות אל עילתו כי איך ישתוה האפשרי אל מחוייב המציאות ואף שהמאציל יטיבהו כל טובה א"א לו לנאצל שהוא הכתר עליון לקבל טובה ושלימות מהא"ס עד שיהיה שוה לו ממש. אלא מוכרח שירד מאת פני אדוניו ושלמותו הבב"ת. בערך ההבדל שיש בין העילה לעלול וכמו שהאריך בזה הפרדס ש"ב פ"ז. וס' אלימה עין כל ח"ב פ"ה ע"ש:
<b>שאלתיאל</b> עדיין יקשה דאם הא"ס חפץ להיטיב ובכחו הבב"ת יכול לעשותו עלולו דומה לו ממש. ולא עשה כן מפני שהנאצל העלול לא יסבול היותו שוה לו א"כ נמצא שהוא נמנע לא"ס שיפעל כל מה שירצה כי תכונת העלול הנאצל יעכבנו במה שאינו יכול לקבל כל מה שעילתו היה רוצה להשפיע בו ולהמציאו בב"ת כמוהו. וזה הוא חסרון אצלו ית"ש:
<b>יהוידע</b> מה שהוא נמנע לעלול אינו חסרון בחק הא"ס אם לא יפעלנו. וכיון שהוא נמנע לעלול שיהיה שוה לו שהרי אי אפשר אל העלול לסבול שני הפכים שיהיה עלול ובלתי עלול דהיינו עלול כיון שקדם לו ההעדר ובלתי עלול אם הוא שוה לו לכן אינו חסרון אצלו אם לא יעשנו ככה אבל מה שהוא אפשרי לעלול דהיינו המתושלם כל מה שאפשר הרי הוא צודק ביושר ההטבה האלהית. דאל"כ לא יהיה פועל שלם ולא טוב גמור בפעולתו. יען לא השפיע בעלולו כל השלימות שיוכל להשפיע בו. ולא היטיב עמו כל מה שיכול להטיב לו ולכן כדי שלא נייחס זה החסרון לא"ס מוכרח להודות כי אמת ויציב הוא מה שקבלו המקובלים דהא"ס בלא אמצעות פעל והאציל עלול א' שלם ודומה לו כל מה שיתכן אל העלול להיות דומה לעילתו והוא הכתר עליון כמ"ש הראב"ד ז"ל או נקרא אותו בשם אדם קדמון כמ"ש האר"י זלה"ה והרשב"י ז"ל בתיקונים ואחריו האציל עשר ספירות שהוא הנקרא סתם עולם האצילות והוא עולם יותר עב מעולם אדם קדמון ואינו דק ופשוט כמותו. וכן עולמות בריאה יצירה ועשיה כל עולם ועולם הולך ומתעבה יותר. וכמ"ש הראב"ד ז"ל בפירוש ס' יצירה (דף נ') וז"ל כל מה שישתלשל מעילה לעילה היה מתעבה והולך וע"ד משל הגלגלים הנפרדים דקים והאש גסה מהם והרוח גסה ממנו והמים גסים מהם והעפר גס מכלם עכ"ל ועיין ג"כ (בדף מ"ב) ובס' אלימה עין כל ח"א פכ"ב:
<b>שאלתיאל</b> ולמה אין עולם האצילות [דק] ופשוט כמו הא"ק והלא הא"ס הוא המטיב בלי צרות עין ויכול היה להיטיב לו ולעשות אותו שוה לא"ק:
יהוידע לפי שהרחקו של עולם האצילות מהא"ס גרם לו שלא יוכל להמצא במדרגת הא"ק כי הרי עולם האצילות לא נאצל מהא"ס לבדו כמו א"ק אלא באמצעות הא"ק הוא שנאצל עולם האצילות ולכן מוכרח הוא שירד מדרגתו ממדרגת הא"ק. וכמו כן הוא בכל מדרגה ומדרגה שבעולם האצילות כי על ידי שניתוספו האמצעיים להאציל' נתרחקה מהא"ס ולא יכלה לקבל מהשלימות כמו העליונה ממנה ועד"ז כל עולם ועולם כל אחד קבל שלימות הטבה מהא"ס כפי הכנתו לא פחות ולא יותר:
<b>שאלתיאל</b> עוד קשה דמה צורך להמציא כל כך ריבוי נמצאות ועולמות וחלקי מדרגותיהם כללותיהם עם פרטותיהם:
<b>יהוידע</b> לפי שתכלית הא"ס הוא שיגיעו הדברים אל הגבול והנשמות. ולכן הוכרח שישתלשלו המדרגות מדרגה אחר מדרגה ממאציל לנאצל ומנאצל לנברא ומנברא לנוצר ומנוצר לנעשה עד אשר הגיעו המדרגות אל הגשמיות הגמור ואל ההפסד והכליון אשר הם בו כי יש הויה שבין לילה היה ובין לילה אבד והנה להגיע אל תכלית הויות והפסד הנבראים הוצרכו חלקי מדרגות הנמצאות לא פחות ולא יותר ממה שהם:
<b>שאלתיאל</b> ומנין אתה אומר שכדי להגיע הדברים אל הגשמות הוצרכו ארבעה עולמות. ושיהיו עשר מדרגות בכל עולם לא פחות ולא יותר:
<b>יהוידע</b> עינינו הרואות שעולם העשיה שהוא עולם הגלגלים הם עשרה מדרגות היינו גלגל השכל שהוא על כלם וגלגל המקיף וגלגל המזלות וז' כוכבי לכת גם עולם היצירה שהוא עולם המלאכים מבואר הוא שהם עשרה כתות וא"כ מהם נקיש ונוכיח שגם עולם הכסא שהוא עולם הבריאה הם עשר דרגין דכורסיא. וכמו כן עולם האצילות הם עשר מדרגות שהם עשר ספירות וכבר האריך הפרדס בשער שני להביא ראיות אל קבלתנו שהספירות הם עשרה מבריאות העולם שנברא בעשרה מאמרות ומהתורה שכללה כל מצותיה בעשרה דברות. ודוד המלך ע"ה חתם ספרו בעשר הילולים וע"ש גם במדרש תדשא הובא בילקוט מלכים סימן קפ"ו וז"ל ויעש את הים מוצק הים זה העולם שהוא מוצק שנאמר בצקת עפר למוצק ואומר חזקים כראי מוצק עשר אמות משפתו אלו עשר ספירות בלימה שהעולם עליהם עומד וכו' ע"ש וגם קי"ל דכל דבר שבקדושה אינו בפחות מעשרה אשר כל זה מורה שהשלימות והקדושה תלוים בזה המספר:
<b>גם</b> העולמות הם ארבעה כנגד ד' אותיות ההו"יה. והא"ק נרמז בקוץ הי' לרוב העלמו שהוא השורש אלהים ויש קצת הוכחה על מספרם ממה שעינינו הרואות העוה"ז שהוא ארבע יסודות ועליה היסוד הדק שאין בו ממש שהוא החומר הראשון הנקרא ליונים היולי ויש בו שורש כל הד' יסודות בכח ולא בפועל וכמו שתמצא בתחלת פי' הרמב"ן על התורה וכמו שבעוה"ז כל מה שהולך ומשתלשל הוא מתעבה יותר כמו כן העולמות העליונים כל מה שהם משתלשלים הם מתעבים יותר ולכן בספר יצירה משתמש בענין אבי"ע בד' גדרים אלו רשימה חקיקה חציבה עשיה כי הרשימה היא מציאות דק בלתי נתפס וכן עולם האצילות הוא מתיחד במקורו ובלתי נפרד ממנו והחקיקה הוא דבר הנתפס קצת יותר מהרושם כי הרושם אינו נרגש והחקיקה נרגשת כחגירת צפורן וכן הבריאה היא הויה נגלית יותר מהויה האציל'. וחציבה הוא גילוי הדבר יותר מחקיקה. והוא דמיון אל היצירה שהיא הויה נגלית יותר מעולם הבריאה ועשיה הוא עולם הרביעי שבו נגלו הדברים בעצם עד הגיעם אל הגשמותי וכל הד' עולמות הנזכר' עם בחי' שרשיהם שהוא הא"ק נרמזו בפסוק כל הנקרא בשמי וגו' דהיינו כ"ל רומז לא"ק שאין לו שם עצמי רק מלת כל רומזת אליו לפי שהוא הכל כי כל ד' עולמות אבי"ע הם מושרשים בו השרשה רוחנית צוריית שכליית וממנו נשתלשלו כל הנמצאות לפיכך נקרא כ"ל שהוא כולל הכל. הנקרא בש"מי רמז לעולם האציל' שהספירות הם עצם השמות הקדושים והוא עולם היחוד לפיכך אמר בש"מי לשון יחיד ולכבו"די ברא"תיו הרי עולם הבריאה המכונה בשם כסא הכבוד יצר"תיו הרי עולם היצירה א"ף עשי"תיו הרי עולם העשיה והוסיף כאן מלת אף לפי שבעולם העשיה הוא מקום הקליפות וכחות האף והחימה בר מינן וכל המדרגות הללו הם מתחלפות זו מזו כדרך עילה ועלול עד שאי אפשר להכנס ביניהם נקודה ומדרגה אחרת כלל באופן כי עליהם אין להוסיף ומהם אין לגרוע ועם היות שעיקר כל זה הוא מפי הקבלה ולא נוכל להכריח אותו עפ"י ראיות מופתיות מ"מ גם אין השכל מנגדו. ואדרבה הוא מתקבל אל כל הישר הולך עפ"י טעמו ונימוקו וכמו שרמזתי לך בקיצור דברי המספיקים למבין אשר עינים לו בראשו:
<b>שאלתיאל</b> רוצה אני שתודיעני אם הבורא יכול לברוא העוה"ז מבלי אלו ההצעות ואמצעיים או אינו יכול להמציאו אלא אחריהם. אם תאמר שאינו יכול אלא ע"י כל השתלשלות הנז'. נתת חסרון בחקו ח"ו וא"ת שיש כח בידו לברוא העוה"ז מבלי השתלשלות הנזכר. הדרא קושיא דמה צורך א"כ להמציא כל כך נמצאים:
<b>יהוידע</b> אין ספק דכיון דהא"ס הוא בבב"ת. דאין נמנע אצלו לצמצם כחו באופן שיברא העוה"ז מבלי השתלשלות העליונים אבל כיון שמגודל שלמותו הוא ההטבה כי טבע הטוב להיטיב לזולתו וכמו שכבר אמרתי לך. נמצא דנמנע הוא אצלו מטעם זה להמציא בריאה גרועה וגשמית כמו שהוא העו"הז כ"א על ידי תולדות והויות רבות מאליפות מרובבות שזו נשתלשלה מזו כי מכח הבב"ת לא יצא דבר בעל תכלית גשמית כיון שמן הטוב לא יצא רק טוב ואפי' תימא דיספיק שיאציל את א"ק פשוט בתכלית הפשוטות. כי עם זה הורה הפעולה על שלמות הפועל ואחריו יברא העוה"ז מבלי השתלשלות האמצעים שבין א"ק לעוה"ז ליתא נמי מהטעם הנז' עצמו. שהרי כיון שהעולם הבא אחר א"ק יש ביכולת לקבל שלימות גדול ולהיות במדרגת אציל' כפי סדר השתלשלות. למה הא"ס הטוב והמטיב לזולתו ימנע ממנו ההטבה ויעשה אותו במדרגת עולם העשיה שהוא העוה"ז. ולכן כיון שהא"ס ית"ש לא ימנע טוב לראוי לקבלו. מוכרח לומר שיש ריבוי נמצאות קודם זה העולם כי בתחלה האציל המדרגה העליונה שאפשר במציאות שהיא א"ק ואחריו שאר המדרגות והנמצאים המשתלשלים ויורדים זה מזה בדרך עילה ועלול עד חומריות העוה"ז ובזה הם מקבלים מהשלימות האלהי כל מה שהוא באפשרות לקבל כל אחד מהם:
<b>עוד</b> טעם שני אל צורך ותועלת הספי' כי הנה אם היה העולם נברא מבלי אמצעות א"ק והספירות הנאצלות הנה מלבד שא"א כמו שאמרתי מטעם שטבע הטוב להיטיב הנה גם היה זה העולם אלוהותי. והענין כי כבר ידוע ומפורסם שהשגה במהות הא"ס היא נמנעת לכל נמצא עליון ותחתון אמנם על ידי פעולותיו אנו מחייבים מציאותו כי בראותנו גודל העולם הגשמי הזה והתמדת תנועתו והפעולות המופלאים למיניהם. נחייב מציאות הבורא ועוצם חכמתו ויכלתו וא"כ אם לא היה ממציא כ"א זה העולם לבד היינו מאמינים שהבורא ית"ש יתעלה מעולמו מה שבין העילה לעלול לבד והיינו חושבים ומדמים אותו שהוא שכל וכמו שחשב אריסטו והנמשכים אחריו אמנם אנחנו עם ה' נמסר לנו שנעלה מן השכל אל דקות המלאך שהוא עולם היצירה ומעולם המלאכים נעלה אל עולם הכסא שהוא עולם הבריאה אשר הוא מתעלה על המלאך כהתעלות המלאך על האדם ולמעלה מהכסא יתעלו הספירות שהוא עולם האצילות אשר הוא אל הכסא כערך הכסא אל המלאך והספירות הם עשר מדרגות מתעלות אלו על אלו וכלם לבוש לא"ק. והא"ק יזדככו בחינותיו אלו על אלו עד כתר א"ק הנקרא כתר עליון שהוא פשוט בתכלית הפשיטות והוא כסא אל הא"ס ומעתה אע"פ שהוא מהנמנע להשיג ולידע מהותו ית"ש עכ"ז אין ספק שיותר יכיר מרוממותו ועוצם יכולתו המכיר הפעולות והעלולים השלמים הנזכר גבוה על גבוה וידע שהוא ית"ש מתעלה ומתנשא על כלם. משמכיר לבד הפעולות והעלולים הגשמיים ומחייב מציאותו מתוכם ולכן הסכימה חכמתו הפשוטה להמציא רבוי המדרגות זו למעלה מזו כדי לגלות ולפרסם יכולתו ואלהותו וכמ"ש בזוהר פרשת בא דף מ"ב דהא"ס האציל הנאצלים בגין דישתמודעין ליה כי היודע שהא"ס הוא למעלה מפרטי עולם העשיה ויצירה ובריאה ואצילות יחייב מציאותו חיוב נפלא שהרי נודע שאינו א"ק. ולא אחד מאורותיו הנפלאות. ולא אחד מספירות עולם האצילות ולא ממדרגות בריאה יצירה ועשיה כ"א עליהם הוא מתעלה ומתנשא לאין תכלית ולפיכך כדי שיכירו וידעו גודל יכולתו ורוממותו האציל הנאצלים והספירות ושאר מדרגות הנמצאים:
<b>עוד</b> טעם שלישי אשר בעבורו הוצרך להאציל הספירות והוא מפני הנהגת זה העולם כי הלא ידוע ומפורסם הוא שהא"ס הוא פשוט בתכלית הפשוטות ואין אנו יכולים לדבר ולא לצייר בו לא דין ולא רחמים ולא רוגז ולא כעס ולא שינוי ולא גבול ולא שום מדה מהמדות הנפשיות והתורה מלאה מכל אלו העניינים ותוארים שמתייחסת אותם לאלוה יתברך גם כלם הם צורך להשגחת והנהגת הנמצאים ואם לא יהיה בא"ס אלו המדות לא ישתלם ההשגחה בתחתונים ואם יהיו בו יהיה בעל שינויים ולא יהיה פשוט בתכלית הפשוטות. לכן הוצרכו הספירות שהן המדות הנפשיות והתוארים הנזכר ועמהם יפעל הא"ס ית"ש העניינים הללו ולא ישיגהו מזה שינוי כלל כמו שנבאר בחכמה:
<b>עוד</b> טעם רביעי בעבור צורך התפלה כי מאחר שהא"ס אינו בעל שמות ותוארים ולא ישתנה מפעולה לפעולה כלל האיך נוכל להתפלל אליו ואיך אפשר שישתנה מרצון אל רצון או מהשפעה אל השפעה. לפיכך הוצרכו הספירות כי על ידם יפעול כל הפעולות מבלי שישתנה כלל כי השינויים יבואו על ידיהם ואינם בו כלל וגם על ידם יקרא רחום וחנון ארך אפים ובכל השמות והכנויים כנזכר בהתחלת ספר אוצרות חיים מהאר"י זלה"ה ובפרדס שער הכוונה. ע"ש ובשאר ספרי המעמיקים בחכמה. ואין להאריך יותר בזה כי יספיק מה שאמרתי להשיב אל המתבהל להקשות על ענין הקבלה מה צורך בכך או בכך כי כאשר העירותיך בצדק יש טעם וצורך אליהם גם לפי החקירה האנושית. וגם להבין פשט תורתנו הקדושה אנו צריכין להודות אל מציאות הספירות. כי הלא ידוע דבכל התורה כולה אין מקרא יוצא מידי פשוטו ואם כן כל היודע ומבין ענין אחדותו הפשוט של הא"ס. ודאי שלא יוכל להשכיל ולהבין התורה כפשוטה זולתי אם ידע מציאות הספירות והשתלשלות הנמצאות וכן ענין המשכן והקרבנות אין להם מקום למסתכל היטב בפרטי ענייניהם. כי אם בסוד הספירה ובפרטי השתלשלות הנמצאות:
<b>ואם</b> עדיין לא יספיק לך כל זה דע באמת כי קושיא זו למה היה כך או מה צורך בכך. לא יתכן להקשות רק על החוקרים אשר מתוך החקירות והספקות הם בודים מלבם עלולים ונמצאים כאשר ייטב בעיניהם כדי לתרץ ספקותיהם אבל לנו עם ה' לא קשיא. כי. אין אנו נכנסים לאלהות ולהשגת עלוליו מתוך ספיקות כדי שיקשה לנו אם נרבה בסיבות המסובבות זו מזו יותר מכדי צורך להשיב הספקות אלא אנו נדע כל זה מקבלת ומסירת האמת למשה מסיני והשגת הנבואה ולפיכך אם לא תדע טעם הענין לא מפני זה תכחיש המאומת בקבלתינו מסיני בגילוי אלהותו עלינו כי לא באת התורה לגלות אלהותו על שיעור המושג אל החכמים כפי ספקותיהם וחקירותיהם אלא כפי אמיתת אלהותו ועלוליו והשגחתו אשר אין לשכל האנושי מבוא והשגה בהם כלל זולתי מפי הנבואה:
<b>שאלתיאל</b> באמת כי מעולם לא חשבתי שהמקובלים יחקרו בעניינים הדקים הללו להעמידם ולישבם בטוב טעם וסברא כי רואה אני את דבריך כלם נכוחים למבין ומספיקים להכריח קבלתכם על מציאות הספירות והעולמות העליונים ועתה עוד אדרוש ממך על מה שראיתי בספרי המקובלים סתירה עצומה. והוא כי כלם כתבו על הא"ס שהוא פשוט בתכלית הפשיטות וכתבו עוד שהספירות קודם שנאצלו היו נעלמות וכמוסות בא"ס והסתירה מבוארת כי אם היו הספי' בתוך הא"ס ית"ש אינו פשוט אבל הוא מורכב מעצמותו ומהספירות ויתחייב עוד מזה ריבוי ושינוי ח"ו:
<b>יהוידע</b> ידיע להוי לך כי יש כמה דברים בספרי המקובלים שהקורא בהם מבלי קבלת ההקדמות הראשונות מפי חכם מקובל. ישתבש הרבה בעיקרי האמונה ויבא ליחס אל המקובלים מה שלא עלה על לבם. כי המקובלים לא ביארום בספריהם כל כך עד שיוכל להבין מי שהוא נעור וריק מהחכמה ומתחיל ללמוד מעצמו. ומזה המין הוא ענין שאלתך הלזו כי הנה המקובלים כשבאו לדבר מהתחלת המצאת הנמצאות ואיך האציל הא"ס את הספי'. הקדימו בתחלת דבריהם כי קדם מפעליו מאז היו הספי' כמוסות בעצמותו ואחר כך האצילם. וקיצור דבריהם אלה לא יספיקו אל הפתי הנעדר מהחכמה להבין כוונתם ויתקשה בהם כמו שהוקשה לך. אבל אני אפרש לך כוונתם בהקדים משל גופני שהביא אותו הפרדס בשער ה' פ"ד בדברו על ענין זה וז"ל ונמשיל משל נאה אל אבן החלמיש שמוציאין ממנו האש ע"י הכאת הברזל בה. שלא יצדק לומר שהאש ההוא ממש היה בתוך האבן והיה האבן נחלק לריבוי החלקים כפי חלקי הניצוצים הנתזים ממנה. זה ודאי לא ישפט בשכל המשכיל אלא האש ההוא נעלם בתוך האבן ומיוחד באופן שאין בין האבן והאש שבתוכה חלוק ופרוד כלל. כן הדבר בעצם האלהות הפשוט קודם התפשטו לנהל התחתונים היו הספירות מתייחדים איש באחיו וכלם מיוחדים בעצמותו וכו' ע"ש ועתה ע"י המשל המורגש תעלה אל המושכל ותבין כי מה שאנו אומרים שהיו הספירות נעלמות בו אינו אלא לפי שהוא סיבת כל נמצא והענין כי צריך אתה לדעת שהא"ס יודע את עצמו בידיעה שאינה חוץ ממנו אלא הוא ידיעתו וידיעתו הוא עצמו וכיון שהוא יודע ומכיר את עצמו יודע כל הנמצאות שהרי הכל נמצא מאמיתת עצמותו אבל לא תהיה ידיעתו בנמצאות מצד הנמצאות עצמן כמו שהיא ידיעתנו. שאם כן ידיעתו מתחלקת לפי חלוקת הנמצאות ותלויה בהם וזה שקר בחק שלמותו אלא הוא יודע בדברים וישכיל בהם מצד השכלת עצמו ולא נתחדש לו שום ידיעה בהתחדש הנמצאות כי הוא יודע אותם קודם היותם. כידיעתו אותם אחר היותם. דחידוש הוייתם הוא בהם בעצמם אמנם הממציאם לא נתחדש דבר בידיעתו אחר שחידש אותם ועתה אחר שידעת זה תבין בעצם כוונת אמרם שהיו הספירות נעלמות בא"ס. כי הוא מפני הא"ס בהשגת עצמו ישיג כל נמצא זולתו וכיון שכל הנמצאים הם מושכלים בידיעתו יחוייב היות הספי' נעלמות בו שהרי בהם מיוחדות כל שאר הנמצאות כי הספי' הם דפוס וסיבה לכל אבל שם אינם ספירות ח"ו שאינם עלולות. אמנם הם עצמות הבורא שהוא היודע והוא הידוע בלי שום ריבוי ושינוי כלל ח"ו. ועיין בספר אלימה עין הבדולח ח"א פ"א ועיין כל ח"ב פ"י. וח"ג פי"ד שהאריך בענין זה:
<b>שאלתיאל</b> אם זו היא כוונת המקובלים כמו שאמרת ודאי דסרה מהם תלונתי הנזכר אלא דעדיין יש מקום ערעור מצד אחר והוא דא"כ דידיעתו בנמצאות הוא ענין אמרם שהספירות היו נעלמות בו. נמצא דכשהאציל אותם ונתפשטו ממנו לחוץ דחלק מעצמותו הוא שנתפשט ונעשה ספירה וא"כ הוא אין לך חסרון ושינוי בא"ס גדול מזה:
<b>יהוידע</b> חלילה חלילה להאמין ולהעלות על לב שהספי' הם חלק מהא"ס שיצא ממנו ונשתלשל מעילה לעלול. כי הוא עון פלילי דהא מה שהוא א"ס א"א להיות ספירות והלא אחד מעיקרי האמונה הוא שהאחדות הא"ס אינו מתחלק לחלקים ואינו מקבל תוספת ולא מגרעת אלא מציאותו תמיד קיים בלא שינוי כלל. וכמ"ש בזוהר בכמה מקומות ואם אתה אומר שהספי' או הנאצל הראשון הוא חלק מעצמותו שיצא במציאות ספירה ואצילות נמצא שהא"ס מתחלק לחלקים ומקבל מגרעת אבל הענין הוא כמו שאמרתי כי כל הנמצאים הם מושכלים ומצויירים בידיעתו בציור א' פשוט בתכלית הפשיטות אשר אין הציור ההוא דבר אחר זולת עצמותו הפשוט. כי הוא היודע הוא הדעת והוא הידוע. וזה הציור המושכל הוא מה שאומרים המקובלים שהספירות שהם סבת כל הנמצאים היו מתייחדים איש באחיו וכלם בעצמותו בלי שינוי וכמו שצורת הבית אשר בשכל האומן הוא סבה למציאותה למחוץ לשכל כמו כן המציאות המושכל אשר לספירות בידיעתו הוא סבת המצאם וקיומם. כי הספירות וכל הנמצאים ממנו נמצאו ונתפשטו. ואין הכוונה לומר שנתפשטה ידיעתו ונפרדה ממנו ח"ו שהרי אין ידיעתו ענין אחר זולת עצמותו הפשוט ומה שהוא עצמותו מעולם לא יהיה נפרד להיות אצילות כי אחדותו אינו מתחלק לחלקים ח"ו. אלא הענין הוא שבין ספי' א"ק בין ספי' עולם האצילות כלם הם מחודשות נתחדשות ממנו בחידוש גמור ולא שיצאו ממנו אלא שנתחדשו מאמתת עצמותו ופירש הענין הוא כמו שכתבו הקדמונים וכן איתא בתיקוני זוהר חדש שהוא כמדליק נר מנר ואין הראשון חסר דבר ורצו במשל זה להודיענו שהספי' נמצאו ממנו ומכחו כמו נר המודלק מנר. שהנר השני נמצא מכח הנר הראשון וגם שהם מחודשות כמו שהנר השני מחודשת מציאות מחודש וכן שאינם יוצאים מעצמותו אל אצילות שהרי אמרו ואין הראשון חסר דבר באלו הג' עניינים המשילו המשל הזה והוא, אמת קבוע לא יכזיב וכמו שהאריך בזה בס' אלימה עיין כל ח"א פ"ד וח"ג פרק י"ד ע"ש:
<b>שאלתיאל</b> א"כ דמהות האצילות הוא כמדליק נר מנר יהיו הספירות ממהות האין סוף ודומים אליו. כי כן הנר השני הוא ממהות הנר הראשון:
<b>יהוידע</b> גם זה אינו כלל ואעפ"י שבמשל הנר הוא כן בנמשל אינו כן. כי אין שום משל בעניינים העמוקים הללו שיהיה דומה לנמשל בכל צדדיו וכבר הודעתיך (בסי' מ"ג) כי הנאצל להיות שקדם לו ההעדר א"א לו להשתוות אל המאציל אבל יתעלה המאציל מהגדול שבנאצלים עלוי רב ולכן א"א להעריך ולדמות מהות הספירות אל מהות הא"ס והכי איתא בזוהר פ' בא דף מ"ב ווי ליה מאן דישוי ליה בשום מדה ואפי' מאילין מדות דיליה ע"ש:
<b>גם</b> לא יעלה בדעתך לומר דהגם דאין שוה לו מ"מ יהיה דומה לו הנאצל הראשון כערך הטיפה אל הים כי זה טעות הוא דהים אף שהוא גדול מהטיפה עכ"ז מהותו הוא שוה כי שניהם הם מים והחילוק בין הים לטיפה הוא בגודל ובקוטן מה שא"א לומר בא"ס כי מהותו אינו מקובץ מחלקי' לא שוים ולא בלתי שוים ולכן אם יש דומה למהותו בחלק כערך הטיפה אל הים יהיה שוה בכל מאחר דאין בו חלקים וכמו כן לא יובן ממשל הנר הנז'. כי כמו שהנר השני אחר שהודלק מהנר הראשון שוב אינו צריך אליו כך הספירות אחר שנאצלו שוב אינם צריכות אליו חלילה וחס דזה אינו כלל שהרי אין להם לספיר' חיות קיום והעמדה בלתי הא"ס ואילו יצוייר שיסתלק הא"ס מהם ישארו כלם כגופא בלי נשמתא וכמ"ש בתיקונים דף י"ג ובזוהר פ' בא דף מ"ב ע"ש אלא לעולם כח המאציל בנאצל אחוד וקשור עמו כשלהבת קשורה בגחלת להחיותו ולקיימו וכבר האריך בזה הפרדס בשער ו' פ"ח ובס' אלימה עיין כל ח"ב פ"ח יעו"ש:
<b>שאלתיאל</b> אחר שהוכחת במישור שאין בספירות ולא בא"ק חלק מהא"ס כשנשתלשל אלא נתחדשו מהא"ס בדרך אצילות שהוא הוצאת דבר מדבר והראשון לא יחסר כמ"ש במשל הנר. וגם שאין מהותם מעצם המהות הבב"ת א"ס ית"ש הודיעני נא מהותם ועניינם:
<b>יהוידע</b> דבר זה א"א לידע אותו כלל כי אין מהות הא"ק מושג ואפילו הספירות של עולם האצילו' הסכימו כל המקובלי' שאין מהותם מושג לבני אדם השגה עצמית כפי מה שהם על אמיתותם ואף אם נאמר זו דין וזו רחמים וכיוצא בכל מושג אלינו מתוך פעולתם אבל מתוך עצמותם הם בלימה. כדשנינו בס' יצירה עשר ספי' בלימה ופירושו בו בלי מהות מושג וז"ל ספר הפליאה דף ג' ילוד אשה לא יוכל להשיג במדות האלו. כי לא אפשר שא"כ אחר שיש השגה בדבר הגבלת מקום לאלהות ואפילו המדות אינם משיגים כל מדה למה שלמעלה ממנה. כ"ש לא"ס המחיה את כלם לא יוכלו להשיגו ואין צריך לומר מין האנושי שלא יוכל להשיג מדותיו כ"ש לבעל המדות ומאחר שכן הוא יזהר האדם מלרדוף אחר השגה הזאת כי יפול הנופל ומי יקימנו עכ"ל הרי שההשגה במהות הנאצלים היא נמנעת וכל המושג אלינו מעניינם אינו אלא מצד פעולתם. כי מצד הספי' עצמן אין אנו משיגים בהם. רק שהם כוחות אלהיות שהאציל ממנו הא"ס כדי להמציא ולהנהיג בהם העולמות התחתונים:
<b>שאלתיאל</b> מה מאד תמהתי על שמו של הנאצל הראשון שנקרא אדם קדמון איך יכון לתאר בשם אדם הנגזר מהאדמה אל העליון מהות אחד עם הא"ס. ועוד שאם הוא קדמון נמצא שאין לו התחלה וראשית. ודבר זה אין להעלותו על לב שיהיה שום נמצא קדמון זולת האין סוף יתברך שמו:
<b>יהוידע</b> מה שנקרא בשם אדם קדמון אינו משום שאין לו התחלה וראשית. אלא מפני שהוא קודם לכל שאר הנאצלים כמ"ש הרב זלה"ה בסא"י ענף ע'. ובענף א' כתב וז"ל ואמנם אצילות אדם קדמון הזה ומכ"ש שאר העולמות שתחתיו כנז' היה להם ראש וסוף והיה להם זמן התחלת הוייתם ואצילותם עכ"ל הרי בהדיא כי אפילו א"ק היה לו זמן התחלת הוייתו:
<b>ומה</b> שהקשית לדעת מדוע מתארים אותו בתאר אדם שהוא שם נגזר מאדמה. לא קשיא כי שם אדם נאמר על הנשמה אבל הגוף הוא לבוש האדם כדכתיב עור ובשר תלבישני וגו' וכדאי' בזוהר פרשת יתרו דף ע"ו א' ע"ש ועוד כי אפי' גוף האדם הוא רומז לעניינים עליונים וסודות נסתרים. וכמ"ש שם בסוף דף ע"ה דקב"ה סדר בבר נש כל דיוקנין דרזין עילאין דעלמא דלעילא וכל דיוקנין דרזין תתאין דעלמא דלתתא כלא מתחקקא בבר נש דאיהו קאים בצלם אלהים וכו' ומטעם זה נקרא האדם עולם קטן ולכן אל תתמה אם אנו מתארים אל העולם העליון הראשון בתואר אדם ודע כי גם עולם האצילות נקרא אדם דאצילות ועולם הבריאה נקרא אדם דבריאה ועולם היצירה נק' אדם דיצירה ועולם העשיה נק' אדם דעשיה כמ"ש בתיקונים דף קי"ד. נמצא דכל עולם ועולם הוא סוד צלם דמות אדם ולא דמות מצד העצם והתבנית. (וכמ"ש בסימן כ"ה) אלא מצד הפעולות וכל זה פשוט ליודע סוד שיעור קומה:
<b>שאלתיאל</b> אדכרתן מלתא דכל ימי נצטערתי עליה כי לא יכולתי להלום דברי רז"ל במה שאמרו שיש שיעור קומה ליוצר בראשית ולכן לא תמוש מזה עד שתפרש לי כוונתם היטב:
<b>יהוידע</b> שנינו בפרקי היכלות א"ר ישמעאל לפני תלמידיו אני ור' עקיבא ערבים בדבר הזה שכל מי שיודע שיעור קומה של יוצר בראשית מובטח לו שהוא בן העוה"ב ובלבד שהוא שונה אותו במשנה בכל יום ויום ע"ש והנה דבר פשוט הוא שלא עלה בדעתם ז"ל לייחס שיעור ומדה לאלוה ח"ו אבל באמת אמרו רב שרירא גאון ורב האי גאון בנו בתשובה שהשיבו לחכמי פס שאין הדברים האלו כפשוטם אלא הרי הרים של צפוני חכמות גדולות תלויים בהם וכמו שהובא לשון זה בספר תורת העולה ח"ב פ"ב כי בוודאי ידיעת סוד שיעור קומה בפרטות. היא היא ידיעות כל חכמת הקבלה:
<b>אמנם</b> דרך כלל אודיעך עניינו. ובתחילה צריך אתה לדעת כי הוא דבר מוסכם מכל החכמים שהעולם הוא כדמות אדם גדול והאדם כדמות עולם קטן ויפה כתב הראב"ע בפ' תרומה שהיודע סוד נשמתו ומתכונת גופו יוכל לדעת דברי העולם העליון כי האדם כדמות עולם קטן והוא היה סוף ברייתו בארץ וסימן לדבר בגדול החל ובקטון כלה ע"ש ועיין ג"כ במ"ש בפרשת כי תשא בענין שיעור קומה וכן בסוף ספר יסוד מורא. גם הרב המורה כתב דכל העולם בכללו נק' שיעור קומה ובשם זה כינה הפרק ע"ב מחלק ראשון מהמורה. המתחיל דע כי זה הנמצא בכללו הוא איש א' וכו' והאריך שם להמשיל ענייני האדם ואבריו לענין העולם וחלקיו שהאל ית' הוא נשמה לעולם כנשמה בגוף האדם ע"ש נמצא דשיעור קומה של יוצר בראשית לפי דבריהם עניינו הוא כל העולם אשר הוא דמות קומת האדם והוא קשור עם הבורא ית"ש אשר הוא סוד נשמת העולם:
<b>והנה</b> כיוצא בזה ממש הוא עניינו אצל המקובלים אלא שהם פירשו דהוא שיעור קומה רוחנית דהיינו כי האין סוף ע"י ס' א"ק הוא מקושר בעולם האצילות כנשמה בגוף ועולם האצילות בכללו הוא שיעור קומה דמות אדם אחד. כי כמו שגוף האדם הוא שיעור קומה שנבראו בו אברים כדי צורך פעולתו כגון אבר שבו יראה ואבר שבו ישמע וידבר ויריח. ויקח ויתן ויעשה ויהלך ויהרהר ויכעוס וירחם וכל שאר הפעולות שבאדם כמו כן האדם הנאצל הוא שיעור קומה וכחות רוחניות כדי צורך הפעולה להנהגת הנמצאים כלם. ואין שום ספירה או בחינה שלא יהיה צורך פעולה כי יש בזו מה שאין בזו ותפעל ספירה זו מה שלא תפעל זו וכמו שבאדם עיקר הפעולה תהיינה תלויות בנשמה ולא באברי הגוף כי לא תהיה פעולת היד תלויה בחומר היד שהרי כמה וכמה יש להם ידים ואין להם כח פעלות' מפני שאין החיות והנשמה מתפשטת ביד ההוא א"כ נמצא עיקר הפעולה תלוי בנשמה המאירה ביד ההוא כמו כן הוא הענין בספי' שהם כדמיון גוף אל הנשמה שהוא הא"ס המאיר בהם ונותן להם כח לפעול דבר ותמורתו וכמו שהאדם שינוי הפעולות תלוי באברים ולא בנשמה. כי נפש היד ונפש העין אחת היא מבלי שינוי ועכ"ז אין פעולתם שוות אלא הפעולות משתנות כפי מציאות האבר. שהעין פעולתו הראיה והיד פעולתו המישוש וכיוצא כמו כן באדם הנאצל השינויים אינם מצד הנשמה. כ"א מצד הכלים והספיר' ואפילו בהם אין השינוי בעצם אלא בערך התלבשה בעולם הבריאה והבריאה ביצירה והיצירה בעשיה ועל ידיהם יפעל השינוי:
<b>הרי</b> לך ביאור סוד שיעור קומה שהכוונה היא לומר דכחות הפעולות וההנהגת האלהית המתגלות בעולם האצילות הם בדמות אדם א' ע"ד משל ובו מתלבש הבורא ע"י אמצעות א"ק כנשמה המתלבשת בגוף ועי"ז ממציא הנמצאים ומשפיעם ומנה גם בשיעור ובמדה. וגם עולם הבריאה הוא שיעור קומה שנייה דהיינו לבוש שני להנהגה וכן יצירה ועשיה. כי כל העולמות הם דמות וחותם זה מזה כדאי' בזוהר פ' יתרו דף פ"ב ב'. תאנא כגוונא דלעילא אית לתתא מנייהו וכן בכלהו עלמין כלהו אחידו דא בדא ודא בדא וכו' הרי שכל העולמות הם דפוס וצל זה מזה וכל הנמצא בעולם התחתון כמו כן ישנו בעולם העליון באופן רוחני ומשובח וז"ל הרמב"ן בפ' בראשית ודע והאמין כי ג"ע בארץ וכן עץ החיים ועץ הדעת ומשם יצא הנהר ויפרד לארבעה ראשים הנראים לנו כי פרת בארצנו ובגבולנו ופשון הוא נילוס מצרים כדברי הראשונים אבל כאשר הם בארץ כן יש בשמים דברים יקראו כן והם לאלה יסוד וכו' כל אלה דברים כפולים הגלוי והחתום בהם אמת עכ"ל וכמו כן הד' יסודות ארמ"ע שבארץ ישנם אפי' בעולם האצילות כי החסד הוא יסוד המים גבורה יסוד האש ת"ת יסוד האויר והמלכות יסוד העפר. וכיוצא בזה הוא בבהמות חיות ועופות ומתכות וכל דבר לכל יש שורש ויסוד למעלה וזה טעם האסור והמותר הכשר והפסול הטמא והטהור וכמו שכתוב כל זה בפרטות בספרי המקובלים וזיל קרי בהם אם אתה חפץ לדעת זאת החכמה כי להשכילך ענייניהם על רגל אחד אי אפשר אבל צריך זמן רב ושקידה בספרים וסייעתא דשמיא:
<b>שאלתיאל</b> שש אנכי על אמרתיך כמוצא שלל רב שהם הרהיבוני והלהיבוני על ידיעת חכמת הקבלה ועתה ידעתי באמת כי האיש אשר מלא כריסו ממצפוני סתריה הוא לבדו הגיע אל תכלית השלמות האנושי ועל כן אחלה פניך שתסדר לי בקיצור סדר השתלשלות הנמצאות כדי שעם זה יהיה נקל לי ללמוד ולהבין מתוך ספרי המקובלים כפלים לתושיה:
<b>יהוידע</b> גם את הדבר הזה אשר דברת אעשה כי מצאת חן בעיני והנה דע כי הא"ס ממציא הכל מהאפס המוחלט ומוציא הנמצאות מהאין אבל ממנו ולמטה אין כח בהויות להוציא יש מאין אלא יתמצאו יש מיש ועיין בפי' ספר יצירה להראב"ד ז"ל דף מ"ג ותחילת הכל האציל הא"ס ממנו עלול א' הוא כתר עליון וכמ"ש הראב"ד ז"ל בתחילת הקדמתו לפי' ספר יצירה כי עלת העלות יתחייב ממנו כתר עליון שכל פשוט בתכלית הפשוטות עד שאין בינו ובין עלתו דבר אלא שזה עלה וזה עלול עכ"ל. וזה הכתר עליון הוא כתר אדם קדמון אשר הא"ס מתלבש בו מבלי אמצעי בסוד חוט הא"ס כמפורש בכתבי האר"י זלה"ה ואין הבדל בין זה הכתר למאצילו אלא ההבדל שבין עלה לעלול דהיינו כי כשם שהעלול מציאותו וקיומו תלוי בעלתו כך זה הכתר עליון תלוי בעלתו שהוא הא"ס משא"כ הא"ס שהוא אינו תלוי בזולתו כלל כי הוא מחוייב המציאות עומד בעצמו. זה הכתר של א"ק כולל כל הנמצאים בעצמו באחדות גמור לא בכללות שיהא מקבל שום חילוק ולא חיבור חלקיו אלא הוא ומציאותם שם הכל א' ומיוחד כי הוא פשוט בתכלית הפשוטות כנז' ולפיכך כתב האר"י זלה"ה שאין אנו יכולים לדבר כלל מזה הכתר של א"ק:
<b>ודע</b> דקבלה בידינו ממרן האר"י זלה"ה דהכתר אינו במספר העשר ספי' כי חשבון הי"ס שבכל עולם מתחיל מן החכמה וכמ"ש בס"י אחת רוח אלהים חיים ולכן החכמה נקראת ראשית כי ממנה מתחיל כל עולם דאין העולם רק ד' יסודות שהם ד' אותיות הויה והם ד' ספירות חבת"ם אמנם הכתר הוא השרש לכל הי"ס. כי לעולם הכתר היא בחי' עליונה שאינה מכלל העולם ההוא דומה אל כתר אשר בראש המלך שאינה מכללות ראשו ועל כן אינה בכלל הספירה ובמקומה נמנה הדעת ועכ"ז לפעמים אנו מונים אותה בכלל הי"ס דטעם לפי שהיא בחי' ממוצעת בין עולם לעולם עכ"ל האר"י בספר אוצרות חיים ובדרוש אבי"ע וגם שם נאמר דחבת"ם של א"ק הם שרש אבי"ע ע"ש ונמצאת למד דכתר א"ק הוא שרש שרשי אבי"ע שהרי הוא שרשם בת"ם דא"ק שהם שרשי אבי"ע:
<b>והנה</b> כל זה שאמרתי נלע"ד שהרשב"י זלה"ה רמז אותו בזוהר פרשת צו דף כ"ו ע"ב וז"ל א"ס לא קיימא לאודעא ולא למעבד סוף ולא למעבד ראש דאין קדמאה אפיק ראש וסוף מאן ראש דא נקודה עלאה דאיהי רישא דכלא סתימאה דקיימא גו מחשבה ועביד סוף דאיקרי סוף דבר אבל להתם א"ס לאו רעותין לאו נהורין לאו בוצינין בההוא א"ס. כל אלין נהירין ובוצינין תליין לאתקיימא בהו ולא קיימי לאתדבקא מאן דידעי ולא ידעי לאו איהו אלא רעו עילאה סתימא דכל סתימין וכד נקודה עלאה ועלמא דאתי אסתלקו לא ידעין בר ריחא כמאן דארח בריחא ואתבסם עכ"ל לעניננו וזה פירושו. (א"ס לא קיימא לאודעא). פי' אינו עומד להיות מושג מפני רוב העלמו. (ולא למעבד סוף ולא למעבד ראש) שאין האין סוף פועל פעולה מסתעפת בבחינת ראש וסוף כי פעולתו היא אחת פשוטה שהוא כתר א"ק שבו כלל הפעולות באחדות גמור עד שאין בו סוף ולא ראש. כי בנאצלים שתחתיו הוא שימצא ראש וסוף משא"כ בו כי להיותו מתאצל מהאחד הפשוט א"ס העליון אשר אין בו ריבוי כלל. לכן אין שום ריבוי בזה הכתר. וכמו שנחייב הנמצאים בידיעת הא"ס ועכ"ז נאמר שאין בא"ס שום בחי' ח"ו. אלא הוא וידיעתו אחד. כמו כן הכתר א"ק הוא הדעת והוא היודע והוא הידוע כי המאציל האציל אותו בתכלית השלמות אשר יסבול המחודש ובזה הוא יכול לקבל את המאציל המתלבש בו בלי אמצעי (דאין קדמאה) הכתר נק' אין וזו שהיא כתר א"ק נק' אין קדמאה (אפיק ראש וסוף) היינו דפעולת הכתר מסתעפת בבחינת ראש וסוף (מאן ראש דא נקודא עילאה). חכמה נק' נקודה ולפי שזו היא חכמת א"ק אמר (נקודא עלאה דאיהו רישא דכלא סתימאה) ולהיות שזו הנקודה היא עומדת תוך הבינה אמר (דקיימא גו מחשבה) כי גם הבינה נק' מחשבה כדאיתא בר"מ פ' פנחס דף רכ"ט ב' בסוד ישראל עלה במחשבה דאיהי בינה. (ועביד סוף) היינו מלכות (דאקרי סוף דבר) והענין כי ע"י התייחד החכמה שהיא נקודה תוך הבינה שהיא מחשבה ממשיך כל הפעולות עד סופם שהיא מלכות (אבל להתם א"ס לאו רעותין לאו נהורין לאו בוצינין בההוא א"ס) פירוש דאין בא"ס ספירות כלל לא בחי' רעותין שהיא הכתר הנק' רצון. ואע"פ שזה הכתר הוא רצון פשוט כנז' קראו רעותין לשון רבים לפי שלגבי הא"ס יתואר הריבוי גם בזה הכתר. לאו נהורין שהם ספי' א"ק לאו בוצינין שהם ספירות עולם האצי' ועכ"ז כל (אלין נהורין ובוצינין תליין לאתקיימא בהו) הם תלוים ומתקיימים בשרשיהם שבא"ס ששם אינם ספירות אלא עצמותו הפשוט כנ"ל (סעיף נ"ה) אבל אמנם (לא קיימי לאתדבקא) אינם עומדים באופן שיוכלו להשיגו כלל. (מאן דידעי ולא ידעי לאו איהו אלא רעו עלאה סתימא דכל סתימין) הוא כתר א"ק הנק' רצון העליון המתייחד בא"ס בסוד חוט הא"ס המתלבש בו הוא לבדו משיג ואינו משיג הא"ס. כי בהשגת הכתר את עצמו משיג כח הא"ס השופע בו אבל אינה השגה שלימה. כי אין מי שמכיר אמיתת הפעולות ומציאותן כפועל עצמו (וכד נקודה עלאה ועלמא דאתי אסתלקו) פי' חכמת ובינת א"ק אפי' בעת עלייתם ביחוד (לא ידעין בר ריחא כמאן דארח בריחא ואתבסם). אינם יודעים ומשיגים בא"ס אלא כמי שמריח ומתבסם בלתי פגעו בבושם. כך חכמת ובינת א"ק אינם משיגים בא"ס כ"א ע"י שרשם הנעלם בכתר יש להם קצת השגה בפעולות הא"ס:
<b>הרי</b> אתה הראת לדעת שהא"ס העליון הוא פשוט בתכלית הפשיטות וכולל כל הנמצאים בידיעתו הפשוטה והאציל ממנו את כתר א"ק הכולל בו כל הנמצאים בכח ובאחדות בלי הסתעפות כלל כי כמו שהא"ס הוא פשוט כך פעולתו היא פשוטה וכל הנמצאים הם שם בכתר א"ק אין ומאין יתפשט ליש שהיא חכמה שלו ושם התחיל השרשי הנמצאות בקצת הסתעפות. ובבינה שלו נתגלו יותר הנמצאות בסוד כלם בחכמה עשית בבינה כנזכר בזוהר כי החכמה אב לנמצאות ובינה אם שכדי שיהיה לנמצאות העתק מבחינה אל בחינה הוצרכו להיות חכמת ובינת א"ק בסוד בחינת זכר ונקבה משפיע ומשופע. (ואע"ג שבא"ק לא שייך זכר ונקבה שהרי אפי' בעתיק דאצילות איננו כ"א בבחי' אחור ופנים כמפורש בכתבי האר"י זלה"ה מ"מ מוכרח שבחו"ב א"ק הוא שרש זכר ונקבה שהרי שם ע"ב שהוא חכמת א"ק נזדווג עם טעמים דס"ג שהיא בינת א"ק להוליד שם מ"ה החדש כידוע. ואין זיווג בלתי זכר ונקבה) ונמצא כי הנמצאות נעקרים ונשתלים. נעקרים ממציאות אחד ונשתלים אל מציאות שני דהיינו מהדקות אל העביות. כי ההויות בזכר הם בדקות גדול וכל המציאות בו שוות אפילו שיתפשטו דרך אלף בחי' ממדרגה אל מדרגה מראש המוח עד פי האמה (דרך משל) לעולם הם בסוד טפה דקה רוחנית. אמנם צריך שימסר הטפה בספירה השנית נקבה כדי שע"י עקירת ההויות מן הספי' זכר ומסירתם לספי' נקבה יהיה להם עביות בהעתיק אותם ממציאות אל מציאות ולזה הוצרך וחוייב להמצא חכמת ובינת א"ק בסוד שרשי זכר ונקבה חכמה זכר ובינה נקבה שהיא המוציאה לחוץ שרשי הנמצאות בסוד האורות היוצאות מבחינת אזן חוטם פה דא"ק. המבוארים בארוכה בכתבי האר"י זלה"ה:
<b>והנה</b> אחריהם נשתלשל עולם האצילות שהוא עשר ספי' אורות בתוך עשר כלים כי כאן נגלו בפועל בחינות הכלים ופירוש מלת כלים הם בחינות הדין כי כמו שהכלי מגביל את המים לבל יתפשטו חוצה כן מדת הדין מגביל את החסד שלא יתרבה כמו שפירש האר"י זלה"ה בס' מבוא השערים שער הקליפות ח"ב פ"א באופן כי בכלים של עולם האצילות יש בהם גבול ומדה ולא גבול ומדה כמותיי חס ושלום אלא גבול ומדה שכליית כי נתן המאציל בהם כח הגבול להגביל הנבראים אשר למטה מהם ולהגביל שפע הא"ס באופן שיוכלו לקבל וליהנות ממנו התחתונים וקטני המציאות:
<b>ודע</b> כי אלו העשר ספי' עם היות שהם עשרה במנין. הם אחד באחדות שהם מיוחדות במאצילים בלי פירוד כלל והם נכללות בבחי' הויה א' כי קוץ היו"ד הוא כתר והיו"ד חכמה והה' בינה והו"ו ק' והה' מלכות ושנינו בס' יצירה עשר ספי' בלימה נעוץ סופן בתחלתן ותחלתו בסופו כשלהבת קשורה בגחלת ופי' הרמב"ן זלה"ה וז"ל פירוש אע"פ שהדברים נחלקים בחכמה ובתבונה ובדעת אין הפרש ביניהם שהסוף קשור בתחלתו והתחלה בסוף והאמצע כלול מהם וסימן לדבר שלהבת וגחלת וזוק'. כד"א רשפיה רשפי אש שלהבת יה. כלומר שהכל מתייחד כלהב אש המתייחד בגוונין וכלם שוין בעיקר אחד עכ"ל וכן אמרו בזוהר אע"ג דאינון חד אתפריש בגוונין כי כמו שיש בשלהבת שינוי גוונין. לבן אוכם אדום ותכלת ועכ"ז הם אחד שהם מיוחדת וכלן שוין בעיקר אחד כמו כן בספי' כי אע"פ שנאצלו לא נפרדו ח"ו ומה שנייחס להם מספר וריבוי וחלקים אינו מצד עצמן. כי אם מצד בערך פעולתן בעולמות התחתונים וזהו שאמר בזוהר פרשה תרומה (דף קע"ו) תאנא כולי האי לא אתקרי אלא מסטרא דילן ומסטרא דילן אשתמודע כולא דהא לעילא כולא בחד מתקלא סלקא לא שני ולא ישתני כמה דכתיב אני ה' לא שניתי אמר ר' יהודא כולהו בוצינין (פי' ספירות של עולם האצילות) נהירין מחד (הוא א"ק) ומחד תליין (כתר א"ק) ובוציני אינהו חד כלא ולא בעי לאתפרשא ומאן דפריש לון כאלו אתפרש מן חיי עלמא עכ"ל הרי מבואר כי הריבוי והשינוי המיוחס אל הספי' הוא מסטרא דילן דהיינו מצד השפעתן שהם כוללין כל דרכי ההנהגה אבל מצד עצמו הם אחדות מיוחד:
<b>ומכאן</b> אתה דן קל וחומר אם ספירות עולם האצילות שהם הענפים ייוחדו כך. ק"ו השרשים שהם חבת"ם דא"ק וק"ו בן בנו של ק"ו בשרש השרשים שהוא כתר א"ק שכולל באחדות גמור ובלי שום שינוי כלל כל ההנהגה ואצ"ל בא"ס שהוא כתר ההנהגה דכולל כל הנמצאים בעצמותו הפשוט מבלי שום ריבוי ושינוי כלל ומכחו משתלשל כל המציאות וכל הפעולות וההנהגות ולא יגיע לו מזה שום ריבוי ושינוי והוא כמשל הנשמה בגוף כי הנה האדם הוא גוף ויתעלה מן הגוף אל דקות הלחות עד הדם הזך היפה שעליו רוכב החיות הדק שעליו רוכב הנפש שעליה רוכבת הנפש המשכלת שעליה רוכבת הנפש הקדושה שעליה רוכב הרוח הטהור. שעליו רוכב הנשמה הרוחנית שעליה רוכבת נשמה לנשמות כידוע שיש באדם כמה מדרגות והנה הגוף לא יפעול שום פעולה שאינה בכח הנפש כי בנפש יש כח כל הפעולות שבגוף כאלו תאמ' כח שבו ישמע וידבר ויראה ויקח ויתן ויעשה ויהלך ויהרהר. ויכעוס וירחם. וכל שאר הפעולות שבאדם ישנם בנפש באחדות ומתפשטות ויורדות מבחי' לבחי' עד הגוף שמתפרדות בחושים שונים ובאיברים רבים שמוציאים פעולות הנפש מדקותם ואחדותם אל פעולות רבות גשמי' כמו כן בכתר א"ק כל הפעולות והנמצאים הם שם בכח ובאחדות גמור ומחפשטות ממנו בהסתעפות ומשתלשלות מבחי' לבחי' עד עולם האצילות שהוא המוציא הפעולות מדקות ואחדות כתר א"ק. אל פעולות עבות ונפרדות אלו מאלו והכל חי ונובע מהפועל האמיתי הוא הא"ס נשמה לנשמות אשר ע"י הכלי החשוב ונפלא כתר א"ק מהווה כל ההויות ופועל כל הפעולות ומקיים כל הנמצאות כי בהשפיע הא"ס אל כתר א"ק יורד השפע ממנו אל השרשים שהם שאר ספי' א"ק ואל הענפים שהם ספי' עולם האצילות וכמו השקאת האילן שאין משקין הענפים אלא מכח לחות השרשים. מתערים כאזרח רענן הענפים. ועי"כ עושה פרי למעלה באופן כי ההשגחה העליונה הפשוטה מכל ריבוי שינוי פירוד ודין תתפשט אל מקום הריבוי והשינוי פירוד ודין וכיוצא ולא יגיעהו שום ריבוי ושינוי וכיוצא וכמ"ש בזוהר פרשת פנחס (דף ר"ל סוף ע"ב) איהו (פי' הא"ס העליון) דמייחד לכלא (פי' בכתר א"ק) ומסדר לכלא (בחבת"ם דא"ק) ונהיר לכלא (בעולם האצי') נהורי' אעבר בנשמתא (עולם הבריאה) וגופא (עולם היצירה) ולבושא (עולם העשיה) ולית ביה שנוי ושותפו וחושבן ותמונה ודמיון מכל מרכבתא ומראה ודמיון דאתחזיי' בעין השכל דרגין עילאין ותתאין אינון רכב ומרכבתא לגביה ועליה לית מאן דרכיב עכ"ל הרי במלות קצרות רמזו לנו רז"ל השתלשלות כל הנמצאות מן הא"ס עד עולם העשיה. אמנם פרטיותם בכל עולם ועולם אין כאן מקום ביאורם. כי הכל הוא מפורש כתוב בכתבי האר"י זלה"ה ובשאר ספרי המקובלים ז"ל:
<b>שאלתיאל</b> ברר לי מה שאמרת שהא"ס הוא פשוט ופעולתו היא פשוטה. והיא כתר א"ק אבל פעולת הכתר הנז' היא מסתעפת בבחי' ראש וסוף וכו'. דלפי דבריך אלה משמע שהא"ס לא המציא הנמצאים כלם אלא המציא בכתר הנז' לבד. אח"כ הכתר המציא החכמה וכו' ודבר זה לא יעלה בדעת לאמרו. דאם אתה אומר כן תסלק מהא"ס ההשגחה וכל הפעולות זולת הפעולה הראשונה שהיא המצאת הכתר של א"ק:
יהוידע עם היות שתליתי הפעולה בכתר. ואמרתי דפעולת הכתר מסתעפת בבחינות ראש וסוף אין הכוונה לומר שהכתר לבדו פועל אותה מבלי הצטרפות ועזר הא"ס. שזה ודאי הוא שניות. אבל הכוונה היא שהכתר בכח שפע הא"ס השופע בו ונותן לו כח לפעול פועל פעולתו בקצת הסתעפות ובחי' ראש וסוף והיינו טעמא מפני היותה נפעלת מהא"ס באמצעות כתר א"ק אכן פעולת הא"ס מבלי שום אמצעי היא אחת פשוטה שהוא כתר א"ק כנז'. ודע כי זה שאמרתי בפעולת הכתר שהיא פועלת בכח עזר הא"ס. כן הוא הענין בכל הפעולות שאנו מיחסים אל הספי' דלעולם הכוונה היא שהספי' פועלות הפעולות ההם בכח הא"ס. כי בלתי שפעו אינם יכולות לפעול כלל ובזה נמצא שאנו נותנים אל הא"ס מעלת המצאת כל הנמצאים. כי כאשר נתן הכח של כל הפעולות אליו ונאמר שהכל נמצא משפעו וכחו. גם אם נרחיק הפעולה ההיא ממנו ע"י האמצעיים הרבים והבחי' הרבות לא מפני זה יקרא שניות ח"ו שהרי אחר שכח הפעולה הוא הא"ס. וזה הוא עיקר מקובל אצלינו שלא נסתלק שום פעולה מהא"ס אמנם האמצעים נרבה בהם כפי הצורך. וכאלו תאמר בריה פלונית טבעה היא להיותה נמצאת מכח המים הנמצאים מכח העב האדיי והאד מכח הלחות והארץ וכיוצא ותרבה בסבות טבעיות גשמיות ורוחניות דקות מלאכיות וכיוצא אחר שתאמר שהסיבה הקודמת היא הא"ס. הנותן חיים וכח לפעולה מלמעלה. ומכח שפעו פועלת הסיבה ההיא את המסובב ההוא הרי נתת שבח הפעולה לפועל ותלית כל הנמצאים בו ואמרת כי זולתו אין קיום לשום מסובב אמנם הנותן פעולה לשום ספירות מבלעדי כח הא"ס הוא שניות ודאי והיא כפירה ח"ו ועיין בס' אלימה עיין כל ח"א פ"ז:
<b>שאלתיאל</b> א"כ דהספי' פועלים פעולותיהם בצירוף ובשיתוף הא"ס קשיא דלא ימנע מהחלוקה או הא"ס פועל כל הפעולה או קצתה פועל הא"ס וקצתה הספירה אם נאמר שכולה פועל הא"ס לא ישאר מה שתפעול הספי' ואם הא"ס פועל קצתה לבד ימשך מזה שקצתה האחר בלתי תלוי בא"ס כי מבלעדו היא נמצאת וזה נמנע הוא שהרי הוא מחוייב המציאות שהכל נמצא ממנו:
<b>יהוידע</b> כל הפעולה כולה היא נפעלת מהא"ס. וכולה מהספירות. והא כיצד מהא"ס כסיבה עיקרית ומהספירה ככלי כי הספירות הם אל הא"ס ככלים ביד האומן ודרך משל הנה הסופר שכתב הספר לא נאמר שקצת הכתיבה נמשכת מהיד וקצתה מהקולמוס. כ"א נאמר דכל הכתיבה נעשית ע"י הקולמוס וכולה ע"י היד. אמנם מהקולמוס באופן אחד דהיינו ככלי ומהיד באופן אחר דהיינו בסיבה עיקרית וכן נעלה מהיד אל שאר האמצעים עד אשר נגיע אל הנפש שהיא הסיבה העקרית באמת אל פעולת הכתיבה כאלו תאמר הכתיבה נעשית ע"י הקולמוס שהניעה היד. והיד הניעוה המיתרים. והמיתרים הניעום העורקים והעורקים הניעום העצבים והעצבים הניעום החום הטבעי והחום הטבעי הניעתהו הנפש אשר בו והיא באמת המניע הראשון והסיבה העיקרית אשר אליה יאות לייחס פועל הכתיבה יותר מלייחסה אל הקולמוס ולשאר האמצעים כי אלו אינם אלא כלים ואמצעים אל הנפש להוציא פעולותיה מהכח אל הפועל וכל כחם ותנועתם אינה אלא ממנה וכמו כן הוא הענין בפעולות הספי' שלא יצדק באמיתות לייחס הפעולה אל הספי' כ"א אל הא"ס. שהרי הם אין כח בידם לעשות פעולה קטנה או גדולה בלי הצטרפות ועזר הא"ס שהוא נשמתם כי כמו שהספירות נאצלו ומתקיימות ממנו ומכחו הבב"ת. ואם יסתלק מהם ישארו כגופא בלא נשמתא כמ"ש בתיקונים (דף י"ב ב') ובזוהר פ' בא מ"ב ב' כך פעולותיהם הם נפעלות מכחו. וכ"ש הוא שאם הם צריכות לא"ס לקיים עצמם מכ"ש שצריכות אליו לפעול פעולותיהם באופן כי הא"ס הוא סיבה אל פעולות הספי' יותר ממה שהם הספי' עצמן והוא הפועל האמיתי שעיקר הפעולה תלוי בו והספי' הם במדרגות כלים ואמצעיים אל הפעולות וכבר האריך במשלים נכונים על ענין זה הרמ"ק זלה"ה בפרדס שער עצמות וכלים פ"ד ע"ש והוא אמת ואמונה מתוקן ומקובל בפי כל המקובלים הקדמונים זלה"ה:
<b>שאלתיאל</b> אין לי עוד פה להשיב ולא מצח להרים ראש נגד חכמת הקבלה כי חמותי ראיתי אור צח אור מצוחצח בתשובותיך הנצחות מאירות עינים ולב משמחות. יחולו ברכות על ראשך שככה השבעתנו ממעדני שכלך. טעמים נכונים אשר יקובלו בשכל הישר הולך על אמיתות הקבלה ודרכיה דרכי נועם וכל נתיבותיה שלום וישתחו וישק לו וגם כל העם אשר בשער הרימו קולם בשמחה ובטוב לבב ואמרו כלם. ברוך אלהינו שבראנו לכבודו ונתן לנו תורת אמת הוא ברחמיו ינחנו במעגלי צדק בהשכלת אמיתותיה. ויתן בלבנו שנהיה לאחדים בדעותינו ופנות תורתנו. כי יסיר מתוכנו הדעות הנפסדות ועקשות ופתלתלות האנשים בעלי התכונות הרעות והמזגים הרעים. החכמים בעיניהם. אשר לאהבת הניצוח ורדיפת תאוותם. הם מגנים כל דברי זולתם. כי אז נזכה למקרא שכתוב לקרא כלם בשם ה' לעבדו שכם אחד והיה ה' למלך על כל הארץ ביום ההוא יהיה ה' אחד ושמו אחד שיהיה במהרה בימינו אמן:
<b>תם</b> <b>הויכוח</b> <b>הראשון</b> <b>ונשלם</b><b>.</b> <b>שבח</b> <b>לאל</b> <b>בורא</b> <b>עולם</b>
<b>הקדמה</b> <b>שניה</b>
<b>כוללות</b> <b>ארבע</b> <b>הצעות</b> <b>גלויות</b> <b>וידועות</b>
<b>הצעה</b> ראשונה יסוד התורה ועיקר האמונה להאמין בתורה שבעל פה והוא פירוש התורה שבכתב שקבל משה מסיני ומסרה ליהושע ויהושע לזקנים וזקנים לנביאים ונביאים מסרוה לאנשי כנסת הגדולה ומהם נשתלשלה לחכמי המשנה והגמרא והם ז"ל הסכימו לכתבה משום עת לעשות לה' שלא תשתכח מישראל התורה שבעל פה וחברו ספרים שונים והעמידו כל דבר על בוריו וביארו לנו כל המצות והמשפטים באר היטב כאשר קבלום. והרבה מהם מצאו להם עדות ברורה מן התורה ויש מהם בדרך אסמכתא בעלמא וגם כתבו כל הדינים שנפל בהם מחלוקת בקבלתם. וכל הנקרא בשם ישראל חייב להאמין בתורה שבע"פ. ומי שאינו מודה בה הרי הוא בכלל האפיקורסים ומיתתו [בזה"ב[ בכל אדם אין צריך לא עדים ולא התראה ולא דיינים אלא כל ההורגו עשה מצוה גדולה והסיר המכשול כמ"ש הרמב"ם בפ"ג מהלכות ממרים ע"ש וכן כל המכחיש בסתרי התורה ובמעשה בראשית ובמעשה מרכבה המקובלים מפי רז"ל בספרים שחברו בענייני האלהות ודאי שגם הוא נקרא אפיקורוס. שהרי כל אלו הדברים הלכה למשה מסיני הם עם שאר התורה שבע"פ וכמ"ש הרמב"ן ז"ל בתחילת ביאורו על התורה והרמ"ק ז"ל בפרדס ש"א פ"ט עמד בזה וכתב כי יש שני פנים הפן הראשון. הוא מי שלא ידע בהם כלל והאמין באחד הפשוט בלתי ידיעת הספירות כי לא נתגלו לו שערי אורה האיש הזה ודאי אין ראוי שיקרא כופר ח"ו ולא מקצץ בנטיעות ח"ו. דאלת"ה היה מן הראוי שבהיות האדם יודע להבין כשמגיע לחינוך המצות יחנכוהו בענין האמונה בספירות וידיעתן מה שלא מצינו כן ואדרבה אמרו אין מוסרים דברים אלו אלא לצנועים וכו' משא"כ בענין מציאות האל והאחדות וענין תורה מן השמים ונבואת משה ורוב עיקרי הדת. כי בהיות הנער יודע קרוא אביו ואמו יחנכוהו בהם ויגלו לו פשטן של דברים לפי שכלו כאשר יוכל שאת אמנם על האיש הזה יצדק אמרנו עליו שלא זכה לראות מאורות מימיו ולא טעם במתק התורה וצוף אמריה הנעימים. והנה מת באין חכמה ולא ראה בטובה. הפן השני הם אותם אשר יגלו להם ענין הספירות ומציאותם ויכחישום מפני רוע תכונתם כי הורגלו בחכמות חיצוניות ובילדי נכרים ישפיקו ואלו ודאי יקראו כופרים מפני שהם מכחישים פירוש תורה שבעל פה וכו' יע"ש. ובכלל האמונה הוא להאמין בכל דברי רז"ל ואע"פ שיראה באיזה דבר מדבריהם שהוא רחוק וחוץ מן הטבע יש לנו לתלות החסרון בדעתנו ולא בהם. כי כל דבריהם היו ברוח נבואה שהיתה בקרבם ולכן כל המלעיג על שום דבר מדבריהם נענש כדאיתא בעירובין (דף כ"א) ובגיטין (דף נ"ז) כל המלעיג על דברי חכמים נידון בצואה רותחת ובבבא בתרא (דף ע"ג) לגלג עליו אותו תלמיד ע"ש. ואף באותם מדרשים שנחלקו זה אומר בכה וזה אומר בכה אלו ואלו דברי אלהים חיים הם ואין בדבריהם שום דבר לבטלה אלא הכל אמת ושתי הסברות נכונות וכדי שתבין אפרש לך מדרש א' ידוע הוא כי נחלקו ב"ש וב"ה בבריאת שמים וארץ איזה מהם נברא תחילה ב"ש אומרים שמים נבראו תחלה כדכתיב בראשית ברא אלהים את השמים ואת הארץ וב"ה אומרים הארץ נבראת תחלה שנאמר ביום עשות ה' אלהים ארץ ושמים ורשב"י אמר שניהם נבראו בבת אחת שנא' קורא אני אליהם יעמדו יחדיו. הרי ג' דעות חלוקות בענין זה וכלם דברי אלהים חיים הם כי ב"ש אומרים שמים נבראו תחלה דבריהם אמיתיים בעולם הנקודים ששם יצאו הספירות כסדרן חסד תחלה ואח"כ גבורה ואח"כ ת"ת הנקרא שמים ומלכות הנקרא ארץ באחרונה וב"ה שאומרים ארץ נבראת תחלה דבריהם אמיתיים בעולם העקודים כי שם יצתה תחלה מלכות הנקרא ארץ ואח"כ ת"ת הנקרא שמים ורשב"י שאמר שניהם נבראו בבת אחת דבריו צודקים בעולם הברודים ששם נתקנו שניהם יחד כידוע. הרי כי אלו ואלו דברי אלהים חיים הם. גם מחלוקת ר' אליעזר ור' יהושע אם בתשרי נברא העולם או בניסן שורש מחלוקתם הוא על כניסת מוחי זעיר ונוקבה בת"ת של בינה דמר סבר דבזמן הבריאה קדמה בחינת ניסן לשל תשרי ומר סבר להיפך וכלם דברי אלהים חיים הם. כי מר מיירי בסוד הנשמות ומר מיירי בסוד העולמות כמפורש בכתבי האר"י זלה"ה וכן נחלקו רב ושמואל במסכת ברכות מר סבר פרצוף היתה ומר סבר זנב היתה והכל אמת בבחינות שונות כידוע מדרושי האר"י זלה"ה. וכיוצא בזה הוא בשאר העניינים שנחלקו רז"ל הכל הוא אמת ויציב לפי המקום והזמן או העולם והבחינה ודע כי אפי' בדברים שנאמרו בגמרא שנראין דברי מותר ושלא בדקדוק אין הדבר כן אלא יש בהם פנימיות ורמז עצום. כגון הא דאיתא בב"ק (דף ט"ל ב') ת"ר שור חרש שוטה וקטן שנגחו ר' יעקב משלם חצי נזק ופריך רבי יעקב מאי עבידתיה אלא אימא ר' יעקב אומר משלם חצי נזק עכ"ל ומי שלא ידע הסוד שרמזו באמרם רבי יעקב משלם יתמה ודאי ויאמר דקארי לה אמאי קארי לה הלא התירוץ פשוט כי איך יעלה בדעת להבין דר' יעקב משלם חצי נזק אבל האמת הוא שכוונו להעירנו על סוד נסתר ואין כאן מקום לדברים הללו כלל העולה כי כל דברי רז"ל הם אמיתיים ומצודקים באין נפתל ואין עקש. ולא יבין אותם בעצם. אלא מי שמילא כרסו מהקדמות חכמי האמת זלה"ה:
<b>הצעה</b> שניה <b>ידוע</b> <b>הוא</b> <b>ומפורסם</b> <b>הדבר</b> כי סיועים רבים היו להם לרז"ל חכמי המשנה והתלמוד על פירוש דברי תורה וענייני החכמות הרמוזות בה האחד הקבלה שקבלו מפי רבותיהם דור אחר דור עד מרע"ה. עוד היה בהם רוח נבואיי וסיוע אלהי וכמ"ש בפ"ק דבתרא (דף י"ב) מיום שחרב בית המקדש נטלה נבואה מן הנביאים וניתנה לחכמים וכו' תדע דאמר גברא רבה מילתא ומתאמרא הלכה למשה מסיני כוותיה וכו' יעו"ש. ועוד היה להם מדרגה אחת ממדרגות רוח הקדש קראו אותה בת קול כדגרסינן בסנהדרין (דף י"א) ובסוטה (דף מ"ח) ת"ר משמתו נביאים אחרונים חגי זכריה ומלאכי נסתלקה רוח הקדש מישראל ואעפ"כ היו משתמשים בבת קול פעם אחת היו מסובין בעליית בן גוריא ביריחו נתנה עליהם בת קול ואמרה יש בכם אדם אחד שראוי שתשרה עליו שכינה כמשה רבינו אלא שאין דורו זכאי לכך נתנו חכמים עיניהם בהלל הזקן וכשמת הספידוהו אי חסיד אי עניו מתלמידיו של עזרא ושוב פעם אחרת היו מסובים בעלייה ביבנה ונתנה עליהם בת קול מן השמים ואמרה יש כאן א' שראוי שתשרה שכינה עליו אלא שאין דורו זכאי לכך נתנו עיניהם בשמואל הקטן וכשמת הספידוהו אי חסיד אי עניו תלמידו של הלל אף הוא אמר בשעת מיתתו שמעון וישמעאל לחרבא וחברוי לקטלא ושאר עמא לביזא ועקן סגיאן עתידין למיתי על עלמא וכו' ע"ש ובפ"ק דעירובין א"ר אבא אמר שמואל ג' שלים נחלקו ב"ש וב"ה הללו אומרים הלכה כמותנו והללו אומרים הלכה כמותנו יצאתה בת קול ואמרה להם אלו ואלו דברי אלהים חיים והלכה כב"ה וכן בכמה מקומות מהתלמוד תמצא יצאתה בת קול. עוד היתה להם אחר החרבן מדרגה אחרת קרובה לנבואה והוא לדבר פה אל פה עם אליהו ז"ל אשר היה מתגלה אל קצתם הראוים לראותו ולדבר עמו והיה מלמדם דינים ומצות כדאיתא במציעא (דף קי"ד) אשכחיה רבה בר אבוה לאליהו דקאי בבית הקברות של גוים א"ל מהוא שיסדרו בב"ח א"ל גמר מיכה מיכה מערכין וכו' ע"ש ובברכות (דף כ"ט) א"ל אליהו לרב יהודה אחוה דרב סלא חסידא לא תרתח ולא תחטא לא תרוי ולא תחטא וכשאתה יוצא לדרך המלך בקונך וצא ע"כ ובכתובות (דף ק"ו) איתא דרב ענן חיבר ב' ספרים ממה שלמדו אליהו ז"ל אמנם לא היה מתגלה אלא לחסידים כדאמרינן בתלמוד ירושלמי סוף פ"ח דתרומות דהוה אליהו ז"ל רגיל להתגלות לריב"ל ומשום עובדא דעולא בר קושב לא איגלי ליה וצם כמה צומים ואיתגלי ליה אמר ליה ולמסורות אני נגלה א"ל ולאו משנה עשיתי א"ל וזו משנת חסידים ע"ש ובגמ' דילן בכתובות (דף ס"א) איתא אבוה בר איהי ומנימין בר איהי חד ספי מכל מינא וחד ספי מחד מינא מר משתעי אליהו בהדיה ומר לא משתעי אליהו בהדיה וכו' ע"ש וכאלה רבות בתלמוד שהיה אליהו ז"ל נגלה אל החכמים למען יוכלו לבאר דברי התורה וסודותיה כדי להחיותינו בגלות הארוך הזה ולא תשכח מפי זרענו דברי התורה ורזיה ומסתריה. ובפרט אל התנא הרשב"י זלה"ה כי אחר אותו מעשה הידוע בפרק במה מדליקין שנחבא במערה י"ג שנים גדלה מעלתו על כל התנאים חבריו כנז' שם (בדף ל"ג) דמעיקרא כד הוה מקשי רשב"י קושיא הוה מפרק ליה רבי פנחס בן יאיר תריסר פרוקי לסוף כי הוה מקשי רבי פנחס בן יאיר קושיא הוה מפרק ליה רשב"י כ"ד פירוקי ובסנהדרין (דף צ"ח) איתא ריב"ל אשכחיה לאליהו דהוה קאי אפיתחא דמערתא דרשב"י א"ל אתינא לעלמא דאתי א"ל אם ירצה אדון זה (פירש"י אדון הזה השכינה שהיתה ביניהם) אמר ריב"ל שנים ראיתי וקול שלישי שמעתי עכ"ל. הנה המאמר הזה מורה באצבע גודל מעלת הרשב"י שהיה זוכה שאליהו ז"ל היה משכים לפתחו והמעלה הגדולה שבכל המעלות שהיתה השכינה ביניהם כמ"ש אליהו לריב"ל אם ירצה אדון זה והנה אז כשהיה רשב"י נחבא במערה חיבר את ספר התיקונים כמ"ש בתחילתו. וגם שם בדף י"ג נאמר כי אז ניתן רשות לאליהו ולכל נשמתין דמתיבתא עילאה לגלאה לרשב"י רזין טמירין ולפעמים שהיה הרשב"י טועה באיזה דבר היו אומרים לו רבי רבי חזור בך באופן כי עי"ז חזרה קבלת סתרי התורה אל תקפה והדברים ששכחום חזרו ויסדום ואח"כ ר' אבא ושאר תלמידי הרשב"י שקבלו ממנו סתרי התורה חברו מהם ספר הזוהר והתיקונים. ונתחכמו לכתבם באופן שלא יבין דבריהם אלא מי שהוא חכם ומבין ויודע דרכי הקבלה ומי שהוא נעדר הקבלה פה אל פה יהיו בעיניו כדברי ספר החתום כי לא יוכל להבין עפ"י העיון ושיקול הדעת ואח"כ בזמן הגאונים חלקו את ספר הזוהר לפרשיות כל פסוק בפרשה שלו והוסיפו קצת דברים בגליון הספר ואח"כ באורך הזמן נכתבו בפנים כמ"ש האר"י זלה"ה בענין הקדיש. וכן כתב בעל ס' זהרי חמה בפ' וישלח ע"ש ועיין בספר חסד לאברהם עין יעקב נהר ל"ב איך נתחבר ספר רעיא מהימנא גם בזמן הגאונים היה אליהו ז"ל מתגלה לקצת מהחכמים ההם ומגלה להם סתרי התורה כפי כחם ומדרגתם והם היו מוסרים אותם אל תלמידיהם פה אל פה וגם חברו קצת ספרים בכתב כידוע. והראב"ד אחרון הגאונים זלה"ה זכה גם הוא לקבל מפי אליהו ז"ל וכמ"ש בעל עבודת הקדש בחלק העבודה פי"ג וז"ל וכבר קבלו האחרונים מחכמי האמת כי אליהו ז"ל נגלה להרב ר' דוד אב"ד ז"ל ומסר לו מכורות חכמת הקבלה והוא ז"ל מסרה לבנו הראב"ד ז"ל ונגלה גם לו אליהו ז"ל והראב"ד מסרה לבנו החסיד הרב ר' יצחק סגי נהור ונגלה גם לו אליהו ז"ל והוא ז"ל מסרה לשני תלמידיו ר' עזרא ורבי עזריאל ומהם נמשכה להרמב"ן ז"ל אשר ממנו נמשכה אל השרידים הבאים אחריו עד היום. ומה' היתה נסבה שהתגלה אליהו ז"ל אל החסידים ההם כדי שלא תשתכח החכמה מהיחידי סגולה כדי שידעו ליחד את השם ולעבדו באמת אשר הפתח לכל זה הוא החכמה האמיתית עכ"ל גם מהר"מ ריקאנטי ז"ל ובעל ס' מנחת יהודה חייט ואחרים העידו שקבלה היא בידם שנגלה אליהו ז"ל להראב"ד ז"ל ואל תתמה על זה כי באמת אמרו הבא לטהר מסייעין אותו מן השמים וטהרה מביאה לידי רוח הקדש ואיתא בתנחומא הובא בילקוט פ' ודבורה אשה נביאה וז"ל מעיד אני עלי את השמים ואת הארץ בין א"י בין ישראל בין איש ובין אשה בין עבד בין שפחה הכל לפי מעשיו של אדם רוח הקודש שורה עליו עכ"ל ומקרא מלא הוא ועשו לי מקדש ושכנתי בתוכם. כי כל המקדש עצמו ומקשט את נפשו עד שתהיה משכן לתורה ולחסידות ודאי שרוח הקדש תהיה חופפת ומרחפת עליו:
<b>הצעה</b> שלישית <b>יסוד</b> <b>הקבלה</b> <b>ודרכי</b> <b>החכמה</b> האלהית לא כל אדם ראוי לחפש אותם ולהתעסק בהם כי לא כל הרוצה ליטול את השם יבא ויטול וכבר ידוע מאמרם ז"ל בפ' אין דורשין אין מוסרין סתרי תורה אלא למי שיש בו חמשה דברים שר חמשים ונשוא פנים ויועץ וחכם חרשים ונבון לחש וע"ש פירושם וכתב הרמב"ן ז"ל בפ' בראשית וז"ל כתב רבינו שרירא גאון ז"ל שמסרו חכמים אחד לחבירו הכרת פנים וסדרי שרטוטין מקצתן אמורין בסדר פ' זה ספר תולדות אדם ומקצתן בסדר פסוק שלאחריו זכר ונקבה בראם ואין מוסרין סתרי תורה ורזין אלא למי שרואין בו סימנין שראוי לכך וכו' עכ"ד ובמדרש הנעלם פר' בראשית הובא בזוהר חדש (דף י') כתוב וז"ל אמר ר' יצחק אין מגלין סתרי תורה אלא לאדם חכם וקורא ושונה ותלמודו מתקיים בידו והוא ירא שמים ובקי בכל דבר וכו' וברעיא מהימנא פ' נשא (דף קכ"ג) איתא וז"ל ואית נטורין אחרנין כגון נחשים ועקרבים ושרפים. ונטרין ההוא טוב דלא ייעול תמן דלאו איהו ראוי למיעל ואי לאו כל חייביא הוו עאלין ברזין דאוריית' ובגין דא מאן דאיהו חייבא וייעול למנדע רזין דאורייתא כמה מלאכי חבלה דאתקריאו חשך ואפלה נחשים ועקרבים חיות ברא אתקריאו ומבלבלים מחשבתיה דלא ייעול לאתר דלאו איהו דיליה וכו' ע"ש הרי מבואר מן האמור דהפתח העיקרי והראשון ליכנס אל החכמה הזאת הוא החסידות והפרישות מדרכי העולם וכל מי שיבא ליכנס אל החכמ' הזאת בלא תשובה ומע"ט לא יכנס לעולם אל החכמה ולא יבין אמיתותה כי מלאכי חבלה מבלבלים מחשבתו דלא ייעול לאתר דלאו איהו דיליה ולכן החי יתן אל לבו כי לא נברא האדם לעשות רצונו רק לעשות רצון יוצרו ויתגבר כארי לתקן את אשר עוות בעוונותיו קודם שיכנס ללמוד בזאת החכמה. ויקשט את נפשו בדקדוקי המצות והנהגות טובות ובחסידות ויזהר מאד שלא יכשל בעונות שאדם דש בעקביו ולא ימושו מפיו תרי קראי דכתיבין בתורה פסוק ועשית הישר והטוב ופסוק קדושים תהיו. כי הם כוללים המצות ואזהרות רבות שלא נכתבו בתורה וכמ"ש הרמב"ן בפירוש התורה וז"ל בפ' ואתחנן על פסוק ועשית הישר והטוב ולרבותינו בזה מדרש יפה אמרו זו פשרה ולפנים משורת הדין והכוונה בזה כי מתחלה אמר שתשמור מצותיו ועדותיו אשר צוך ועתה יאמר גם באשר לא צוך תן דעתך לעשות הטוב והישר כי הוא אוהב הטוב והישר וזה ענין גדול לפי שא"א להזכיר בתורה כל הנהגות האדם עם שכניו ורעיו וכל משאו ומתנו ותיקוני הישוב והמדינות כלם אבל אחרי שהזכיר מהם הרבה כגון לא תלך רכיל לא תקום ולא תטור ולא תעמוד על דם רעך לא תקלל חרש מפני שיבה תקום וכיוצא בהם. חזר לומר בדרך כלל שיעשה הטוב והישר בכל דבר עד שיכנס בזה הפשרה ולפנים משורת הדין וכגון מה שהזכירו בדינא דבר מצרא ואפי' מה שאמרו פרקו נאה ודבורו בנחת עם הבריות עד שיקרא בכל ענין תם וישר עכ"ל ובפ' קדושים כתב וז"ל התורה הזהירה בעריות ובמאכלים האסורים והתירה הביאה איש באשתו ואכילת הבשר והיין א"כ ימצא בעל התאוה מקום להיות שטוף בזמת אשתו או נשיו הרבות ולהיות בסובאי יין ובזוללי בשר למו. וידבר כרצונו בכל הנבלות שלא הוזכר איסור זה בתורה והנה יהיה נבל ברשות התורה ולפיכך בא הכתוב אחרי שפרט האסורים שאסר אותם לגמרי וצוה בדבר כלל שנהיה פרושים מן המותרות ימעט במשגל כענין שאמרו שלא יהיו ת"ח מצויים אצל נשותיהם כתרנגולים ולא ישמש אלא כפי הצריך בקיום המצוה ממנו. ויקדש עצמו מן היין במיעוטו כמו שקרא הכתוב הנזיר קדוש ויזכור הרעות הנזכרות ממנו בתורה בנח ולוט וכן יפריש עצמו מן הטומאה אע"פ שלא הוזהרנו ממנה בתורה כענין שהזכירו בגדי עם הארץ מדרס לפרושים וכמו שנקרא הנזיר קדוש בשמרו מטומאת המת ג"כ וגם ישמור פיו ולשונו מהתגאל בריבוי האכילה הגסה ומן הדבור הנמאס כענין שהזכיר הכתוב וכל פה דובר נבלה ויקדש עצמו בזה עד שיגיע לפרישות כמו שאמרו על ר' חייא שלא שח שיחה בטלה מימיו ובאלו ובכיוצא בהם באה המצוה הזאת הכללית. אחר שפרט כל העבירות שהם אסורות לגמרי עד שיכנס בכלל זאת הצוואה הנקיות בידיו ובגופו כמ"ש והתקדשתם אלו מים ראשונים והייתם קדושים אלו מים אחרונים. כי קדוש זה שמן ערב כי אעפ"י שאלו מצות מדבריהם עיקר הכתוב בכיוצא בזה יזהיר שנהיה נקיים וטהורים ופרושים מהמון בני אדם שהם מלכלכים עצמם במותרות ובכיעורים עכ"ל. הרי שכתב כי מן התורה אנו מצוים לקדש עצמנו להיות פרושים מן המותרות. וכן כתב בעל כד הקמח באות ק' קדושה ע"ש ועיין בספר שני לוחות הברית (דף נ"ה) שביאר הטעם למה לא הזהירה התורה על זה בפרטיות כל העניינים והוא לפי שהוא בלתי אפשר דבשלמא אם היו כל אנשי העולם שוים במזגם וכל העתות שוות היתה כותבות התורה בהדיא. כזה השיעור תאכל ותדבר ולא יותר אמנם מאחר שלא כל האנשים שוין ולא כל השעות שוות לכן כללה התורה קדושים תהיו כלומר כל מה שתרגיש שהוא מותריי אצלך באיזו פעולה שתהיה תהיה קדוש ופרוש ממנו והעושה כן אינו עושה לפנים משורת הדין אלא הוא דין גמור אל האיש ההוא ע"ש. והנה כל הכתוב לעיל הוא חיוב כולל לכל אמנם החכמים ותופשי התורה נוסף עליהם כמה חיובים בדקדוקי המצות ובהרחקם מן האסורים כאמרם ז"ל בגמרא בכמה עניינים אדם חשוב שאני לכן אמר קהלת ויוסיף דעת יוסיף מכאוב כי בודאי כל מה שתגדל חכמת האדם יתחייב יותר בשמירת התורה והמצות כי תכלית חכמה תשובה ומעשים טובים ולפום גמלא שיחנא כדכתיב וסביביו נשערה מאד וארז"ל בב"ק (דף נ) מלמד שהקב"ה מדקדק עם סביביו אפי' כחוט השערה ומביא מעשה שנענש על זה ע"ש הרי שאף בדבר שהותר לכל העם לחכמים ולצדיקים לא הותר ונענשים עליו גם מההוא עובדא דעולא בר קושב המובא בפ"ח דתרומות בירושלמי מבואר שאעפ"י שהדין הגמור היה מה שעשה ריב"ל עכ"ז נתכעס עמו אליהו ז"ל מפני שלא עשה מדת חסידות גם בזוהר פ' ואלה שמות (דף י"ז) איתא דר' יוסי נפק לארחא והוה רבי אחא בר יעקב נפיק עמיה עד דהוה אזלי שתיק ר' יוסי והרהר במילי דעלמא ורבי אחא הרהר במילי דאורייתא עד דהוו אזלי חמא ר' יוסי חד חויא דהוה רהיט אבתריה אמר רבי יוסי לר' אחא חזית האי חויא דרהיט אבתראי אמר לי' רבי אחא אנא לא חמינא ליה רהיט ר' יוסי וחויא אבתריה נפל ר' יוסי ודמא שתת ונחת מחוטמוי שמע דהוו אמרין רק אתכם ידעתי מכל משפחות האדמה וגו' אמר ר' יוסי ומה על שעתא חדא כך. מאן דמתייאש מיניה על אחת כמה וכמה וכו'. עד וכ"ש תלמידי חכמים דלא בעי קב"ה דיתפרשון מעץ חיים אפי' רגעא חדא עכ"ל הרי מבואר שהת"ח שאינו מדקדק במילי דחסידות נענש והטעם הוא כי בודאי כל הקרב הקרב לממ"ה הקב"ה צריך להיות יותר מזוכך ומטוהר ומקודש מן השאר ואפי' דבר קל נחשב להם לעון והנה הלומדים בחכמת האמת לא די להם שצריכין הם ליזהר בפרישות יתירא ככל האמור לעיל אלא שגם נצטוו על הנסתרות של המצות כדמוכח מהזוהר פרשת אחרי מות (דף ע"ח) דאיתא שם דת"ח המשמש מטתו בחול עובר על מה שנאמר ערות כלתך לא תגלה בגין דאינון ידעין ארחון דאורייתא שאר עמא ההוא דאתגלייא כלתך ממש ע"ש דמוכח דשאר עמא הוזהרו על הנגלות ופשטי המצות לבד כגון ערות כלתך כלתך ממש. אבל הת"ח דידעין ארחין דאורייתא הוזהרו גם על הנסתרות של המצות ופסוק ערות כלתך לא תגלה בא להזהיר להם שלא לשמש מטתם בעת שאין למעלה זווג. וכיוצא בזה הדין בשאר המצות כי זה הוא סוד לעבדה ולשמרה ופירשו רז"ל לעבדה אלו מצות עשה ולשמרה אלו מצות לא תעשה עיין בפרדס שער ל"א פרק ו'. והענין כי מה שבא בתלמוד ובספרי הפוסקים בפירוש המצות הוא הנגלה שלהם שהכל חייבים לקיימו. אמנם הת"ח נוסף לו על זה שהוא מצווה גם על הנסתר שלהם בגין דאינון ידעין רזא דמלה ולפיכך זוכים הם להעשות מרכבה אל הספירות כי כשהאדם מטהר עצמו מכל חטא וידקדק במצוה מן המצות ביותר וירדוף אחריה וידבק בה הוא נעשה מרכבה אל עצם הספירה אשר המצוה ההיא רומזת בפרטות אליה ותהיה נשמתו היכל ובית מנוחה אל השכינה אמנם אם ח"ו אינו מקיים דקדוקי המצות כנז' הנה הוא נענש עליהם והאר"י זלה"ה כתב כי משפטו הוא ככה כשדנין את האדם אחר מיתתו אין מענשים אותו על הדקדוקים הללו אבל כשגיע זמן עלייתו יותר ממה שהיה אז חוזרים ומדקדקים בדינו. כי אף על פי שנתמרק כל צרכו בכדי שזכה למחיצה תחתונה צריך עוד מירוק וזיכוך לזכות למה שלמעלה ממנה וכן בכל פעם שמעלים אותו ממדרגה למדרגה אפילו אחר כמה שנים חוזרים להענישו על מצות ודקדוקים כי כפי גדר העליה כך צריך לדקדק עמו ולכן אין מנוחה לצדיקים בעוה"ב כיון שהם מזומנים תמיד להעלותם ממדרגה למדרגה ואפי' שמואל הנביא אנו רואים שהיה מתיירא מן הדין כשהעלתו בעלת אוב אחר כמה חדשים למיתתו והוא מהטעם הנזכר והנה עתה אעתיק אזהרת האר"י זלה"ה אל כל הבא ללמוד חכמת הקבלה וז"ל מי שאותה נפשו לבא בחדרי החכמה הזו יקבל עליו לגמור ולקיים הנזכר לקמן ולא יבא לו היזק בגופו ובנפשו ובכל אשר לו' הבא ליטהר ולהתקרב ראשית הכל יראת ה' רצוני יראת העונש כי יראת הרוממות הוא יראה פנימית לא יוכל להשיגה רק מתוך גדולת החכמה ועיקר מגמתו בידיעת החכמה יהיה לבער הקוצים מהכרם כי לכן נקראו העוסקים בה מחצדי חקלא ובודאי שיתעוררו כנגדו. ומה גם לפתותו ולהחטיאו לכן יזהר שלא יבא לידי חטא אפי' בשוגג שלא יהיה להם שייכות ולכן צריך לפרוש עצמו מבשר ויין כל ימי השבוע וצריך ליזהר מהקלות כי הקב"ה מדקדק עם חסידיו וצריך להיות זהיר באזהרת סור מרע ועשה טוב ובקש שלום. הסור מרע א' ליזהר בכל דקדוקי המצות לא תעשה ובדברי רז"ל שהם בכלל לא תסור ב' לתקן את אשר עוותו כמו שיתבאר בעז"ה ג' יזהר מהכעס אפילו בשעה שמוכיח את בניו לא יתכעס כלל ד' יזהר מן הגאוה ובפרט בענין ההלכה כי גדול כחו והוא עון פלילי ה' לטבול בכל עת הצורך ו' לקדש, עצמו בשעת תשמיש שלא יהנה ז' לחשוב בכל לילה מה שעשה ביום ולהתוודות. ח' שבכל צער שיבא לו יפשפש במעשיו וישוב אל ה' ט' מיעוט העסק ואם לא יש לו פרנסה כ"א על ידו יכין יום ג' וד' מחצי היום ולמטה בכוונה שהוא לעבוד את קונו י' אזהרת הדיבור שאינו של מצוה והכרח יזהר ממנו ואפילו דיבור של מצוה ימנע בעת התפלה ועשה טוב א' לקום בחצי הלילה ולעשות הסדר בשק ואפר ובכי גדול ובכוונה אשר יוציא בשפתיו ואח"כ יעסוק בתורה כל זמן שיוכל להיות בלי שינה ובלבד שחצי שעה קודם עלות השחר יתעורר לעסוק בתורה ב' ללכת לבה"כ קודם עלות השחר וירויח שיהיה מעשרה הראשונים ג' קודם שיכנס ישים על לבו מצות ואהבת לרעך כמוך כתקנה ואח"כ יכנס. ד' להשלים ק' ברכות צ' אמנם י' קדישין וד' קדושות והסימן צדי"ק. ה' שלא להסיח דעתו מהתפילין בעת התפלה זולת בעמידה שאז אין בה היסח הדעת. ו' שיהיה עוסק בתורה כל היום מעוטף בטלית ותפילין ולא יסיח דעתו רק בעת שעוסק בתורה שאז אין בו משום היסח הדעת ז' לכוין בתפלתו הכוונות שיבואו בעז"ה ח' שישים תמיד בין עיניו שם בן ד' ויזדעזע ממנו באומרו שויתי ה' לנגדי תמיד ט' שיכוין בכל הברכות ובפרט בברכת הנהנין. בקש שלום. שיהיה עמל בתורה פרד"ס ואל יחשוב שיגלו לו רזי תורה בהיותו רק דכתיב יהיב חכמתא לחכימין וגו' וצריך ליזהר שלא יוציא בשפתיו בחכמה הזאת מה שלא שמע מאדם ראוי לסמוך עליו כאזהרת הרשב"י זלה"ה לחבריו בהקדמת הזוהר וע"ש ע"כ אזהרת האר"י זלה"ה וצריך להשתדל לקיימה ולא יפיל ארצה שום דבר מכל דבריו ובשער היחודים הזהיר גם כן מלהקפיד על שום דבר כי כל המקפיד אפילו על סיבה יבטל ההשגה. וראיה מאליהו ז"ל שאמר אף אני איני נגלה על מי שמקפיד. וביותר צריך ליזהר מהקפיד על אשתו אפי' על סיבה וכפי מה שיתרחק מהכעס והקפידה כן תהיה השגתו ואלו הם ב' עמודים גדולים שבכל המדות ואל תשכח. ואחריהן היא מדת ליצנות והשפלות שצריך שיהיה שפל רוח מאד וגם לא יתלוצץ משום אדם. ושתי מדות אלו תלויות זו בזו עכ"ל.
<b>הצעה</b> רביעית <b>יזהרו</b> <b>המשכילים</b> <b>והתלמידים</b> <b>המתחילים</b> ללמוד ולעיין בזו החכמה שלא יטו ימין ושמאל מהדרך אשר אודיע להם פה בקצרה. כי אז יצליחו ואז ישכילו בעז"ה הא' הנה קודם כל דבר יקיים בעצמו מקרא שכתוב הכן בחוץ מלאכתך רצוני שישתדל להיות בקי במקרא עפ"י פשוטה. ובמשנה ובגמרא בקצת פלפול כפי הבנת שכלו ולידע הדינים הצריכים כדי שלא יקרה לו כדרך שקרא לחוזה בככבים הצופה בדברים העליונים ואינו מביט בגומה שתחת רגליו וסופו נופל בשוחה עקומה ומי שאינו בר הכי לא ילמוד כלל זאת החכמה. ויותר יקבל שכר על הפרישה מעל הדרישה הב' שלא ילמוד אותה אלא ממלאך ה' צבאות כדפירשו רז"ל אמנם אם הרב לא נהג עצמו בדרכי היושר והחסידות לא ילמוד ממנו כי יסתכן באמונות הנשחתות כאשר אירע לאנשים רבים ובכלל ההזהרה אל הרב שלא ילמדנה אלא לעובד ה' כראוי. ובזוהר השוו עון המגלה איזה דבר של סוד למי שאינו הגון להוצאת שכבת זרע לבטלה הג' שילמד אותה לשמה לדעת את קולו וליחד במצותיו קב"ה ושכינתיה שהיא העבודה הרצויה לפני בורא כל ולא כאותן החכמים בעיניהם הלומדים זו החכמה כדי להתגאות ולהראות שהם שלמים בכל חכמה ומדע ועליהם אמרו רז"ל בב"ר רב הונא בשם בר קפרא פתח תאלמנה שפתי שקר וגו' יתפרכן יתחרשן ישתתקן. יתפרכן יתחרשן היך מה דאת אמר או מי ישום אלם או חרש:
ואומר והנה אנחנו מאלמים אלומים בתוך השדה ישתתקן כמשמעו הדוברות על צדיק חי העולמים עתק שהעתיק מבריותיו בגאוה אתמהה. בשביל להתגאות ולומר אני דורש במעשה בראשית ובוז אתמהה מבזה על כבודי דא' ר' יוסי בר חנינא כל המתכבד בקלון חבירו אין לו חלק לעוה"ב בכבודו של מקום עאכ"ו ומה כתיב אחריו מה רב טובך אשר צפנת ליריאך ולא לבוזים את מוראך עכ"ל. הד' יזהר להרחיק מדת הדאגה בעת לימודו כי שמעתתא בעיא צילותא ואין לך דבר מונע ההשגה כמו העצבות אמנם המתעצב על עונות ומיעוט ידיעתו מועיל מאד ולכן דבר תורה שלא תבינהו תבכה עליו כל מה שתוכל הה' אמרו רז"ל במסכת ברכות העוסק במעשה מרכבה אינו פוסק אפי' לומר אמן יהא שמיה רבה מברך לכן העוסק בחכמת הקבלה צריך שלא יסיח דעתו מן הענין אשר הוא עוסק עד גמר אותו ענין ואצ"ל שלא יפסיק בשיחה והוא ק"ו בן בנו של ק"ו דאפילו בדברי תורה דעלמא ארז"ל המפסיק בשיחה מאכילין אותו גחלי רתמים שנאמר הקוטפים מלוח וגו' ובפרט אם אמר ליחדא קב"ה וכו' שהוא מפסיק היחוד. הו' צריך שיהיה לימודו באימה ויראה לא מוטה ולא יושב על צדו אלא כעומד לפני המלך ובתיקון מלבושיו כראוי שנאמר הכון לקראת אלהיך ישראל הז' יקיים בעצמו בשעת לימודו קרא דכתיב וגילו ברעדה דהיינו שמחה ויראה יחד השמחה על אשר זיכהו השי"ת לעסוק ברזי התורה דכתיב בהו כבשים ללבושך ואז נקרא בן לקב"ה דזכי לאשתדלא ולמנדע בגנזי אבוהי ובכל רזין דביתיה כברא יחידאי דשלטיה אבוה בכל גנזוי. והאריכו במעלתו בזוהר פ' בהר סיני (דף קי"א ע"ב) ע"ש ובפרקי היכלות דרבי ישמעאל אמרו כל היודע שיעור קומה של יוצר בראשית מובטח לו שהוא בן העוה"ב ובתיקו' (דף קמ"ד ב) מאן דידע שיעור קומה דיליה ירית איהו עלמא דאתי עכ"ל. ומפאת זה יש לו לשמוח על חלקו היראה יען החכמה הזו עליה נאמר ראה לפני מי אתה נכנס למקום להבת שלהבת כמ"ש הרח"ו זלה"ה בריש פירושו למאמר פסיעותיו של אאע"ה ועוד צריכה לו היראה פן יטעה כי ההתחלה בחכמה האלהית מסוכן ומזיק. ובפירוש אמרו רז"ל בס' הבהיר וז"ל א"ר רחומאי מאי דכתיב ודרך חיים תוכחות מוסר מלמד שכל הרגיל במעשה מרכבה ובמעשה בראשית אי אפשר שלא יכשל שנאמר והמכשלה הזאת תחת ידך דברים שאין אדם יכול לעמוד בהם אא"כ נכשל בהם והתורה אמרה תוכחות מוסר אבל באמת זוכה לדרך חיים עכ"ל הרי שאף הרגיל במעשה מרכבה ובמעשי בראשית א"א שלא יכשל בהם באיזו דמיון בלתי צודק וכיוצא עד שיצטרך למרקו בתוכחות מוסר וכ"ש המתחיל במעשה מרכבה. ולפיכך צריך להיות ירא וחרד ויתפלל אל הש"י שיצילהו מהטעות כי לא ימנע טוב להולכים בתמים הח' יזהר מאד שלא יחדש מדעתו שום הקדמה כי החכמה הזו לא ניתנה אל שיקול הדעת ואין החכם יכול לומר בה דבר שלא שמע מרבו ורבו מרבו הלכה למשה מסיני וכדאיתא בזוהר פ' יתרו (דף פ"ו) זה לשונו אמר ליה לא שמענא ולא אימא דהא אוליפנא כתיב וזאת התורה אשר שם משה אשר שם משה אתה יכול לומר דלא שם משה אי אתה יכול לומר עכ"ל וע"ש. גם הר"ח זלה"ה בהקדמת ספר עץ חיים כתב דאין דברים אלו מסורים אל לב האדם כפי שכל האנושי והסברא בהם סכנה עצומה ויחשב בכלל קוצץ בנטיעות ח"ו עכ"ל והאר"י זלה"ה פירש מה שאמרו בזוהר כמה פעמים לא שמעתי ולא אימא דמיירי בין בהולדה הקדמה מחודשת מכח קושיות בין בהמצאת כוונה אפי' אם תהיה מיוסדת על אדני האמת ע"ש נמצאת למד שאין לנו רשות לחדש שום הקדמה שאינה נמצאת מפורשת בספר הקדמונים בעלי הקבלה ולא יועיל חדוד השכל לפלפל בספר הזוהר ובזולתו להוציא הקדמה חדשה מתוך דקדוקים או קושיות. וידוע הוא דאפי' בדרכי הפשט כל דבר המיוסד מכח קושיות הוא בנין בלא יסוד שאם יש תירוץ לקושיא נתרועע היסוד ונפל הבנין ק"ו בעניינים הללו שיבא לקצץ בנטיעות וידבר על ה' סרה. אשר לא יוכל כפרה. אמנם מי שחננו ה' דעה וחלק לו בבינה והוא בקי בהקדמות האר"י זלה"ה ובהקדמות הקדמונים ועל פיהם הולך ומפרש מאמרי הזוהר ומדקדק היטב בלשון המאמר שיהיה דבור על אופניו ודאי שאיש כזה זכותו גדול ולא ידאג לבבו מהשגיאה וטעות כי הרי אף שהמאמר ההוא לא יהיה מיוסד על אותה הקדמה אשר הוא מביא לפרש אותו. מ"מ לא הפסיד כלום מאחר דמה שכתב הוא בנוי על הקדמה אמיתיה ומקובלת:
<b>ויכוח</b> <b>שני</b>
<b>אחרי</b> כן נתן שאלתיאל אל לבו לדעת חכמת הקבלה בשלימותה וברוב תשוקתו לבא עד קיצה ולהגיע אל תכליתה גמר בדעתו לעזוב זמן מה מעיוניו בגפ"ת ובשאר דרכי הפשט. ויסתר באהלו ותהי אמון אצלו שעשועים יום יום הספרים העיקריים שחוברו בזאת החכמה. ומה' היתה שומה כי בזמן מועט חפש באמתחות דעותיה. ומשש את כל כליה. וידבק בהם לאהבה ולא זז מחבבה. עד שקראה חפצי בה האמנם מפני שלמד אותה מתוך הספרים. ולא מפי קבלת הסופרים לא נמלט מכמה ספקות וקושיות בדברים עתיקים ובענינים עמוקים להפקד ממנו כמה הצעות והקדמות הצריכות אל כל הבא ליכנס בפרדס החכמות הרמות. כדי שלא יטעה בהבנת כוונת דברי המקובלים ויבן דרך אורחותיהם וצדק פינותיהם. ואחר היותו נבוך בספקותיו ימים רצופים ופוסח על שתי הסעיפים העיר ה' את רוחו לאמר מדוע אתה יושב לבדך והמון ספקות נצבים עליך הלא אם תרצה להבין החכמה על פי דרכה ומדותיה ולהתענג מזיו שדיה ומנחל עדניה. עשה לך רב כי שיחך עמו יערב והוא ירוה את צמאונך ויאיר את עיניך. כי תבא חכמה בלבך ודעת לנפשך ינעם ובכן קם שאלתיאל וישם לדרך פעמיו וילך לדרוש את ה' בבית מדרשו של יהוידע וכאשר קרב אצלו. פתח פיו וכה אמר לו.
<b>שאלתיאל</b> הנה אנכי בא אליך יהוידע אחי למען תדריכני באמיתך ותשקני מימי בארך מקור מים חיים. בחקירת העניינים האלהיים הידועים ומבוארים אצלך. כי כל יקר ראתה עיניך בצדקתך חייני הורני ולמדני:
יהוידע מה לך איפוא אחי שאלתיאל ומה הדבר הזה אשר ממני אתה מבקש ושואל הלא ממך לא יבצר מזימה. כי ראיתיך שוקד על דלתות החכמה ותמיד אתה מסתופף בצלה והתורה חוזרת על אכסניא שלה. שאלתיאל ידיע להוי לך מלכא כי בהיותי חושק לדעת חכמת הקבלה פרצתי את גדרה. כי נכנסתי ללמוד בה בלי מלמד ומשפיע ובבואי ברוב דבקי ודפקי. הקרה ה' לפני הרבה ספרים מזהב ופז יקרים. ולא שקטתי ולא נחתי עד שיגעתי ומצאתי בהם דברים חשובים ומועילים מאד ואענדם עטרות לי וידעתי נאמנה כי בלעדה לא יוכל האדם להבין עיקר יסודות האמונה ורק מתוכה יבין לידע שהאלוה הוא גבוה מעל גבוה מרוחק מהגשמות ומכל החסרונות ומכלל יחודו הרחקת התוארים מעליו ואיך יובנו התוארים והאברים הכתובים בתורה,. ומתועליותיה לעבדו בלב שלם ובנפש חפצה כי היודע בוראו יעבדנו עבודה אמיתית וע"כ אמר דהע"ה דע את אלהי אביך ועבדהו ובה ימצא האדם כל מיני מוסר השכל. לא יחסר כל בה מההנהגות הטובות עד שהעוסק בה לשמה ממלא לבו יראת שמים ויראת חטא ויוסיף אומץ בעבודה ומתועליותיה ידיעת שמותיו היקרים אשר בספרי הקדש הם מוזכרים ומתועליותיה עוד להבין טעמי המצות וסתרי התורה וסוד האותיות קטנות וגדולות וכתיב ולא קרי וקרי ולא כתיב יסוד החסרות והיתרות באותיות כגון כי ששת ימים עשה ה' את השמים וכן ושמי ה' לא נודעתי להם. כי שניהם בחסרון אות בי"ת לפי פשט הכתוב ורבים כאלה לאין מספר אשר בעלי הפשט גורעין ומוסיפין אותיות ותיבות כדי להבין פשט הכתוב והדברים בעצמם על דרך האמת הם שלמים בלי תוספות וגרעון ומתועליותיה בענין ההשגחה להבין איך הא"ס עם היות שאין בו שום ריבוי משום צד כלל. הוא יודע ומשגיח ביושר הנהגתו פרטי העניינים ומתועליותיה בסודות הנפש לדעת מציאותיה ולמה הוצרכה לבא לעולם הזה להתלבש בגוף. ושכרה וענשה איך הוא ומכלל זה ידיעת סודות הגלגול והעיבור הנפשות ואיך יקומו בגופים שונים בעת התחיה וסוף דבר הנה החכמה הזאת היא באמת אורח חיים ונשמתא דאורייתא להבין אמיתות כוונת התורה ולהשכיל מאמרי רז"ל בהגדות המשבשות את הדעות של הפשטנים. וכל מי שלא ראה אור החכמה הזאת לא ראה מאורות מימיו וכל הפורש ממנה כפורש מן החיים הנצחיים אבל אמנם יש לי בה ספקות רבות אשר בעיקרי האמונה הם סובבות. לא יכולתי לצאת ולבא בהתרתם. מפני קוצר דעתי ועומק דקותם. על כן יצאתי לקראתיך. לשחר פניך ולבקש מלפניך שתאיר מחשכי שכלי וארש"י אר"ש מאפילה ותוציאני לרויה. כי ראיתי בני עליה והנם מועטים המבינים בעצם אמיתות החכמה רק אותך ידעתי נשאת ונתת באמונה לקיים מה ששנינו בספר יצירה הבן בחכמה וחכם בבינה בחון בהם וחקור מהם והעמד דבר על בריו. והושב יוצר על מכונו:
<b>יהוידע</b> שמחתי באומרך לי שאלתיאל אחי כי גדלה תשוקתך בחכמת הרזים. וכי נפקחו עיניך בהקדמות האלהיות עד שזכית להבין ולהורות. תועלת החכמה והכרח לימודה. אבל ממה שאמרת שאתה נבוך בעיקרי האמונה נפשי נאנחה וגנוחי גנחא. כי מתיירא אני שבאו לידיך ספרים וקונטריסים שחברו אנשים חטאים לה' מאוד שמתארים עצמם בתואר מאמינים והם נבדלים מהאמונה האמיתית וממנה רחוקים כי השחיתו והתעיבו לעשות לתורה כונים להעציבה. ויפלו חומה נשגבה ויהפכו ללענה דבשה. תחת חטה יצא חוח ותחת שעורה באשה לכן הודיעני נא באיזה ספרים עסקת ולמדת כי בידיעת סיבת חוליך. יקל למצוא הרפואה:
<b>שאלתיאל</b> המבוכה בעקרי האמונה לא באה לי מפאת הספרים שלמדתי בהם כי הלא הנה הנם ספרי המקובלים האמתיים כת של קודמין זלה"ה וספרי הקדוש האר"י זלה"ה אשר כלם הם ספרים שנתקבלו באומה ישראלית ולא הגיעו לידי מספרי האחרונים שלאחר האר"י זלה"ה זולת ספרי הרמ"ע מפאנו ז"ל:
<b>יהוידע</b> אם כן איפוא מוכרח לומר דחסרון המלמד שיעיר לך על מה שראוי להעיר אל המתחילים ללמוד בחכמה גרם לך הבלבול בדעתך. כי באמת אמרו קדמונינו ז"ל שהחכמה הזאת לא ניתנה לידרש מפי ספרים ומלמדים אלמים כ"א מפי החכמים חיים וקיימים ואיך שיהיה ברר לי ענייני ספקותיך כי לא אמנע עצמי מהעיר אותך בצדק את אשר קבלתי בחכמה הזו מפי סופרים ומפי ספרים כי אני אהבי אהב ומשחרי ימצאונני:
<b>שאלתיאל</b> דעת קונך יש בך בהיותך חולק מחכמתך לאוהבי שמך ודורשי שלומך והנה עת קודם כל דבר אבקשה לדעת איזה ראיה על מציאות האל ית"ש ומה הם העיקרי ושרשי האמונה שאנו חייבים להאמין בעצמותו ית"ש:
יהוידע כבר כתבו החכמים החוקרים באלהיות הרבה ראיות על מציאות האלוה יתברך שמו הן מצד הויית העולם. כי אי אפשר למחדש בלי סיבה שתחדשהו. הן מצד תנועת הגלגל והסדר של הנמצאים ומהם הוכיחו דאי אפשר לעולם מבלי מנהיג ומניע הראשון והוא האלוה ית"ש גם המקובלים הביאו ראיה מנפש האדם. כי דבר מוסכם הוא מכל החכמים שהאדם הוא עולם קטן דמות העולם הגדול כי בו חקוק צורך כל המציאות כלו וא"כ ממנו ראוי ליקח ראיה על העולם הגדול. כי כמו שא"א לעולם הקטן שיחיה ויתקיים מבלי מנהיג שהיא נפשו. כך א"א לעולם הגדול מבלי מנהיג שהוא האלוה. והכי איתא בר"מ פ' פנחס דף רנ"ז ואית למנדע דאיהו איתקרי חכם בכל מיני חכמות וכו' כגוונא דא ברא נשמתא בדיוקנא דיליה דאיתקריאת ע"ש פעולות דילה בכל אבר ואבר דגופא דאתקרי עלמא זעירא וכו' ע"ש הרי שמביא ראיה על הא"ס מאריה דעלמא מהנשמה שבגוף. כי מאחר דסדר השגות הנסתרות הוא מן המאוחר אל הקודם כי מן התחתונים אנו מכירים העליונים הנה גם מן הנפש המשכלת שבאדם השולטות על כל איברי גופו הנקרא עולם קטן יש עדות וראיה על מציאות האלוה השולט על כל פרטי העולם הגדול ומנהיג' כרצונו ית"ש. גם מצינו לרז"ל במדרש תהלים סי' קי"ג שנתכוונו להביא ראיה מהנפש על היות הקב"ה נמצא ומנהיג את העולם וז"ל ברכי נפשי את ה' למה מקלס דוד את הקב"ה בנפש. אמר מה הנפש ממלאה את הגוף כך הקב"ה ממלא את העולם. ומה הנפש סובלת את הגוף כך הקב"ה סובל את העולם ומה הנפש יחידה בגוף כך הקב"ה יחיד בעולמו ומה הנפש אינה אוכלת ואינה שותה כך הקב"ה אינו אוכל ואינו שותה ומה הנפש טהורה כך הקב"ה טהור שהוא למעלה מעולמו. ומה הנפש רואה ואינה נראית כך הקב"ה רואה ואינו נראה אמר דוד תבא הנפש שיש בה כל המדות הללו ותהלל להקב"ה שיש בו כל המדות הללו עכ"ל. הרי שהכריחו מציאות הבורא ואופן הנהגתו את העולם ממה שמצינו בעולם הקטן שהוא הגוף שיש לו מנהיג היא הנפש המנהגת אותו במדות הללו. הא' מה הנפש ממלאה את הגוף וכו' ירצה כי ממציאות הנפש בגוף שאין שום חלק מחלקי הגוף פנוי ממנה. כי היא שולטת בכל הגוף כלו יתבאר לך אמיתת מציאותו על זה האופן אצל העולם כלו. עד שלא יהיה מקום פנוי ממנו ומשלטנותו הב' מה הנפש סובלות את הגוף וכו' ירצה כי הנפש עם היותה מעולה מן הגוף במדרגה רמה לא תמנע השגחתה ממנו בכל חלקיו כך הקב"ה עם היותו מרוחק ונבדל תכלית ההבדל במציאותו ומהותו מן העולם סובל את העולם ומשגיחו ומנהיגו בכל חלק מחלקיו על סדר ההנהגה הנכונה הג' ומה הנפש יחידה בגוף וכו' הורו בזה דהנפש עם היות שהיא פועלת בגוף ע"י אמצעיים מ"מ הם ככלים אצלה להתפשטות הפעולות בגוף כי עיקר הפעולה לא תתייחס באמיתות אלא לנפש בלבד כך הקב"ה יחיד בעולמו כי ממנו נפעלות הפעולות כלם. ואעפ"י שיגיעו אלינו הפעולות על ידי אמצעיים רבים אינם הם עיקר הפעולה כי הם במדרגת הכלים להוציא לפועל ההנהגה האלהית. הד' ומה הנפש אינה אוכלת ואינה שותה רצו בזה כי כמו שהנפש אינה מקבלת תועלת במה שהגוף אוכל ושותה ועכ"ז ע"י אכילת ושתיית הגוף מתמיד חיבור הנפש עם הגוף כך הקב"ה אינו אוכל ואינו שותה שאינו מקבל תועלת משום נמצא ועכ"ז ע"י קיום התור' והעבודה יתמיד השפעתו בעול' כי מטבע הטוב להיטיב אל המוכנים לקבל טובו הה' ומה הנפש היא טהורה. ר"ל בלתי גשמית כי היא כעצם השמים לטוהר נבדלת מכל חמריות ובלתי מתערבת עם הגוף רק היא צורה נבדלת נצבת עליו כעגלון על העגלה או כספן בספינה אשר מנהיג אותה לבד וכבר ימצא בלתה. וימצא עמה. ויבדל ממנו וכמו השמש שמאיר על הגופים השפלים ומחמם אותם ואינו מתעצם עמהם. כך הקב"ה טהור שהוא מסולק מהגשמות ומכל החסרונות ועם היותו מנהיג כל חלקי העולם כנפש העולם אינו מתערב ומשתתף בהם ח"ו. ומ"ש שהוא למעלה מעולמו ר"ל כי אפי' בעולם היחוד אינו מתערב ומשתתף וכמ"ש בתיקונים דף קי"ג א' ע"ש. הו' ומה הנפש רואה ואינה נראית. ר"ל שהיא משגת ורואה כל חלקי הגוף ואין חלקי הגוף משיגים אותה. כי הרוחני ישיג הגשמי והגשמי לא ישיג הרוחני כך הקדוש ברוך הוא רואה ואינו נראה כי הוא רואה, ומשיג כל הנמצאים ואין שום נמצא שיוכל להשיג מהותו לא קודם שנברא העול' ולא לאחר שנברא:
<b>שאלתיאל</b> אמת נכון הדבר כי באמצעות ידיעת הנפש אשר בקרבנו. ואיך היא משתמשת מאברי הגוף כדי להוציא לאור פעולותיה נראה מראות אלקים. ונכריח כמה פנות ועיקרים. וכמו שהבאת ממאמר רז"ל האמנם לפי שהמאמר הנזכר הוא סתום ואינו מוכרח שרז"ל כוונו בו להודיענו העיקרים הנזכר כי כבר אפשר לפרשו באופן אחר הודיעני נא אם העיקרים שאמרת הם מקובלים בפירוש או לו. יען עיקרי האמונה אין ראוי ליסדם ולהמציאם ממאמרים סתומים הסובלים פירושים שונים:
<b>יהוידע</b> אין בזה שום ספק כי כל העיקרים הנז' הם מקובלי' ומפורשים בס' הזוהר ובשאר ספרי המקובלי' שבכתיבת יד ושבדפוס. ואביא לך מקצת דבריהם בלתי אריכות דברים במה שהוא מבואר:
<b>העיקר</b> הראשון שהוא ממלא את כל העולם ואין מקום פנוי משלטנותו. הכי איתא בזוהר פרשה פנחס דף רנ"ז בר"מ וז"ל ומה רבון עלמין לית ליה שם ידיע ולא אתר ידיע אלא בכל סטרא שולטנותיה אוף הכי לית לה לנשמתא שם ידיע ולא אתר ידיע בכל גופא אלא בכל סטר שולטנותא ולית אבר פנוי מינה ע"כ. ושם בדף רכ"ה ע"א איהו סובב כל עלמין ולית סובב לון מכל סטרא עילא ותתא ולארבע סטרין לבר מיניה. ולית מאן דנפיק מרשותיה לבר איהו ממלא כל עלמין ולית אלהא אחרא למיהב ליה חיין הה"ד ואתה מחיה את כלם עכ"ל ופ' בהר סיני דף ק"ט ב' אנת הוא נשמה לנשמות ולית לך נשמה עלך ולא אלהא עלך אנת לבר מכלא ולגו מכלא ולכל סטרא וכו' ע"ש ובזוהר חדש פרשת יתרו דף נ"ה ע"ג לית אתר דלאו איהו תמן לעילא עד אין סוף ולתתא עד אין תכלית וכל סטרא לית אלהא בר מיניה עכ"ל הרי מבואר שם מצוי אחד מחוייב המציאות שאינו צריך לזולתו כמ"ש איהו מחיה לון ולית אלהא אחרא למיהב ליה חיין. והוא שולט בכל הנמצאים דלית מאן דנפיק מרשותיה לבר. ואפילו הנמצאים הגרועים כגון החיצונים מכחו נמצאו וברשותו הם עומדים וכמ"ש בזוהר חדש דף נ"ה ע"ד וז"ל וסטרין אחרנין דאינון מסטרא אחרא כלהו ברשותיה למעבד בהון רעותיה וכו' ע"ש:
<b>העיקר</b> השני סובל את העולם ומשגיחו ומנהיגו הכי איתא בזוהר חדש דף נ"ה איהו סביל עילאין ותתאין ואם הוא יסתלק מנייהו לית לון קיומא ולא ידיעא ולא חיים וכו' ובתיקונים דף י"ג דאנת הוא ממלא כל שמהן ואנת הוא שלימו דכלהו וכד אנת תסתלק מנהון אשתארו כלהו שמהן כגופא בלא נשמתא וכו' ושם דף ג' ע"ב ועלת על כלא נהיר בעשר ספירן דאצילות ובעשר ספירן דבריאה. ובעשר כתות דמלאכיא ובעשר גלגלי רקיעא ולא אשתני בכל אתר עכ"ל הרי שהא"ם הוא יסוד המעמיד ומקיים כל הנמצאים עליונים ותחתונים כי לא לבד המציאם ובראם. אלא שמקיימם ומנהיגם כי אין הבורא כמו האיש הבנאי שבונה את הבית ואין הבית צריך לו לקיומה. אלא הוא ית"ש סבה פועלת וסבה שומרת את העולם שתמיד נותן לכל הדברים המציאות והקיום ולכן אנו אומרים ביוצר דשחרית ובטובו מחדש בכל יום תמיד מעשה בראשית ואלו יסתלק שפעו מן העולם יעדר ויבטל כל מה שיצא למציאות וזה"ס אם רוחו ונשמתו אליו יאסוף יגוע כל בשר יחד:
<b>העיקר</b> השלישי יחיד בעולמו. הענין הוא כי עם היות שהא"ס פועל ע"י הספירות. הנה הוא לבדו העיקר. וכמ"ש בזוהר חדש דף נ"ה ע"ג וז"ל ואיהי ברא כלא בבינה ולית מאן דברא ליה איהו צייר ויצר כלא בתפארת ולית ליה ציור וצייר איהו עביד כלא במלכות ולית מאן דעביד ליה וכו' והאר"י זלה"ה כתב בסא"י ענף ב' דהא"ס האציל וברא ויצר ועשה הכל ע"ש. וכן הוא בשאר ספרי המקובלים הרי דעם היות שהפעולות נפעלות מהא"ס והספירות עכ"ז הוא יחיד בעולמו כי לא יצדק באמיתות ליחס הפעולות אל הספירות כי אם אל המנהיג אותם שהוא הא"ס ית"ש וכמו שהוכחתי בויכוח א' סימן ע':
<b>העיקר</b> הרביעי שאינו מקבל תועלת משום נמצא כדכתיב אם צדקת מה תתן לו או מה מידך יקח וכמ"ש בתיקונים דף ק"ל איהו בריך לכלא ולא צריך איהו ברכאן מאחרא דלית עליה מאן דאשפע ליה עכ"ל ובפרשת פנחס דף רפ"ה איהו מחיה לון ולית אלהא אחרא למיהב ליה חיים הה"ד ואתה מחיה את כלם עכ"ל. ולא לבד אינו נהנה מזולתו אלא גם אינו מתפעל להיטיב ולהשפיע בעבור טענות ותפלות זולתו וכן בכל ענין שיהיה לא נאמר בא"ס שיתעורר מזולתו להשפיע או יסתייע במה שיפעלו התחתונים וכיוצא כי זה לא יצדק כלל. שהרי הוא אינו נפעל מזולתו. ואם נאמר שישפיע ע"י איזה ענין או התעוררות איזה עלול ח"ו הרי מתפעל מזולתו. וכמ"ש הרב בעל ס' אלימה עיין כל ת"א פי"ב ע"ש:
<b>העיקר</b> החמישי שאינו גוף ולא כח בגוף ולא מתערב ומשתתף עם שום נמצא והנה הרחקת הגשמות מהאלוה היא הסכמה אמיתית מכל חכמינו ז"ל מוכרחת מן הסברא ומן הכתובים. אמנם לא הכל יודעים מהו ענין המוגשם ומהו ענין הרוחני הפשוט ולכן רצוני להאריך מעט בענין זה כדי להצילך מהטעות שטועים כמה וכמה אנשי זמנינו. הנה רבים חושבים לדמות האלוה שהוא אור גדול זך ובהיר וכיוצא בחושבם שענין זה אינו גוף והוא תכלית השיבוש והטעות כי האור עם היות היקר שבמוחשים הנה הוא גשמי ואין לך שום דמיון מתדמה שלא יהיה דמות הגוף וכמ"ש האר"י זלה"ה בסוף ספר מבוא השערים כי הכח המדמה שבאדם אינו יכול לצייר רק ציור גשמי וחומרי לא בציור רוחני הנקרא צורה ונפש אבל השכל שבאדם ישיג מציאות הצורה עצמה וישיג החומר כמותו ותכונתו. אך זהו דוקא ע"י כח הדמיון שהוא כלי השכל כי השכל לא יצייר כלל הכמות והתכונה שהם מקרי הגשם עכ"ת דבריו והנה מכאן תלמוד ותדע מהו ענין הפשוט הרוחני ומהו ענין המוגשם. כי כל הנכנס בשכל הוא פשוט בעבור שהשכל אינו גשם. וכל הנכנס במדמה הוא מוגשם. ולעולם לא יוכל ציורו להמלט ממקרי הגשם בעבור שהוא כח גופני ולכן אף הדברים שאינם גשמיים הוא מדמה אותם גשמיים. המשל בזה הנה השכל ישכיל עפ"י טענות וראיות שיש מציאות צורות נפרדות מהחומר. אמנם אם תרצה לדמות בדמיוניך שום צורה מהצורות הנפרדות אפילו שתזכך אותם כל הזיכוך שדמיונך יכול לדמות עכ"ז הרי הוא גוף. ואין ממין המציאות ההוא לא המלאכים ולא הנשמות. ולפיכך לא תשתמש מהדמיון בעניינים הרוחניים כי לעולם לא יראה לך אלא דמויים גשמיים והזהר כשתכוין בשום ספירה מהספירות שלא תדמה בה שום דמיון בכח המדמה אשר לך. שיכניסך הדמיון בהגשמות הספירות והוא טעות גמורה ועון פלילי אמנם תשכיל בשכלך השכלת עניינה ותדמה צורת אותיות השמות שזה מותר לך. אבל המדמה יותר מאותיות מגשים. ודמיון האותיות הוא בהשכלת השכל שהוי"ה זו מורה על סוד ספירה פלונית כידוע מס' הכוונות וכ"כ בס' אלימה עיין כל ת"א פ"ה אמנם בא"ס לא הותר לך לדמות שום דמיון כלל לא דמות אותיות ולא שום דמיון אלא להשכיל בשכלך שיש שכל פשוט ולמעלה מהכל הוא הא"ס ית"ש שלא נדע ממנו כלום. רק שישנו וחוייב מציאותו ולכן הזהר כי כשתשכיל בשכלך שיש אלוה. שיהיה בדרך רצוא לחייב מציאותו בשכלך. ושוב שלא תדמה שום דמיון וציור כלל כי הדמיון רץ אחר השכל ולכן נאמר בספר יצירה ואם רץ לבך שוב לאחור. והזהר היטב בדבר זה כי הוא עיקר גדול באמונה:
<b>גם</b> בכלל העיקר הזה הוא שאסור לחשוב שיש בא"ס שום כח נפשי ח"ו. וכמ"ש הראב"ד ז"ל בתחלת הקדמתו לפירוש ספר יצירה וז"ל והזהר מאד בנפשך כי אמרי הנה נצטיירו בחכמת אלהים. שלא יעלה על דעתך לומר שיש כח נפשי בעילת העלות ח"ו. וכל מי שיעלה בדעתו לומר דבר מכל אלה, אין לו חלק באלהי ישראל ובתורתו עכ"ל. והוא ג"כ מה שאמר ר"מ בפרשת פנחס (דף רנ"ח) וז"ל אוף הכי נשמתא על שולטנותא דכל איברים דגופא אמחיל לה לגבי לאו דאיהי דמיא ליה איהי בעצמה דהוא ברא לה ולית ליה אלוה עליה דברא ליה ועוד נשמתא אית לה כמה שינויים ומקרים וסיבות דאתקריאו לה. מה דלאו הכי למארי כלא בגין דא איהי אדמיא לגביה בשולטנותא דיליה על כל איברי גופא אבל לא במלא אחרא עכ"ל הרי שאין שום דמיון לנשמה עם הא"ס ב"ה כי אם בשולטנותא דילה על כל איברי גופא ובכלל השולטנות הם הששה עיקרים המפורטים במאמר רז"ל אשר אנחנו עוסקים בביאורו אבל במלה אחרא לא אדמיא לגביה לפי שהשינויים ומקרים וכחות שיש לנשמה הם חסרונות שלא ידומה בהם הא"ס ואפילו בדרך משל כי החסרונות יסולקו ממנו מכל וכל וכמ"ש המקובלים שהא"ס הוא שלמות מכל חסרון:
<b>האמנם</b> מה שתמצא בספרי המקובלים שקוראים בשם אור אל פעולות הא"ס והספירות אינו מפני שהם עצמם אור רק מפני שקצר מצע שכלנו בעודנו מלובש בחומר הגוף להשיג מהות ועצם הרוחניים וכן א"א לצייר פעולות הרוחניים היאך הם כדי לתאר אותם בשם אמיתי. לכן כינו אותם בתואר אור כי הוא היקר שבמוחשים. ועוד שיש באור סגולות ועניינים שהוא מתדמה בהם אל הנאצלים הראשון כי האור הוא מתאצל מסיבתו מבלי שיפרד ממנה שהרי אם יתעלה השורש לא ימצא האור כלל משא"כ בשום דבר נברא. דאף שיפרד ממקורו יהיה לו מציאות בעצמו. כגון אם תחתוך האילן ויפרד משורשו מכל מקום ישאר אילן יבש. ואם נתייבש מקור המעין ישארו המים שיצאו ממנו ולא יתבטלו. וכן הוא ברוח אם תמלא הנוד מרוח הנופח ותקשור אותו יפה ישאר שם הרוח אף שיפסק משורשו אבל האור אינו כן. כי אם תסגור החלון שממנו בא אור השמש אל הבית בפתע פתאום יתבטל כל האור שהיה בתוך הבית כמו שנפרד משרשו. הרי מבואר שהאור לעולם הוא קשור בשרשו וסיבתו ולא יפרד ממנו ומפני זה מתארים הספירות בשם אורות כי הם יוצאות ומתאצלות מהשמש האלהי ואינם נפרדות ממנו ח"ו אלא לעולם הנאצל קשור בשרשו ותמיד כח המאציל בנאצל:
<b>עוד</b> יש דמיונות ויחסים לאור עם הדברים הרוחניים. והם כי האור הוא מתפשט ברגע ולא בתנועה. והוא נכנס וממלא כל הגשמים אפי' שיהיה גשם עב וקשה כל זמן שהוא ספיריי יעבור בו האור. ולא יעכבהו דבר אינו מתערב ומתחבר עם שום דבר ואינו משתנה ומתפעל משום דבר. כי אם יעבור האור דרך עששיית ירוקות אדומות לבנות ושחורות לא יתפס באור גוון כלל ולא ישתנה כי מה שנשתנו גווני האור המאיר אל עבר פנים ביתה אין השינוי נקנה באור קנין עצמי וגם האור הוא הממציא כל הדברים גשמיים כי ממנו תוצאות חיים צמיחת הדשאים והויית כמה בעלי חיים ובכללות הוא קיום כל היצורים. כמו כן הספירות ביתר שאת ויתר עז מתפשטות בכל המדרגות. ובלי עירוב ותנועה השתנות והפעולות נכנסות בכל העולמות וממלאות כל הנמצאים רוחניים וגשמיים ועם היותם עומדות ונמצאות עם כלם. אין להם ערך ויחס עמהם. והם מהוות וממציאות ומנהיגות כל העולמות וחלקיהם ופרטותיהם והם קשורות ובלתי נפרדות מהשמש האלהי א"ס. וכמו שטבע האור להאיר לכל אחד כפי הכנסו לקבל כידוע שהגוף החשוך איננו מקבל האור כמו גוף הספיריי. ויש גופים אחרים שלא די שאינו מאירם אלא משחירם. ויש גופים מקבלים מצדו ההמסה. וגופים שמקבלים המקשיות והקרישה כן הוא הדבר בפעולות הספירות כי מה שיש בהם שינוי פעולות אינו מצד עצמם אלא לפי הכנת המקבלים וכמ"ש בזוהר פרשה תרומה (דף קע"ו א') תאנא כולי האי לא אתקרי אלא מסטרא דילן ומסטרא דילן אשתמודע כלא. דהא לעילא כלא בחד מתקלא סלקא לא שני ולא ישתני כמה דכתיב אני ה' לא שניתי עכ"ל וגם רז"ל במדרש על פ' והאלהים יעננו בקול אמרו משה כפי כחו וישראל כפי כחם ע"ש הרי דאם משפיע לזה יותר מזה ובשינוי מזה לזה הוא לפי הכנת המקבל ולא מפני שיהיה שינוי למעלה ונמצאת למד מכל האמור כי מאחר שיש לאור כמה דמיונות עם הרוחניים יכון לתאר ולייחס הספירות ופעולותיהם בשם אורות. וכמו שעשו וכתבו כל המקובלים ולא שהיתה כוונתם לומר שהספירות הם עצמן אורות כי אין הספירות גשמיות ח"ו והאור הוא גשמי. ועיין בספר אלימה עיין כל תמר ששי פ"ג שהביא שם גם כן יחסים וטעמים אחרים זולת אלו הנזכר שבעבורם נמשלו הספירות אל האור:
<b>העיקר</b> הששי רואה ואינו נראה ר"ל שאינו מושג כלל. כי עם היות שאנו יודעים שישנו וחוייב מציאותו מ"מ אין אנו יודעין מה הוא וכמ"ש האר"י זלה"ה בסא"י ענף א' וז"ל הנה נודע כי האור העליון למעלה למעלה אין קץ הנקרא א"ס שמו מוכיח עליו שאין בו תפיסה לא במחשבה ולא בהרהור כלל ועיקר והוא מופשט ונבדל מכל המחשבות וכו' עכ"ל הרי בפירוש שאין הא"ס מושג ונתפס בשום מחשבה ואפילו הספירות אין להם השגה כלל במהותו וכמו שאין האדם מכיר מהות הנשמה שבו. אלא יודע שהנשמה שופע בו. כך אין הספירות מכירות בא"ס אלא הם אליו כגוף אל הנשמה יודעות הם שכחם ושפעם הוא ממנו אבל אינם מכירות בו אלא פעולותיו וזה עיקר האמונה שאין מי שידע אמיתת עצמותו אלא הוא בעצמו מפני שאם נאמר שאמיתה עצמותו ידועה יהיה לו תכלית וגבול וכן אין לחלק השגה זו לחלקים ולומר שיהיה חלק מעצמותו מושג לזולתו. כי יתחייב ריבוי בעצמותו מבחינות שונות חלק מושג וחלק בלתי מושג והוא ית"ש אין בו חלקים ולא בחינות אלא אחדות פשוט בתכלית הפשיטות ולכן אם נאמר שנדע חלק נדע הכל ומי שישיג מקצתו ישיג כלו וזה וזה נמנע הוא:
וזהו שאמרו בתיקונים (דף י"ג) רבון עלמין דאנת הוא חד ולא בחושבן אנת הוא עילאה על כל עילאין סתימא על כל סתימין לית מחשבה תפיסה בך כלל וכו' ובזוהר חדש (דף נ"ה) כל מחשבתין לאן למחשב ביה ולית חד מנייהו דידע לאשגא ליה וכו' הוא תפיס בכל מחשבתין ולית מחשבה ידיעה ביה וכו' ע"ש. וא"ת דבר"מ פרשת בא (דף מ"ב) אמרו כי הטעם שהוצרך להאציל הנאצלים הוא בגין דישתמודעין ליה במדות דיליה. ואם כן משמע שהוא מושג ונודע מהותו על ידי הספירות הא ליתא ודאי כי מה שאמרו בגין דישתמודעין ליה אינה ידיעת מהותו כי זה נעלם הוא ובלתי מושג אחר הבריאה אבל היא ידיעת קצת גדולתו על ידי פעולותיו כי על ידי האצילות נגלה ונודע אלינו עוצם גדולתו והשגחת ממשלתו בכל העולמות וסדור הנהגתו. כי על ידי ספירות יפעול הא"ס השינויים וישגיח בעניינים חולפים ולא ישיגהו מזה שינוי כלל ח"ו. מה שלא היה אפשר בלתי אצילות הספירה. וכן כמה וכמה פנות התורה שא"א להעמיד אותם אלא בהם כאשר ראינו החוקרים כי מפני הרחקת הריבוי והשינוי וההפעלות מהא"ס. נעלם מהם אלהותו ומכחישים השגחתו וכמה עניניים שאין ראוי להעלותם בכתב ולא כאלה חלק יעקב המאמינים במציאות הספירות כי על ידיהם יצדקו ויבנו עיקרי התורה ופנותיה. ומפני זה הוא שאמרו דהוצרך האצילות בגין דישתמודעין ליה כי אפילו השגת פעולותיו והשגחתו לא יושג ולא יתגלה כי אם על ידי הספירות כנזכר. אמנם השגת מהותו הוא נמנע מכל הנמצאים עליונים ותחתונים כי כל השכלת הנמצאים אינה אלא לידע פעולותיו דהיינו שהכתר משכיל להשיג עצמו והנפעלים ממנו באמצעות כח הא"ס השופע בו וכל שאר הנמצאים כמו כן כל השגתם הוא בפעולות הא"ס. ואין מי שיכיר אמיתת הפעולות ומציאותם כפועל עצמו ואחריו ירדו ההשגות כפי רדת הנמצאים וגם הידיעה בחיוב מציאותו יגדל או ימעט כי אנו נדע חיוב מציאותו מהכרח א' או שנים:
והמלאכים יחייבו מציאותו ממאה הכרחיות והמתעלים עליהם מאלף והמתעלים עליהם ממאה אלף. ועוד אנו נחייב מציאותו מכח אלו הפעולות הגשמיות שהם פחותות בערך הנפלאות העליונות והעליונים יחייבו מציאותו מצד הפלאים העליונים והנמצאים המשובחים. ולכן יקבע חוזק דבקותם באמונתם דבקות נפלא בתשוקה חשובה ויתעדנו בהשגה ההיא תכלית עידון. נמצא דעם היות שנשוה כולנו באמונה הכוללת שנדע שיש אלוה לא ישתוו כלם בחיוב ידיעה זו ואינו דומה מי שיכיר הגלגלים והנמצאים הגשמיים לבד. ויכריח מתוכם מציאות האלוה למי שיכיר פרטי הנמצאים של עולם העשיה ועולם היצירה ועולם הבריאה ועולם האצילות ומתוכם יחייב מציאותו יתברך שמו כי זה יחייבנו חיוב נפלא. אמנם השגת עצמותו ומהותו אין מי שישיגנו כלל וכבר האריך בכל זה הרמ"ק זלה"ה בס' אלימה עיין כל חמר א' פ"ג. וכן כתבו כל שאר המקובלים זלה"ה הרי הוכחתי ממאמרי הזוהר כל הששה עיקרים הנזכר. ואתה שאלתיאל ידידי כתבם על לוח לבך כי הם עיקרים גדולים שחייב להא ין בהם כל הבא לקבל עליו עול מלכות שמים. והכופר באחד מהם אין לו חלק באלהי ישראל ובתורתו ולכן צריך להיות בקי בהם ובכל הנמשך מהם:
<b>שאלתיאל</b> נפשי צהלה ושמחה בדבריך המאירים כאור החמה במציאות הבורא ותולה ארץ על בלימה ובשאר העיקרים המסתעפים ממנו שהם פנות התורה והחכמה ועתה אשאלך שתודיעני תכלית כוונתו בבריאת העולמות כי בלי ספק א"א לומר שלריק וללא תכלית פעל הא"ס כלל המציאות ואע"ג שראיתי שהאר"י זלה"ה בסא"י ענף א' עמד על החקירה אני בעניותי לא ירדתי לסוף דעתו כי הוא כתב דסיבת בריאת העולמות היתה לפי שמוכרח הוא שיהיה שלם בכל פעולותיו ובכל השמות של גדולה ומעלה וכבוד. ואם לא היה מוציא פעולותיו וכחותיו לידי פועל ומעשה לא היה כביכול נקרא שלם וכו' ודבריו סתומים לא הבנתי אותם כי לכאורה משמע מדבריו שהא"ס הוא יותר שלם עם העולם. ממה שהוא לבדו. וזה א"א לאומרו כי הלא הא"ס הוא שלם בעצמו ואינו צריך לזולתו כלל כי הוא לא קנה שום שלימות ותועלת משום נמצא וכמו שאמרת בעיקר הרביעי. ולכן נא הודיעני כוונתו:
יהוידע כוונת האר"י זלה"ה היא לומר דתכלית הבריאה היתה כדי להיטיב לזולתו כי להיות שהא"ס הוא הטוב המוחלט אשר ההטבה דבר עצמי לו לכן ברא העולמות כדי להיטיב ולהועיל לזולתו ולפי שעדיין יש לשאול לא ימנע מהחלוקה אם בהגעת התועלת לזולתו היה לו תועלת א"כ הועיל לעצמו בהועילו לזולתו והיה א"כ חסר והבריאה משלמת אותו ואם לא היה לו תועלת בהועילו לזולתו שבה השאלה למה א"כ הועיל וברא העולמות לזה ביאר האר"י זלה"ה דסיבת הבריאה היתה כדי להיות כביכול נקרא שלם בפועל ורצונו לומר שלא היתה הבריאה להשיג תועלת ושלמות שהיה חסר ממנו אלא כדי להוציא לפועל שלמותו והענין כי התכלית בפועל יאמר בשני פנים הא' שפועל להשגת תכלית שהוא חוץ ממנו כגון המשתדל בפעולותיו להשיג עושר וחכמה או איזה שלמות שהיה חסר ממנו ומזה הצד א"א לומר שהיתה תכלית הבריאה שהרי אין הא"ס חסר שום שלמות כי כל השלמיות הם בו והם עצמו בלי ריבוי כידוע וא"כ לא פעל כדי להשיג שלמות שהיה חסר ממנו והצד השני הוא שתהיינה פעולות הפועל לתכלית טבעו ושלמותו כמו איש טוב ונדיב שמטיב לאחרים כפי טבעו הטוב ולא על מנת לקבל תועלת ושבח. ומזה הצד הוא שאמר האר"י זלה"ה שהיתה כוונת הבריאה דהיינו שהא"ס הוא הטוב הגמור אשר כל השלמיות מקובצות וכמוסות בעצמו הפשוט קודם הבריאה ואחר הבריאה ככוחו אז כחו עתה. ורצה לברוא העולמות לא כדי להוסיף שלמות בעצמו כי לא מפני שיש נמצאים נהנין ממנו יוסיף שלמות לעצמו. אלא לפי שכן דרך הטוב והשלם להיטיב ולהשפיע שלמות ומציאות כמו כן רצה לברוא העולמות לתכלית ההטבה והחסד כדי שיהו נמצאים נהנין ממנו שבהיותם מקבלים את טובו ומשיגים גודל שלמותו יקראהו רחום וחנון וכיוצא בשאר השמות והכנויים ויהיה כביכול נקרא שלם. ועתה אחר שביארתי לך כוונת האר"י זלה"ה בתכלית הבריאה שהיא כדי להיטיב לזולתו. תבין ענין עבודתנו לא"ס מה היא. כי מה שאנו מכוונים לתקן ולייחד הספירות ע"י המצוה או תפלה לכשיוכנו לקבל אורו ושפעו. זהו נקרא עבודתו של הא"ס. כי עם היות שהוא ית"ש אינו מקבל תועלת מן העבודה. מ"מ כיון שכל חפצו הוא להיטיב לזולתו ולכן המקשר והמייחד המדות והספירות ע"י התורה והמצוה והתפלה וגורם שיתוקנו ויוכנו לקבל שפעו וטובו. ההוא יקרא עובד לאלוה כי אין האלוה נעבד מצד התפלה והמצוה. אלא מצד התקרבות המדות והספי'. יען בזה יוכנו לקבל שפעו ולהשפיעו אל התחתונים שהוא הוא תכלית הבריאה להיטיב כנזכר. וכבר האריך בזה הרב בעל ספר אלימה עיין כל ס"ב ופרק י"ח ע"ש:
<b>שאלתיאל</b> א"כ שהבריאה היתה לתכלית ההטבה והחנינה. כי מטבע הטוב להיטיב לזולתו קשה. למה לא היה העולם קדמון. הלא הטוב ראוי שיהיה מטיב תמיד:
יהוידע עם היות שלו לבדו נתכנו עלילות ואין לנו השכלה בידיעתו כדי לידע מה טעם לא רצה שיהיה העולם קדמון. עכ"ז נוכל לומר כי חפץ בחדושו יותר מבקדמותו כדי ליישר שכלנו שנדע שהוא בראו ושהוא לבדו מחוייב המציאות ואלו היה העולם קדמון היו חושבים הנמצאים שהם מחוייבים ממנו כהתחייב האור מן השמש אשר אין בידו שלא להאיר מה שא"א לומר כשנראה שהעולם מחודש שעל כרחך לומר שהוא ית"ש עלה נצחית וקיימת וכל העולמות והנמצאים הם עלולים ממנו ומעשה ידיו כלם ולא פעל אותם בטבע וחיוב כ"א ברצון שהרי בראו בעת שרצה. גם בראותנו שאין העולם קדמון מוכרחים אנו לומר שהוא ית"ש אינו צריך לעולמו שהרי אינו קדמון כקדמותו וסוף דבר לתכלית ההטבה והחנינה עצמו ראתה חכמתו ית"ש כי יותר טוב הוא שיהיה העולם מחודש לא קדמון כדי להועילנו ולזכותנו להצילנו מכמה טעיות ושיבושים אשר נוקשו ונלכדו בהם מאמיני הקדמות הסותרות כמה מהפנות מתורתנו הקדושה:
<b>שאלתיאל</b> לשון חכמים מרפא להשקיט רעיוני הלבבות וטרדת המחשבות המבקשות לדעת מדוע לא היה העולם קדמון כקדמותו. אבל עדיין יש לשאול שהיה יכול לברוא אותו קודם העת שבראו ויחוננו מטובו זמן יותר ארוך וראיתי בסא"י ענף א' מה שכתב האר"י זלה"ה להשיב על על זו החקירה. אבל אינו מספיק כי הוא ז"ל אמר כי קודם שיתפשטו וישתלשלו העולמות העליונים לא היה אפשר שיברא העוה"ז ותכף שנשתלשלו נברא העוה"ז ונמצא שלא היה אפשר להקדים או לאחר בריאת העוה"ז עד כאן תורף דבריו וזו אינה תשובה כי עדיין יש לשאול מדוע לא נאצלו קודם לכן. העולמות העליונים ובזה יברא העוה"ז קודם הזמן שבראו באופן כי אעיקרא דדינא פירכא:
יהוידע דברי האר"י זלה"ה בטעם זה שכתב שלא היה אפשר להקדים או לאחר בריאת העוה"ז הם ממש דברי רז"ל בב"ר פ"ט וז"ל ר' תנחומא פתח את הכל עשה יפה בעתו בעונתו נברא העולם לא היה העול ראוי להבראות קודם לכן א"ר אבהו מכאן שהקב"ה היה בונה עולמות ומחריבן בונה עולמות ומחריבן ע"כ. הרי דרבי תנחומא סתם דבריו שהעולם בעונתו נברא ומכאן למד רבי אבהו שהיה בונה עולמות ומחריבן שהוא סוד בריאת העולמות העליונים כידוע מכתבי האר"י זלה"ה בסוד שבירת הכלים:
וביאור דבריו כי מאחר שעוה"ז בעונתו נברא מוכרח לומר שקודם לו היה בונה עולמות אחרות עד שהגיע ההשתלשלות לבריאת העולם הזה וזהו ממש תשובת האר"י זלה"ה על זמן בריאת העוה"ז אמנם על זמן העולם הראשון שהוא עולם אד"ק מדוע לא נאצל קודם לכן. לא השיב כלום האר"י זלה"ה כי לא רצה להרחיב הביאור בזה הענין בכל הצורך מפני מ"ש רז"ל כל המסתכל בד' דברים ראוי לו שלא בא לעולם וכו' וכמו שהקדים בתחלת דבריו אבל כדי להוציאך מן המבוכה אפרש לך כוונתו באר היטב דע כי קודם בריאת שום דבר כשהיה האל ית"ש לבד לא היה אז מציאות זמן כלל שהרי הזמן בפני עצמו אין לו מציאות. כי הוא מקרה ודבק ונמשך אחר תנועת איזה דבר שנתהווה והולך והווה שהוא נופל תחת הזמן ויתבחנו בו שלשה הבדלי הזמן שהם העבר והווה. ועתיד כי בהכרח יש לו היום יותר זמן ממה שהיה לו בזמן שנתהווה אמנם כשעדיין לא היה שום דבר אלא האל ית"ש לבדו הנה אז לא היה שום זמן. דאם תאמר שאז היה זמן וכמו שהאל ית"ש אין לו ראשית כך הזמן אין לו ראשית נפלת בשוחה עמוקה כי נמצאת אומר שהאל ית"ש נמשכת הוייתו בכל יום ויום ומשתנה בתנועה זמנית שיהיה היום יותר זקן מאתמול וזה אינו אמת כי הוא קיים תמיד על ענין אחד קודם שנברא העולם ואחר שיכלה העולם ולא ישנהו הזמנים וזה"ש רז"ל בסוף פ"ק דיבמות על פסוק נער הייתי גם זקנתי מאן אמריה אילימא קב"ה מי איכא זקנה קמיה אלא דוד מי קשיש כולי האי אלא שר העולם אמרו. הרי בפירוש דקב"ה לא יתואר בזקנה. כי הזמן לא ישנהו כלל ואעפ"י שהוא היה והוא הווה והוא יהיה מ"מ אין לו יחם עם הזמן כי ההיה שלו לא עבר וההווה שלו אינו רגע והיהיה שלו אינו עתיד וז"ל הרמב"ן ז"ל בפ' שמות דף מ"ה ע"א ועוד דרשו ר' יצחק אמר א"ל הקב"ה למשה אמור להם אני שהייתי. ועכשיו אני הוא ואני הוא עתיד לבא לכך דרשו כאן אהיה ג"פ וביאור דעת ר' יצחק כי בעבור שהזמן העובר והעתיד כלו בבורא בהווה כי אין חליפות וצבא עמו ולא עברו מימיו כלום לפיכך יקרא בו כל הזמנים בשם אחד מורה חיוב המציאות עכ"ל. הרי שאין בבורא זמן לא עבר ולא עתיד וכן כתב בעל ספר עשרה מאמרות במאמר אכ"ח ח"א סימן י"ו יעו"ש. והוא פלא מפלאי אחדותו הפשוט שהוא אחד קיים בלי התפשטות הויה זמנית. נמצא שמוכרחים אנו להודות שהזמן התחיל אחר הבריאה ואע"פ שהאדם חושב ומדמה בדעתו דקודם הבריאה היה המשך זמן שאין תכלית לו. ודאי שאילו כן רק הוא דמיון כוזב שהדמיון מדמה שהיה אז זמן אעפ"י שבאמת אינו כן וכבר ידוע וכתבו ג"כ האר"י זלה"ה בסוף ספר מבוא השערים כי כח המדמה שבאדם ידמה לפעמים שקר ודברים שאינם אפשריים. כגון שיצייר וידמה שיש אדם שראשו בשמים ורגליו בארץ ושספינת ברזל תרוץ באויר וכיוצא מהנמנעות וכמו הוא בענין שלפנינו כי אותו המשך שהיה קודם הבריאה הדמיון יצייר בו עבר ועתיד והשכל מחייב שאין זה אמת כי א"א שיפול עליו ית"ש שום שינוי זמניי וכמו שכתבתי ולפי שהבנת דבר זה קשה איך יצוייר משך קודם הבריאה בלי קודם ומתאחר לכן אסרו חז"ל להסתכל מה למעלה מה למטה מה לפנים ומה לאחור ומטעם זה גם הרב זלה"ה לא רצה להעמיק בחקירה זו ולהרחיב הדבור. כלל העולה דכיון שלפי האמת לא היה הזמן בהיות הא"ס לבדו. אין מקום כלל לשאול אעיקרא דדינא מדוע לא האציל את א"ק קודם הזמן שהאצילו שהרי קודם שהאציל את א"ק אין שם קודם כי קודם ואחר הם ממשיגי הזמן ואז לא היה זמן ולא יאמר בו קודם ואחר אלא בהעברה ובהקל מן הלשון הרי ביארתי לך כוונת האר"י זלה"ה בסתימת דבריו וכן תמצא שכתב בהדיא תלמיד תלמידו הוא הרמ"ע מפאנו ז"ל בספרו יונת אלם פ"ב שאין זמן ולא סדר זמנים בהשכלות העמוקות האלה ע"ש ועוד כתב בכמה מקומות מספרו הנזכר ומהם בפי"ב וכ' ופ' דגם הספירות דאצילות הם למעלה מסדר זמנים ואין בהם קדימה זמנית ע"ש. וכן כתבו שאר המקובלים בפירוש דכל מה שאנו אומרים שעלה ברצונו קודם זה ואח"כ פעל זה וזה אחר זה וכו' איני אלא הוראת הסדר וקדימתו בלימוד או בטבע ובסיבה וכדי שנכלכל דברינו במשפט שיוכל השומע להבינם ולהכילם ולצייר איכותם בשכלו. לא שנרצה במחשבותיו ופעולותיו קדימת זמן כי הם למעלה למעלה מסדר זמנים וברגע היו המחשבה והפעולה שרצון וחפץ ה' בדבר היא הוייתו נמצא א"כ דאפילו בספירות אין שם מציאות הזמן ממש ולא יקשה לפי זה מ"ש רז"ל דהתורה קדמה לעולם אלפים שנה כי אין כוונתם על קדימה זמנית וכדפירשו באי דרא רבא דף קכ"ח דכתר הוא התורה שקדמה לעולם שהוא ז"א אלפים שנה שהם או"א כידוע, ואין כאן מקום להאריך ותן לחכם ויחכם עוד:
<b>שאלתיאל</b> זה התירוץ נכון הוא מאד ובפרט שהוא מיוסד על הקדמה אמיתית ומקובלת שהזמן העבר והעתיד כלו בבורא בהווה כי אין חליפות וצבא עמו וא"כ אין שייך לשאול למה לא האציל העולם העליון והראשון קודם לכן. כי אין שם קודם מאחר שלא היה אז זמן. וכ"ש שהשאלה בטלה עם מ"ש המקובלים דאפילו בספירות אין שם קדימה זמנית. והנה עתה אם טוב בעיניך אערוך לפניך ספקות אחרות וקושיות שיש לי בחכמה הזאת:
<b>יהוידע</b> דבר כל מה שתרצה כי שומע אנכי. וזה חפצי ורצוני לפלפל ולחקור באמרי בינה כדי לקיים נשאת ונתת באמונה:
<b>שאלתיאל</b> ידוע הוא שהא"ס הוא פשוט בתכלית הפשיטות ולא יאמר בו שום הרכבה וריבוי ח"ו כמו שהוא מוסכם מכל המקובלים ומאחר שכן למה כתב האר"י זלה"ה בתחילת ספר אוצרות חיים וז"ל כשעלה ברצונו הפשוט להאציל הנאצלים וכו' והלא אם נאמר שיש לו רצון נמצא שהוא מורכב מעצמותו ורצונו כי הרצון הוא דבר נוסף על המהות כידוע ועוד דהרצון הוא אחד מכחות הנפש שאסור לחשוב שישנם בא"ס וכמ"ש הראב"ד ז"ל בתחלת הקדמתו לפירוש ספר יצירה דכל מי שיעלה בדעתו לומר שיש כח נפשי בעלת העלות אין לו חלק באלהי ישראל ובתורתו ע"ש. גם הרב המקובל ר' עזריאל ז"ל שקבל מפי הרב החסיד ר' יצחק סגי נהור בן הראב"ד ז"ל כתב וז"ל דע כי אין סוף אין לומר בו לא רצון ולא חפץ ולא כוונה ולא מחשבה ולא דיבור ולא מעשה אעפ"י שאין חוץ ממנו ואין לומר בו שום דבר שיראה ממנו שהוא מוגבל. כי כל מוגבל משתנה ואין אצלו לא שינוי ולא חידוש ולא חילוף עכ"ל. הרי שאין בא"ס רצון. ואיך כתב האר"י זלה"ה כשעלה ברצונו וכו':
<b>יהוידע</b> מר אמר חדא ומר אמר חדא ולא פליגי כי האר"י מיירי בצד השלימות שיש ברצון ור' עזריאל מיירי בצד הגריעות שיש ברצון והענין כי הן אמת ויציב הוא מה שאמר ר' עזריאל שאין לתאר הא"ס בתואר רצון וכיוצא מפני שאלו התוארים מורים שינוי וחסרון. שהרי מהות הרצון בנבראים מורה שינוי פעם רוצה ופעם לא רוצה וגם מורה הרכבה וריבוי כי ענין הרצון הוא דבר נוסף על המהות. וזה המין של רצון ודאי שלא ימצא בא"ס כלל כי הוא פשוט אין ריבוי בו כלל ואינו משתנה כלל. והחושב שיש לו רצון על זה הצד המורה חסרון אין לו חלק באלהי ישראל ובתורתו וכמ"ש הראב"ד ז"ל אבל אין כוונתם לשלול מהא"ס הרצון מהצד המורה שלימות ושבח כגון לומר שהוא ית"ש פועל ברצון שזהו שבח ושלימות שהרי הפועל היותר משובח הוא הפועל בכוונה ורצון ושלימות העלול בהכרח צריך שימצא בעילה אשר מעצמה המציא אותו ואי לא תימא הכי נמצאת אומר שהוא מוכרח במעשיו שפועל בלי רצון וזה הוא גריעות וחסרון גדול ונפל היסוד מוסד ומקובל בפי הכל שהא"ס הוא מסולק מכל החסרונות וגם הרב עזריאל ז"ל עצמו כתב שם שהא"ס הוא שלמות בלתי חסרון וא"כ מוכרחים אנו ליחס לו תואר הרצון מהצד המורה שלמות ושבח. ולסלק ממנו הרצון מהצד המורה גריעות וחסרון ולזה האר"י זלה"ה כשבא להודיענו שהפועל האלהי נעשה על צד החפץ והרצון לא בטבע וחיוב אמר כשעלה ברצונו הפשוט להאציל וכו' כי באומרו כשעלה ברצונו הודיענו שהא"ס פועל ברצון לא בהכרח או במקרה ח"ו. ובאומרו הפשוט רומז לנו שאין כוונתו לייחס לא"ס רצון נוסף על המהות וגם לא רצון משתנה. אלא רצין פשוט דרצונו הוא עצמותו הפשוט בלי שינוי וריבוי כלל ועיין בספר אלימה עיין כל ח"ב פ"ו:
<b>שאלתיאל</b> כן דברת ויפה פירשת לפי סברת הקדמונים והרמ"ק ז"ל וגם לפי פשט לשונו של האר"י זלה"ה דמשמע מדבריהם כי מה שיחסו תואר רצון פשוט אל הא"ס אינו אלא להודיע שהוא פועל ברצון. אמנם הרמ"ע ז"ל ודאי שלא לכך נתכוון כי בפירוש כתב שהרצון הוא המתואר בתואר א"ס ובעל הרצון קודם אליו. נמצא לפי דבריו כי הרצון ובעל הרצון הם שני נמצאים אלא שלא ירדתי לסוף דעתו ולכן באר לי כוונתו יפה:
<b>יהוידע</b> מה שכתב הרמ"ע ז"ל בענין הרצון ובעל הרצון אינו שייך כלל אל הענין שבו אנו מדברים כי בודאי הגמור גם הוא מודה שאין הרכבה וריבוי באלוה ח"ו וכמ"ש בספריו ואין בזה שום ספק כי החולק על זה אין לו אלוה והוא כופר בעיקר אמנם ביאור דברי הרמ"ע ז"ל הוא דס"ל שיש בעל הרצון שהוא העליון שאין למעלה ממנו ובו אין אנו רשאין לדבר כל עיקר ולא לתאר אותו אפי' בתואר א"ס כי אין שום שם ותואר יכול להלמו כלל לא בדרך חיוב ולא בשלילת הפכו אלא דומיה תהלה. אמנם רצונו הוא הנקרא א"ס שהוא רצון קדום מיוחד תמיד עם בעל הרצון כי הוא שמו ולבושו. ובי היה סוד הצמצום. לא בבעל הרצון כמו שכתב בספר פלח הרמון ש"ד וביונת אלם פ"ב ע"ש. ותבין בהדיא שזו היא כוונתו והנה דע כי דבר זה הוא מחלוקת בין המקובלים כת של קודמין ז"ל כי רבים מהם כתבו שהכתר אין לו התחלה אלא הוא קדמון כקדמות הא"ס והוא מתייחד עם הא"ס ולבוש אליו ונקרא שמו של הא"ס ואסמכוה אמה דאיתא בפרקי ר"א עד שלא נברא העולם היה הוא ושמו לבד פי' הוא הא"ס ושמו הכתר וכמו שתמצא בפרדס ש"ג פ"א וכתר לאו דוקא אלא כוונתם על העלול הראשון ולפי שבזמנם לא היה להם רשות לפרסם מהחכמה רק מהספירות ולמטה לפיכך קראו אל העלול הראשון בשם כתר עליון והרמ"ע ז"ל קראו בשם רצון ואל הקדמון בהחלט קרא בעל הרצון כמ"ש בספר יונת אלם פרק או"ב ובספר פלח הרמון שער ד' פרק בג"ד ע"ש והנה הרמ"ק ז"ל שם בפרדס הגם שכתב דבעלי סברא זו הם בעלי תריסין מ"מ כתב שאין ראוי להאמינו ועוד כתב שם בפרק ג' שהנותן קדמות אל שום דבר זולת הא"ס הרי זה מאמין בשניות ע"ש גם בספר אלימה עיין כל ח"א פ"ו וח"ג פי"ב הזהיר מאד על זה שלא לצייר שום נמצא קדמון זולתו כלל ועיקר. שאם תתן קדימת לשום נמצא מבלעדיו הרי אתה מכלל המאמינים בקדמות ושניות ע"ש הן אמת כי לע"ד נראה שיש להשיב על קושיות הרמ"ק ז"ל דקושית השניות לא קשיא כי אין האלהות מצד היותו קדמון כ"א מצד עוצם מעלתו שהוא הממציא ומקיים כל הנמצאים והכל צריכין אליו והוא אינו צריך לזולתו. וכיון שכן המאמין בקדמות הרצון לא יאמין בשניות ח"ו. שהרי הכל מודים דבעל הרצון הוא מחוייב המציאות מעצמו וכמ"ש שם ביונת אלם לחייב מציאותו באימה וכו' וידוע דרושם מחוייב המציאות ר"ל דהוא אינו צריך לזולתו וכל מה שזולתו צריך אליו.
<b>גם</b> בספרו מאה קשיטה סימן כ"ב כתב וז"ל באופן כי מלת ברוך אינה צודקת ברוצה כל עיקר וכבר ידעת כי שם העצם אנו מפרשים אותו שם לעצם האלהות סוד ההנהגה לא לעצם האלוה המנהיג העליון חלילה ועם זה מבואר כי כל הברכות כלם תוארים לשם הנכבד והנורא הזה (פירוש הוא הרצון הקדום) והוא והם מושפעים מבעל הרצון עכ"ל הרי שכתב שהרצון הוא מושפע מבעל הרצון עוד כתב שם בסימן ל"ב וז"ל ובכל ההודאות והתפלות ושפתי רננות נזכירה מדות הספירות ופעולתן הם שמותן וכנוייהם שכלם נתלין ברצונו כמו הענפים בשרשם ונכוין לבעל הרצון ברעותא דלבא כי אין שם ושבח ואות ונקודה וטעם בכל התורה כלה יספיק אפילו לרמוז אלא רק עוברי משכיות לבב הבאמו ותטעמו בחיוב ממשלתו והשגחתו וכו' עכ"ל. הרי מפורש נגלה בדברי הרמ"ע עצמו דבעל הרצון הוא המשפיע מושל ומשגיח בכל הנמצאים עליונים ותחתונים ולכן אין מקום להקשות אליו קושית אמונת השניות וכמו שביארתי גם קושית הקדמות לא קשיא להו מאחר דהם סומכים על מאמר רז"ל דקודם שנברא העולם היה הוא ושמו בלבד דמוכח להו שכוונו רז"ל לומר שהשם הוא קדמון כקדמוהו:
<b>שאלתיאל</b> מאמר רז"ל דקודם שנברא העולם היה הוא ושמו בלבד אינה ראיה מכרחת להאמין בקדמות השם כי רבים מהמקובלים מפרשים המאמר ההוא בפנים שונים וכלם הם על התפשטות האצילות ועוד לפי גרסת מקצת המקובלים שהוא ג"כ גרסתנו בפרקי ר"א כ"ג שכתוב עד שלא נברא העולם היה הקב"ה ושמו בלבד ע"כ מוכח שא"א לפרשו כדברי הרמ"ע ז"ל וההולכים לשיטתו שהרי תואר הקב"ה לא יכון לאומרו במחוייב המציאות בפשיטות זולת ע"י ספירותיו כידוע לכן הודעני אם יש להם ראיות אחרות:
יהוידע גם מביאים ראיה ממקצת מאמרי הזוהר וגם הם אינם ראיה ברורה ומכרחת כי יש לפרש המאמרים ההם בפנים שונים הפך פירושם:
<b>שאלתיאל</b> מה טוב חסדך להודיעני כל החילוקים והשינוים שיש בין שתי הכתות כנז' רצוני לומר בין הרמ"ע והרמ"ק ז"ל בענין האלוה:
יהוידע אין ביניהם מחלוקת רק בענין הקדמות כנזכר אמנם בענין האלוה הכל מודים דהא"ס העליון אשר אין למעלה ממנו המתואר בפי הרמ"ע ז"ל בתואר בעל הרצון הוא האלוה האמיתיי המנהיג ומחיה הכל ומושל בכל ובלתו אין שום פעולה כי הכל צריכין אליו והוא אינו צריך לזולתו ואין כח לשום נמצא להטיב ולתת מבלעדיו ואליו אנו מתפללים ברעותא דלבא וכל זה הוא מוסכם ומקובל מכל החכמים המקובלים אין גם אחד מחכמי האמת והצדק שיחלוק על זה ח"ו. כמפורש למדקדק בדבריהם:
שאלתיאל א"כ הוא למה כתב הרמ"ע ז"ל שאין ליחס תואר סיבה ראשונה אל בעל הרצון כ"א אל הרצון וכמ"ש בספר פלח הרמון ש"ד פ"ד וז"ל אחת דבר אלהים עליון שאין ברצונו ית' מספר כלל ורצונו הוא הנקרא א"ס כמו שביארנו והא"ס סיבה ראשונה אל כל הנמצאים שאין סיבה למעלה הימנו כי אין אנו רשאין ליחס תואר סיבה למעלה מרצונו אלא בשיתוף רצוני שהוא המתואר בסיבת כל הסיבות וכל כיוצא בזה והאמת שהוא ורצונו אחד עכ"ל:
<b>יהוידע</b> תמוהים הם דבריך. וכי מפני שלא רצה הרמ"ע ליחס תואר סיבה ראשונה אל בעל הרצון תחשוד אותו באמונת האלהות אבל אפרש לך טעמו להצילך מן הטעות ידיע להוי לך כי כמו שנחלקו חכמי המחקר על מניע הגלגל הראשון העליון אם הוא האליה עצמו או אם הוא עלול ממנו כמו כן נולד זה המחלוקת בין המקובלים על המניע הספירות ומתלבש בהם כנשמה בגוף. כי לפי דברי הרמ"ק ז"ל ודעמיה המניע הראשון הוא האלוה עצמו מחוייב המציאות ולפי דברי הרמ"ע ז"ל ודעמיה אינו האלוה עצמו כ"א עלול ממנו דהיינו רצונו. ועתה תדע הטעם למה הרמ"ע ז"ל ברח מלייחס תואר סיבה אל בעל הרצון אלא בשיתוף רצונו. והוא לפי כי כל סבה היא מחוברת אל עלולה ומתפשטת בפנימיותה בעצם. ולפיכך אל הרצון נאה לתאר סבה ראשונה כי לפי דעתו היא נשמה פנימית בספירות. אבל לא אל בעל הרצון כיון שהוא אינו מתלבש בספירות ומ"מ כיון שבעל הרצון הוא מתייחד ברצונו כידוע והיא הקדמה מקובלת מכל המקובלים שלעולם כח המאציל בנאצל כדי להיות הנאצל בקיומו וכדי לפעול ולהשפיע. ואם בנאצלים יש להם חק טבעי הזה בין העילה והעלול מכ"ש שימצא זו הסגולה ביחוד בעל הרצון עם הרצון. לכן בשיתוף רצונו יתואר בסיבת כל הסיבות. כי ע"י כחו המתייחד ברצונו הרי הוא נמצא בכל הנמצאים:
<b>שאלתיאל</b> אין לנטות ימין ושמאל מכל מה שאמרת. כי מוכרח הוא לומר שאין חילוק בין שתי הכתות הנזכר. כ"א על קדמת הרצון הרמ"ע ודעמיה ס"ל דיש מצוי א' שהוא הרצון קודם והוא המתואר בתואר א"ס ולמעלה ממנו בעל הרצון שהוא עלתו. וכל הפעולות פועל אותם הרצון בכח בעל הרצון המיוחד בי תמיד. והרמ"ק ודעמיה ס"ל דאין שם רצון קדום אלא המחוייב המציאות הוא לבדו הקדמון המוחלט הוא המתואר א"ס והוא בעצמו המניע ומנהיג הכל ע"י הספי' והנאצלים העליונים שמתלבש בהם כנשמה בגוף ועתה רצוני לדעת לאיזה משתי הסברות דעתך נוטה:
<b>יהוידע</b> כיון שהאר"י זלה"ה בכתביו לא גילה דעתו על הפרט הלזה לא אזוז עצמי בענין זה מדברי הרמ"ק ז"ל ודעמיה שכתבו דאין קדמון בלי התחלה כ"א האלוה מחויב המציאות לבדו אבל שאר הנמצאים עליונים ותחתונים רוחניים וגשמים כלם נתחדשו מקצתם בדרך אצילות ומקצתם בדרך בריאה יצירה ועשיה:
<b>שאלתיאל</b> זו היא דרך סלולה ובטוחה מסכנת המכשול באמונה אכן אבקשה עוד לדעת מה הם התוארים כיוצא בו דתואר סבת כל הסבות כי הרמ"ע ז"ל כתב דבעל הרצון בשיתוף רצונו הוא המתואר בסבת כל הסבות וכל כיוצא בזה ולא פירש אותם:
<b>יהוידע</b> בזוהר תארו לבורא בתוארים רבים המורים על שהוא בורא ומקיים הכל כגון מארי דכלא הנזכר בהקדמת התיקונים דף ה'. ומארי דעלמא הנזכר בפ' פנחס דף רנ"ח ועלת על כלא הנזכר בתיקונים דף ד'. ועלת על כלא דאתקרי הויה הנזכר בפ' פנחס ד' רכ"ה ועלת העלות דהוא נשמה לנשמות הנז' בפ' בהר סיני דף ק"ט וההוא דאחיד כלא וקשיר כלא דלא אתרמיז בשום רמיזו הנז' בתיקונים דף ס"ג ב' כל אלו המאמרים הם מדברים על הא"ס הפשוט כמ"ש האר"י זלה"ה בסא"י ענף א' וב' ובדרוש אבי"ע ע"ש ולשיטת הרמ"ע ז"ל אין בעל הרצון מתואר בהם בפשיטותו כ"א בשיתוף רצונו וכדרך שכתב בתואר סבת כל הסבות:
<b>שאלתיאל</b> הנה הגיעה השעה שתעמידני על אמיתת כוונת הצמצום המוזכר בכתבי האר"י זלה"ה כי בספר מבוא השערים כתב וז"ל דע כי טרם שהאציל המאציל את האציל' וכל העולמות היה הא"ס ממלא כל המקום הזה אשר בו עומדים ד' עולמות אבי"ע ולא היה שום דבר חוץ ממנו וכו' והנה אחר שהכל היה ממולא מן האור ההוא הנקרא א"ס ולא היה אז מקום פנוי הוצרך שהא"ס עצמו יצמצם מציאותו ואורו ויניח מקום פנוי להאציל בתוכו העולמות ואמנם מקום הצמצום הזה לא היה בצד מצדדיו רק באמצעותו ממש בנקודת אמצעית שבו וצמצם עצמו אל הצדדים בשוה מכל צדדיו ונשאר המקום פנוי באמצע עכ"ל וקשה דאטו מפני שהיה הכל מלא מאור א"ס לא היה יכול לברוא העולמות מבלי שיצמצם עצמו ויניח מקום פנוי והלא אפילו באור הגשמי אין הדבר כן. דאם תדליק אבוקה א' בחדר א' הסתום מכל צדדיו ימלא כל החדר אורה מבלי מקום פנוי כלל ואם אח"כ תדליק עוד אבוקה אחרת ימלא החדר גם מאור האבוקה השנית ואעפ"י שכבר היה מלא מן אור האבוקה הראשונה בלי מקום פנוי עכ"ז תוכל להכניס בו אור האבוקה השנית וכל מה שתרצה ואם זה הוא באור הגשמי שאינו מעכב מלהכניס בו גשם אחר כ"ש באור הרוחני וק"ו בן בנו של ק"ו באור הא"ס דיכול היה להאציל ולברוא העולמות מבלי שיצמצם עצמו באופן כי ענין של הצמצום לא יכולתי להלמו כלל:
<b>יהוידע</b> דע בני שאלתיאל כי כל הרוצה להבין ענין הצמצום בפשוטו ממש. הרי הוא נופל בכמה שיבושים וסתירות של רוב עיקרי האמונה ואציגם לפניך אחד לאחד:
<b>הא'</b> הנה כתוב הדר הוא ואל מי הדמיון אל ומה דמות תערכו לו ואיתא בתיקונים דף ה' וז"ל ההוא דלית ליה דיוקנא דבגיניה אתמר האי קרא למאן דצייר ביה דיוקנא ארור האיש אשר יעשה פסל ומסכה ושם בסתר בסתרו של עולם עכ"ל הרי דאיסור גמור הוא לצייר ביה דיוקנא. וגם האר"י זלה"ה בדרוש מטי ולא מטי כתב וז"ל והנני אתחיל ואומר כי הלא הא"ס אין בו שום ציור ח"ו כלל המבואר עכ"ל הרי שכתב שאין בא"ס שום ציור ואם אתה אומר שהצמצום הוא כפשוטו הרי יש בו דיוקנא וציור דהיינו צורת עיגול סביב ומקום פנוי באמצעיתו וקו ישר בתוכו. והרי הוא בעל תמונה ח"ו:
<b>הב'</b> אמרו שם בתיקונים דף ה' ומאריה דכלא לית ביה ציור דאות ונקודה הה"ד ואל מי תדמיוני ואשוה ואל מי תדמיון אל ומה דמות תערכו לו עכ"ל ודון מינה ק"ו אם ציור דנקודה אין בו איך יהיה בו ציור דקו ישר. והלא הנקודה אין בה אורך ורוחב ורום. אבל הקו כבר יש בו אורך שהוא מגדרי הגוף:
<b>הג'</b> כתב האר"י זלה"ה דאין אנו מכנים בא"ק תואר אדם ובחינת פרצוף רק לשכך את האזן וא"כ מכ"ש בא"ס שאין שייך לומר בו צורת אדם ומאחר שאין בו זו הצורה שהיא המפוארה שבכל הצורות איך נאמין שצורתו היא צורת עיגול וקו והרי א"כ יש צורה שלמה ממנו ונפל העיקר הגדול שהא"ס הוא שלמות בלתי חסרון שהרי מצד הצורה יש שלם ממנו ח"ו:
<b>הד'</b> הקדמה מוסכמת היא שאין מי שידע ממנו כלום כ"א פעולותיו וכן אמרו בתיקונים דף י"ג לית מחשבה תפיסה בך כלל. ופירשו הקדמונים דר"ל שאינו מושג ונתפס בשום מחשבה וציור ואפילו אם תרצה להפשיט מחשבת שכלך מכל מחשבה גשמיות ולצייר איזה ציור רוחני עכ"ז איננו בו כלל כי אין שום מחשבה תופסת בו כלל וכלל ואם הצמצום הוא כפשוטו הרי המחשבה תופסות ומציירת בו ציור עגול סביב ומקום פנוי באמצעיתו וקו ישר בתוכו:
<b>הה'</b>. איתא בזוהר חדש דף נ"ה ג' ובכמה מקומות מהזוהר והתיקונים דלית אתר דלאו איהו תמן לעילא עד אין סוף ולתתא עד אין תכלית ולכל סטרא ואם הצמצום הוא כפשוטו הרי יש מקום דלאו איהו תמן שהרי בכל המקום פנוי לא ירד רק קו א' דק כחוט וא"ת דזו אינה קושיא כי במקום הפנוי נשאר הרשימו ועליו אמרו בזוהר לית אתר דלאו איהו תמן זו אינה תשובה דאם הרשימו הוא עצמותו נמצא דלא נתצמצם כלל והבן:
<b>הו'</b> דבר פשוט ומוסכם מכל המקובלים שהא"ס הוא תמיד במציאות א' קיים בלתי משתנה כלל ולא יארעו לו שום מקרים אפי' מאורעי ומקרי הנשמה כדאיתא בר"מ פ' פנחס דף רצ"ח א' וז"ל ועוד נשמתא אית לה כמה שנוים ומקרים וסיבות דאתקריאו לה מה דלאו הכי למארי כלא וכו' וכן בכמה מקומות מהזוהר אמרו שהא"ס אינו משתנה כלל ומהם בזוהר חדש דף נ"ה ב' וז"ל איהו משנה עובדוי וביה לית שינוי כלל והגאונים קבלו וכן איתא בתקוני זו"ח דף כ"ד ב' שהאצילות הוא שמדליק נר מנר בעבור שהא"ס לא יקבל שינוי ולא נתחדש לו שום חידוש מצד מה שחידש הנמצאים וכן אם יצוייר ביטול הנמצאים לא ישתנה כלל ואם אתה אומר שהצמצום הוא כפשוטו נמצא שנשתנה מצד הכמות ומצד המקום שנעתק ממנו:
<b>הז'</b> כל המקובלים כתבו שלא יתואר הא"ס באחד כי הוא לפני אחד כדשנינו בס' יצירה ולפני אחד מה אתה סופר רצו בזה להרחיק ממנו תואר אחד מפני שהאחד הוא מקובץ מחלקים. וגם בתיקונים דף י"ג אמרו עליו דאנת הוא חד ולא בחושבן ופירושו כי האחד הנספר נחלק למחצה לשליש ולרביע ולשאר חלקים משא"כ אחדות הא"ס שאינו מקבל חלקים או בחינות אלא אחדות פשוטה ושלמה כידוע ואם הצמצום הוא כפשוטו נמצא שאחדותו מחובר מחלקים ובלתי שוים שהרי אמצעותו הוא אשר עלה וירד אבל שאר עצמותו לא נתנועע ולא נשתנה והבן:
<b>הח'</b> ענין הכמות אינו אלא בגשם אמנם האצילות אינו בעל כמות כלל כמ"ש הר"י חייט ז"ל בבואו להמשיל האצי' בנקודה שיש בה ראש תוך סוף אמר וז"ל השמר לך מלחשוב באומר ראש תוך סוף היות הכוונה ראש תוך סוף כמותי חלילה אלא בענין הכח כי יש הבדל בין העלה והעלול וכו' ועיין בפרדס ש"ב פ"א וז"ל הראב"ד ז"ל בפי' ס' יצירה דף מ"ב השכלים הנפרדים והעשר ספירות לא יאמר בהם ראשית ואחרית כי הראשית והאחרית בסוג הכמה ומה שאין לו כמה לא יאמר עליו ראשית ואחרית וזהו סוד עומק ראשית עכ"ל הרי מפורש שאין כמות לעשר ספירות וכ"ש וק"ו לא"ס דודאי הוא תכלית האפיסה מהגשם והגבול והכמות:
ואם הצמצום הוא כפשוטו הרי הוא בעל כמות ח"ו:
<b>הט'</b> כל בעל מקום הוא גשמי והא"ס הוא מקומו של עולם ואין לו מקום וכמו שהאריך בזה הפרדס ש"ו פ"ג ובס' אלימה עיין כל ת"א פרק כ"א וכ"ב ובמערכות האלהות פ"ב ע"ש וז"ל הראב"ד בדף מ"ז א' כערך שעלת העלות אין שייך לומר בו לא מספר אחדות ולא ריבוי ולא מציאות והפרד ולא מקום וגבול כן הדין בכתר עליון וכו' ע"ש הרי שאפי' בכתר לא שייך לומר מציאות מקום. ומכ"ש בא"ס. כי כל המתקומם במקום הוא בעל שיעור ותמונה מוגבלת ובעל מרחקים כי ממנו יבחן בצד המעלה וממנו יבחן בצד המטה וכן לד' צדדים וכיון דכל זה אין בא"ס כידוע נמצא דאינו מתקומם במקום. ואם הצמצום הוא כפשוטו שהא"ס נסתלק ממרכזו נמצא שהוא חוצה במקום שהוא בעל מקום ח"ו:
<b>הי'</b> כתב הרב החסיד בעל של"ה דף נ"ח וז"ל העיקר הג' דאין לו דמות הגוף ואינו גוף כמ"ש כי לא ראיתם כל תמונה זה העיקר סובב והולך אדלעיל לומר שאף שהמשלנו סוד שמותיו נגד מציאותו המחוייב כערך גוף לנשמה אין המשל דומה לנמשל כי ח"ו אין לו דמות הגוף ואינו גוף ולא ישיגהו משיגי הגוף ומקריו כגון התנועה והעמידה ושאר השינויים עכ"ל והרמב"ן ז"ל באגרת התנצלות ס' המורה העיד שכך האמינו כל החכמים והגאונים ז"ל וכתב בשם החסיד ר' אליעזר מגרמיזא ז"ל כי בורא עולם אין לו קץ וגבול לא קימה ולא ישיבה לא הליכה ולא עמידה לא עליה ולא ירידה עכ"ל וכ"כ הרדב"ז ז"ל בס' מגן דוד דף י"ב א' וז"ל קדמותו של עולם שהוא מהות האל אשר לא סר מלהיות ולא יסור. לא יאמר עליו לא דבור ולא אמירה לא ירידה ולא עליה וכו' ע"ש:
והפרדס בש"ו פ"ז כתב וז"ל ראוי לבאר ענין זה הנמצא בזוהר פעמים רבות סלקא ונחתא והנה ענין עליה וירידה הוא מורה על גשמית וזה אינו צודק כלל ועם ההקדמה הזו יתבאר וכו' יעו"ש וכן שאר ספרי המקובלים מלאים מזה וא"כ איפוא שאין לומר בא"ס לא עליה ולא ירידה ולא תנועה על כרחך לומר שאין הצמצום כפשוטו:
<b>שאלתיאל</b> עדותיך נאמנו מאד בראיות חזקות שהבאת להכריח שהצמצום א"א להבינו כפשוטו אם לא שנסתור ונכפור בכמה עיקרי האמונה אבל הא ניחא אם נפרש אותו באין סוף העליון בעל הרצון אבל אם נאמר שהצמצום היה ברצון כדברי הרמ"ע ז"ל בס' פלח הרמון ש"ד פ"ג שכתב וז"ל חלילה לנו לדבר ואפי' להרהר שהצמצום היה בבעל הרצון וכו' ע"ש ובספרו יונת אלם פ"ב. מה המונע להבין אותו כפשוטו:
יהוידע גם אם תפרש שהצמצם היה ברצון כדברי הרמ"ע ז"ל לא יתכן כלל שיהיה כפשוטו מכמה טעמים:
<b>הא'</b> דאם המקום פנוי הוא פנוי ממש מהרצון ומבעל הרצון א"כ איך אומר הזוהר לית אתר דלאו איהו תמן וכו' כנזכר בהצעה ה'. ואם המקום פנוי לא נפנה מבעל הרצון רק מהרצון לבד. א"כ מה מועיל הצמצום שהיתה הכונה בו כדי שע"י הצמצום האור ומעוטו יתגלה הויית הכלי כמ"ש האר"י בסא"י ענף ג' הלא האור העצום נשאר שם ולא נסתלק:
<b>הב'</b> אם הצמצום הוא ברצון נמצא שהא"ס המוזכר בכתבי האר"י הוא הרצון. וגם מאמרי הזוהר שהביא האר"י זל"ה על הרצון הם מדברים. ונמצא שאין ברצין שינוים ומקרים וכיון שהרצון לא ישתנה ודאי שלא יתצמצם כנזכר בהצעה ו':
<b>הג'</b> כתב האר"י זלה"ה בסא"י ענף א' וז"ל הנה נדע כי האור העליון למעלה למעלה אין קץ הנקרא א"ס. שמו מוכיח עליו שאין בו לא תפיסה לא במחשבה ולא בהרהור כלל ועיקר וכו' הרי שהא"ס שבו היה הצמצום אין תפיסה בו כלל ואם הצמצום הוא כפשוטו הרי המחשבה תופסת ויודעת בו ציור כנז' בהצעה ד'. וכן שאר ההקדמות שהבאתי שאינו בעל כמות ולא בעל מקום ושענין עליה וירידה מורה על גשמות. כל אלו וכיוצא אין להם קיום והעמדה אם אנו אומרים שהצמצום ההוא כפשוטו. אפי' אם נפרש אותו ברצון לא בבעל הרצון
<b>שאלתיאל</b> אמור לי בחסדך אם זה שאמרת שאין הצמצום כפשוטו. הוא דעת עצמך שהכרחת כן מתוך הראיות שהבאת או אם יש לך חבר בין המקובלים שיסבור כן:
<b>יהוידע</b> מלבד הראיות שהבאתי מצאתי ג"כ בספרי כמה רבנים שכתבו בהדיא כן כי בס' אוצרות חיים א' ראיתי הגהה כתובה בשם תלמידי האר"י זלה"ה שהצמצום הוא משל ודמיון להבין מציאות בריאות העולמות וכן כתוב בס' כתיבת יד מקיצור הדרושים גם הרמ"ע ז"ל בס' יונת אלם פ"ב כתב כי הצמצום הוא בלשון בני אדם וז"ל ס' נובלות חכמה דף מ"ט ב' וכבר אמרתי ושניתי ושלשתי שהרי לסבר את האזן אני משתמש במלות מקום ירקות ופנייה ועליה וצמצום ודומיהם הגם שכל אלו הם ממשיגי הגשמיים ע"ש ועיין ג"כ בס' שער השמים מאמר ה' פרק ח' וי"ב שהאריך בזה:
<b>שאלתיאל</b> א"כ איפו מי יתן ואדע מדוע האר"י זלה"ה לא כתב כן בפירוש דהצמצום הוא דרך משל לשכך את האזן כי הא"ס [אין בו] שום ציור:
<b>יהוידע</b> הלא בדרוש מטי ולא מטי כתב האר"י בפירוש כמו שאמרת. והא לך לשונו כבר ידעת כי אין בנו יכולת לעסוק קודם אצילות העשר ספי' ולא לדמות שום צורה ודמיון כלל ח"ו רק לשכך את האזן אנו צריכין לדבר דרך משל והחכם יבין מדעת כי אין מציאות ציור כלל ח"ו שם אמנם מן העשר ספירות ולמטה אפשר לדבר דרך משל ודמיון ולכן אף אם נדבר במציאות ציור שם למעלה אין הדבר רק לשכך את האזן וכו' והנני מתחיל ואומר כי הלא הא"ס אין בו שום ציור ח"ו כלל כמבואר עכ"ל. הרי שכתב בהדיא דאף אם נדבר במציאות ציור למעלה מהי"ס דאין הדבר כן רק לשכך את האזן אנו אומרים כן. גם בס' אוצרות חיים בדרוש א"ק כתב וז"ל והנה אעפ"י שאנו קוראים ומכניס כנויים אלו כגון אדם וראש ואזנים ועינים וכיוצא משאר הכנויים הנה אינו רק לשכך את האזן לשיובנו הדברים ולכן אנו מכנים כנויים אלו במקום גבוה זה עכ"ל וקודם זה כתב שם וז"ל בחינת פנימיותו ועצמותו של זה הא"ק אין אנו רשאין לדבר ולהתעסק כלל רק נדבר במה שנאצל ממנו שמשפיע דרך הנקבות והחלונות שבו שהם אזן חוטם פה וכו' עכ"ל הרי דמי שיש לו עינים בראשו ראה יראה מפורש בדברי האר"י זלה"ה דאין ענין הצמצום כפשוטו. חדא כי בהדיא כתב דאין בא"ס שום ציור כלל ח"ו ועוד דאפילו בא"ק שהוא בחי' נאצל כתב הוא ז"ל דאם נדבר בו במציאות ציור אין הדבר רק לשכך את האזן ודון מינה ק"ו בא"ס. ותו דאם בא"ק אין אנו רשאין לדבר בבחינת עצמותו וכ"א במה שמשפיע לזולתו כ"ש שאין מי שיוכל לדבר בעצמותו של הא"ס וכמו שכבר הודעתיך שאין השגה לשום נמצא בעצמותו כלל וא"כ על כרחך לומר כי מה שנצייר בו צורת עיגול וקו בתוכו מלבד שאין זה אלא דרך משל לשכך את האזן. הנה גם הוא דוקא בבחינת אופן השפעתו ולא בבחינת עצמותו:
<b>שאלתיאל</b> אחרי הודיע אלקים אותך את כל זאת נבון וחכם פתח פיך ויאירו דבריך להבינני סוד הצמצום ומה כיון להסתיר בו הרב האר"י זלה"ה:
<b>יהוידע</b> מה שכתב כי טרם שהאציל הנאצלים וכל העולמות שהיה הכל מלא מאור הא"ס כוונתו לומר מכחו הבב"ת. ומ"ש ולא היה מקום פנוי לברוא העולמות הכוונה כי כיון דכחו בב"ת לא היה מקום אפשרי להמציא עולמות ונמצאים בעלי תכלית וגבול כי מכח בב"ת קשה מאד יציאת דבר בעלי תכלית וכמ"ש האר"י עצמו בסא"י סוף ענף ג' וז"ל צורך הצמצום הוא כדי לעשות בחינת כלים כי ע"י צמצום האור ומעוטו יש אפשרות אל הכלי להתהוות ובהתרבות האור יתבטל הכלי ממעוט כחו לקבל האור הרב עכ"ל ולכן כדי להמציא נמצאים בעלי תכלית הוצרך לפעול בצמצום כמו כאלו כביכול צמצם כחו הבב"ת מעצמו אל עצמו (והניח מקום פנוי באמצע כדי להאציל העולמות) ולא שהדבר הוא כך אלא כדי לשכך את האזן אנו מדמים כאלו הניח בעצמו מקום פנוי מכחו הבב"ת. שהרי אינו פועל הנמצאים כפי כחו הבב"ת אלא בכח מצומצם כדי שיוכלו העלולים שאתו. ומ"ש (ואז המשיך אור דרך קו ישר כעין צינור) היינו שהאיר והשפיע במדה ובמשקל כפי השיעור המספיק להם שיוכלו הנמצאים לסובלו ויתקיימו ולא יתבטלו זהו סוד הצמצום כפי הנלע"ד דאין הכוונה לומר אלא דאעפ"י שהא"ס הוא בלי גבול יש לו כח בגבול כי יכול הוא לצמצם כחו הבב"ת ולפעול בכח מצומצם ומוגבל שיוכלו הנמצאים בעלי מדה וגבול לקבלו והוא על דרך אמרם ז"ל במדרש על פסוק משה ידבר והאלהים יעננו בקול בקול שהיה יכול לסבלו. וכן הוא אומר קול ה' בכח בכחו לא נאמר אלא בכח ע"ש ועיין בספר שער השמים מ"ה פי"ב. שכתב עשר חקירות וביאורים על סוד כוונת הצמצום:
שאלתיאל דבריך הם מתוקים מדבש ונופת צופים וכמעט הם מוכרחים למדקדק היטב בכל המקומות שהזכיר האר"י זלה"ה ענין הצמצום. אלא שעדיין לא נתקררה דעתי דאם זו היא כוונתו היה די שיאמר צמצם עצמו והניח מקום פנוי כדי להאציל העולמות והמשיך אורו בהם כפי השיעור שיוכלו לסובלו ומה הוא הצורך להזכיר שהצמצום ומקום פנוי הוא באמצעיתו. ושהא"ס מקיפו מכל צדדיו בעיגול ושהמשיך אורו בתוכו דרך קו ישר כי זה מורה שהא"ס הוא תמונת עיגול וקו ישר בתוכו:
<b>יהוידע</b> סוד תמונת העיגול וקו בתוכו. הוא להעירנו על הקדמה מוסכמת והיא שכל סיבה מקיף את מסובבו. וכל מסובב מוקף מסבתו וכמו שאנו רואים הרקיעים שהם המשתלשלים הגשמיים המושגים בחוש והם זה למטה מזה תחתון מוקף מעליון ועליון מקיף את התחתון ומכאן הכרח למסובבים הנעלמים הנפלאים מההשגה החושיית המושגים בהשגה שכליית שדרכם כדרך זה שהעלול מוקף מעלתו וכל עלה מקיף את עלולו. ונוסף על זה יש בחינה אחרת דלעולם העלה מתפשטת ומתלבשת בעלול כנשמה בתוך הגוף כדי להחיותו ולקיימו וכמ"ש האר"י זלה"ה בס' מבוה"ש ש"ב ח"ג פ"ה. דהאור העליון היורד מא"ק אל האצילות הנה החלק המעולה והגדול נשאר מקיף לכל האצי' והחלק היותר קטן שיש כח בכלי לסובלו נכנס בעולם האצי' בתוך עתיק עד סיום רגלי המסתיימים בתחתית עולם האצי' וכן מהעתיק יוצא אור מקיף לא"א וכל הפרצופים שלמטה ממנו עד סוף האצי'. ואור פנימי בתוך א"א לבדו ועד"ז הם שאר הפרצופים כנזכר שם הרי מבואר דכל עלה מקיף את העלולים שלמטה ממנו וגם מתלבש בתוך העלול העליון כנשמה בגוף וכן הוא הענין בא"ס עם א"ק כנזכר שם ומטעם זה הוא שאנו מציירים שאור הא"ס אחר הצמצום הוא בתמונת עגול סביב שהוא האור המקיף וקו ישר יורד בתוכו שהוא האור הפנימי המתלבש בא"ק כנז' לפי שזו היא דרך יחס העילה אל העלול להקיפו סביב מכל צדדיו ולהלביש השפעתו בתוכו כנשמה בתוך הגוף אמנם האמת הברור הוא דכאן וכאן הוא על דרך משל לשכך את האזן. כי אפי' האצי' אין הענין כך ממש שהרי הרוחניים אין להם מקום ולא יתעלו זה על זה במקום. וכ"ש בא"ס שהוא מקומו של עולם והוא בלי מקום:
<b>שאלתיאל</b> החייתני בדבריך הנחמדים מזהב ומפז רב והיום הזה ראיתי כי הקוראים בספרי המקובלים לפי תומם מבלי עיון וחקירה. לא יבינו דבריהם על אמיתותם ויכשלו בכמה עיקרי האמונה כאשר הראתני בנועם שיח סוד הצמצום כי המאמין שהוא כפשוטו נופל בשוחה עמוקה בסתירת כמה עיקרי התורה המקובלים בידינו מפי הזוהר והמקובלים זלה"ה האמנם קודם שנלך לפנים אחזור לאחור לסוף דבריך שאמרת שהרוחניים אין להם מקום ולא יתעלו זה על זה במקום כי איני מבין איך יתכן שהרוחנים לא יהיה להם מקום. כי אנה יעמדו בעמדם אם הם באפס מקום והיכן יעלו וירדו בהתפשטותם ובהסתלקותם אם אין שם מקום והרי כל החכמה הזו היא סובבת על ב' קוטבים הללו של עליית ספירה בספירה והתלבשות וירידת ספירה בספירה ולכן לא תמוש מזה עד שתפרש לי היטב ענין זה:
יהוידע כבר ידעת כי כל המקובלים הסכימו שאין הספירות גוף ונשמות ואינם בעלי הכמות וכמ"ש הראב"ד בפי' ס"י דף מ"ב וז"ל השכלים הנבדלים והעשר ספי' לא יאמר בהם ראשית ואחרית כי הראשית והאחרית בסוג הכמה ומה שאין לו כמה לא יאמר עליו ראשית ואחרית ע"ש ועיין בפרדס ש"ב פ"א וש"ו פ"ג ומאחר שכן שהספירות הם תכלית האפיסה מהגשם והגבול והכמות א"א לומר שהם מוגבלות במקום גשמי שהרי המתקומם במקום הוא בעל שיעור ותמונה מוגבלת כי המקום והאויר המקיפו הוא הוא גבולו אמנם עכ"ז לא נמנעו המקובלים מליחס מקום אל הספירות בדרך משל ודמיון. כי בודאי עצם כוונתם היא אל מקום רוחני לא אל מקום גשמי ח"ו:
<b>שאלתיאל</b> סתומים וחתומים דבריך ואיני יכול להבין ולהבחין מה שינוי והפרש יש בין המקום הגשמי אל המקום הרוחני ולכן הואל נא וברר דבריך:
<b>יהוידע</b> אם תסתכל במהות המקום הגשמי תבין ענין המקום הרוחני כי הנה המקום הגשמי עניינו הוא דבר הנושא וסובל בו המתקומם ומקיפו בכל צדדיו. וכמו כן תבין במקום הרוחני כי העילה אשר בה עומד ומתקומם העלול או הספירה. הוא מקומו של העלול שהרי העילה נושא וסובל ומקיים את העלול ומקיפו והגם שאין העלול או הספירה בעלת שיעור וגבול כמותיי היא בעלת שיעור שכליי לערך עילתה באופן שהעילה מקפת ומגבלת את עילולה בהשגתה ובידיעתה. והעלול איננו מקיף את העילה בהשגתו רק משיג בה כפי שיעור וגבול השגתו ולכן יכול הוא להתפשט בו התפשטות שכליי רוחני דרך הויה וישוב והעמדה וקבלת שפע. ונמצא לפי זה כי הא"ס יקרא מקום של א"ק ואבי"ע וא"ק מקים לאבי"ע ועולם האצילות מקום לבי"ע ועולם הבריאה מקום ליצירה ועשיה ועולם היצירה מקום לעולם העשיה וכן כל ספירה וספירה נק' מקום על דרך הנזכר כי הם מתפשטות זו בזו. לא התפשטות מקום גשמי ח"ו אלא התפשטות שכלי ורוחני כמבואר וכן סוד העליה וירידה האמור בספירה אין הכוונה על תנועה והעסק מקום גשמי ח"ו כ"א תנועת ההשגה וההעתקה ממושכל למושכל ממציאות למציאות ממדרגה למדרגה ומדקות לדקות. וכבר רמז לזה האר"י זלה"ה בס' הדרושים והובא לשונו בספר הכוונות בכוונת יוצר אור וז"ל דע כי אין עליה וירידה רק במעלת המדרגות וכו' ע"ש. והרמ"ק ז"ל בס' אלימה עיין כל ת"ג פ"י האריך הרבה בענין זה יעו"ש:
<b>גם</b> ענין התלבשות והתכללות ספירה בספירה עניינו הוא השכלה שישכיל הא' בחבירו ויכללנו וילבישנו מהשגתו ולכן מה שלא יושג לא יאמר עליו שמתלבש בתחתון כיון שאינו משיג אותו וכמ"ש האר"י זלה"ה בס' אוצרות חיים שער המלכים דף פ"ט א' וז"ל והנה כשהתחיל עתיק יומין להתקן נעשה לו בחינת ראש שהם כח"ב שבו שהם כללות רישא דעתיק אשר לבחי' זה הראש קרואה בריש אדרת האזינו רישא דלא אתידע פי' כי הנה בחי' פרצוף עתיק הג' ראשונות שהם רישא דיליה אינה מתעלמת ומתלבשת כלל תוך א"א ונשארת בגילוי כי איננו יכול להשיגה ולהלבישה ולכן זה הראש הנקרא רישא דלא אתידע כלל אמנם ז' תחתונים שבו שהם ז' ימים אלו הם מתלבשות תוך א"א כנודע כי יש לו בהם קצת השגה ולבחי' אלו ז' תחתונות שלו הם הנקרא בשם עתיק יומין ר"ל עתיק של בחי' ז' תחתונים הנקרא ז' ימי קדם כנודע ובהם יש קצת השגה וידיעה עכ"ל. הרי מפורש דההתלבשות הוא ענין ההשגה ומה שאינו מושג לא יאמר עליו שמתלבש במי שאינו משיג:
<b>שאלתיאל</b> א"כ קשה האיך כתב האר"י זלה"ה דא"ק מלביש אל חוט הא"ס ית"ש. הלא ידוע ומפורסם דאין השגה בו לשום נמצא לא בכולו ולא בחלק ממנו כי חלקים אין בו (וכמ"ש בויכוח ראשון סי' כ"ז ובויכוח זה סי' י"א) ואם א"ק מלביש חוט הא"ס נמצא שמשיג אותו:
<b>יהוידע</b> כבר אמרתי לך (לעיל סי' מ"ה) כי מה שאנו מציירים בא"ס עיגול וקו בתוכו לא מפני שהמציאות הוא כך אלא מפני שזו היא דרך השפעת העילה בעלול וא"כ ענין חוט הא"ס אינו משל אל מהותו אלא הוא משל אל הארתו והשפעת פעולותיו ולכן יכוין לומר שא"ק מלביש חוט הא"ס כי מצד פעולותיו יש לנמצאים השגה בו וא"ק מתקרב אליו יותר מכלם כי משיג ממנו איך הוא סבתו ועלתו. וזהו ענין אמרנו שא"ק מלביש את חוט הא"ס:
<b>שאלתיאל</b> תנוח דעתך כאשר הנחת את דעתי והוצאתני מזאת המבוכה ומחשכה לאורה. ה' יהיה עמך ויתן לך לשון למודים כדי שתאיר עיני שכלי בכמה עניינים ופנות התורה. אשר אני נבוך בהם ולא עמדתי על כוונתם:
<b>יהוידע</b> ומה הם אותם העניינים אשר אתה נבוך בהם הוציאם נא אלי ונדעה אותם כי בצורי בטחתי שע"י שאלותיך וחקירותיך בדרכי ה' הישרים נעמוד על עיקרים של דברים. ונבאר כל סתום בחכמה הזאת.
<b>שאלתיאל</b> אחרי אשר ענותך תרבני ובנאות דשא תרביצני. אשאלך והודיעני מדוע לא נוכל לתאר הא"ס בשמות ותארים. כי ראיתי להקת המקובלים מאד על זה מזהירים מודים ואומרים שאין הא"ס נרמז בשום שם ואות ונקודה:
יהוידע הטעם הוא לפי שהשמות והתוארים. קצתם הם מורים על כל עצם המתואר. וקצתם מורים על חלק ממנו וקצתם הם תכונות נפשיות והנה שהשם מורה על עצמות הדבר או על חלק וסגולה מיוחדת לו. זה מבואר מהכתוב וכל אשר יקרא לו האדם נפש חיה הוא שמו כלומר שמו האמיתי כפי הוראת טבעו. וכבר אמרו רז"ל כמה מהחכמה היתה בקריאת השמות האלה עד שלא הגיעו המלאכים אליה וזה לפי שלא היתה קריאת השמות כפי הרצון מההסכמה אלא כפי הוראת טבעיהם. ולפיכך לא נוכל לתאר את הא"ס בשם העצם המורה על עצמות בעל השם כי הוא עצמותו מהותו בלתי נודע לזולתו ומזה הטעם עצמו לא נוכל לתאר לו שמות חלקיים. ר"ל שלא יורו רק על קצת עצמותו כי אין השגה לשום נמצא בעצמותו לא בכל ולא במקצת:
<b>גם</b> התוארים מחכונות הנפשיות כגון חכם. גבור. רופא. רחמן. כעסן. וכיוצא. כלם מורים על איכות אחד נמצא במהות והוא הרכבה כי כלם הם מקרים ואין להם מציאות אלא מחובר לנושא:
כגון תואר חכם הנה כאשר יחול מקרה החכמה על האדם יאמר שהוא חכם וכן בתואר גבור וכיוצא כלם הם עניינים נוספים על העצם אשר יתואר בתואר ההוא ולכן הוא נמנע לתאר בהם הא"ס כי הוא ית"ש אין בו ריבוי ולא ענין מוסף על מהותו וחייבין אנו להאמין בו ית"ש היות נקי מכל המקרים אף מן השכליים כענין החכמה והרצון השכלי כי להיותו בב"ת וכל מדרגות הנמצאים נכללות בעצמותו. אין מקום אצלו לשום מקרה נשוא עליו שא"כ לא היה כולל הכל בעצמותו. וכל המתאר את הא"ס באחד מאלו הג' מיני שמות הוא חירוף וגידוף וכפירה שאחדותו הפשוט המסולק מכל מין הרכבה ומקרה וריבוי:
<b>אמנם</b> יש עוד מין תואר אחר הנקרא שם המצטרף והוא שם שלא יתכן מציאותו בלי הצטרפות אחר כגון אב ובן שראובן לא נקרא אב אלא בצירוף שיש לו עם הבן ואם לא היה לו בן לא היה נקרא אב. וגם הבן לא נקרא בן אלא בצירוף שיש לו עם האב וכן האדון והעבד כי באומרך אדון יורה שיש לו עבד ובאומרך עבד יורה על שיש לו אדון וזה המין של תוארים עם היות שלא יחייבו השגה בעצם המתואר. כי אינם מורים על העצם ולא על ענין נוסף בו. מ"מ לא יצדק לתאר הא"ס בהם לפי שזה התואר מורה קצת חדוש שנתחדש לו תואר זה מצד הנמצא ואם לא יהיה הנמצא יסתלק השם המורה על צירוף ההוא מהמתואר. וא"כ הוא מקרה המשיג לעצם המתואר בו מצד יחוסו לזולתו וזה לא יצדק בא"ס ואע"ג דבזוהר תיארו לא"ס בשם עלת כל העלות שהוא שם מצטרף כי אין עלה בלא עלול ואין עלול בלא עלה כבר תירץ הרמ"ק ז"ל בס' אלימה עיין כל ת"א פי"ד דשם עלה הנאמר בו ית"ש לא יאמר על הצירוף שהוא בהיות העלול נאצל בפועל. כ"א על הכח והיכולת שיש לו להמציא כל מה שזולתו מבלי שום מונע ולזה יקרא עלה עם היות העלול נעדר:
<b>עוד</b> יש מין אחר מהתוארים והוא לתאר הדבר מצד פעילותיו. והמתפלספים מבני עמנו כתבו דזה המין מהתוארים לא יחייב ריבוי בעצם הפועל כי הפעולות המתחלפות לא יתחייב שיעשו בעניינים מתחלפים בעצם הפועל וכמ"ש המורה בח"א פנ"ב ונ"ג ולכן כתב כי כשאנו מתארים הבורא בתואר רחום וחנון קנוא ונוקם ובעל חמה אין כוונתינו שהוא בעל מדות ותכונות נפשיות אלא שהוא פועל פעולות דומות לפעולות הבאות מאתנו מתכונות נפשיות וע"ש בפנ"ד וגם בפנ"ח כתב כי כל תואר שנתאר השי"ת או יהיה תואר פעולה כגון רחום וחנון או יהיה עניינו שלילת העדרו אם היתה הכוונה בו השגת עצמו לא פעולתו ע"ש. והנה מ"ש המורה דריבוי הפעולות לא יחייבו ריבוי בעצם הפועל. מבואר הוא דהמקובלים אינם מודים לו בזה כי הם קבלו וכתבו בהדיא כי הדבר הפשוט לא יתחייב ממנה אלא דבר א' פשוט וכמ"ש הראב"ד בהקדמת פירושו לספר יצירה ואעפ"י שהא"ס פועל על צד הרצון מ"מ לשלימות ההטבה יתחייב שתהיה פעולתו עלול אחד ופשוט וכבר האריך בעל שער השמים במאמר שני להכריח ענין זה בראיות ברורות יעו"ש. והראיה שהביא המורה מהאש אשר באיכות אחת שבו שהוא החום תפעול פעולות שונות כי תתיך קצת דברים ותקפיא קצתם תבשל ותשרף ותלבין ותשחיר. אין המשל דומה לנמשל. כי האש אם יעשה פעולות מתחלפות הוא מצד המקבלים. אמנם האלוה כשפעל המציאות שלא היה אז זולתו איך יפעל פעולות מתחלפות אם לא היו לו עניינים מתחלפים גם המשל שהביא מהכח המדבר שבאדם שהוא כח א' אין ריבוי בו ובו ידע החכמות והמלאכות ובו בעצמו יתפור וינגר ויארוג ויבנה וילמוד וידע התשבורת וינהיג המדינה וכו'. הא נמי ליתא כי הכח הדברי שבאדם אינו פשוט גמור אבל יש בו עניינים ובחי' שונות לכן יפעל הפעולות הרבות גם עושה אותם בכלים מתחלפים אמנם האלוה שהוא פשוט בתכלית הפשיטות ואין לו כלי במה שיפעל פעולות מתחלפות במה בא הריבוי אם לא יהיו לו ענינים מתחלפים ובאמת כי אלו המשלים שהביא המורה יצדקו בנאצלים לא למעלה ולא למטה מהם בשום פנים ובדרך שכתב הראב"ד ז"ל בהקדמת פירושו לספר יצירה בפירוש נתיב ה' שהוא עצם אחדות השוה אשר ממנה יתפשטו בלי חלוף ותמורה ושינוי והביא שם משל השמש שמתכת השעוה ומקפאת ומקדשת הטיט בכח אחדות פשוטה שבו ע"ש. אבל בעצם אחדות הא"ס ית"ש לא יצדק זה המשל כי אין ערך ודמיון לאחדותו עם שאר האחדים כי הוא אחדות פשוט השולל הריבוי מכל צד ובחינה. ונמצאת למד כי השמות והתוארים שהתורה מכנה לאלוה אפילו אם נבין אותם מצד פעולותיו כמ"ש המורה מ"מ לא נוכל לתאר הא"ס בהם כי ריבוי הפעולות יורו ריבוי באחדותו הפשוט בתכלית וזהו הטעם שהמקובלים הזהירו מאד שלא לתאר את הא"ס בשום שם ואות ונקודה ואין שום פתח להבין ולהשכיל ענין השמות והתוארים הנז' בתורה. זולת בהיותנו מייחסים אותם אל הספירות ועל הדרך שקבלו המקובלים זלה"ה:
<b>שאלתיאל</b> אחר שלא יצדקו בא"ס פעולות שונות היאך האציל העשר ספירות שהם מדות שונות זו מדת החסד וזו מדת הגבורה וזו רחמים ומה שהקשית נגד המורה דריבוי הפעולות מורה ריבוי בעצם הפועל יקשה לנו על מציאות הספירות שהם כלי הפעולות דאיך נאצלו ממנו מדות משונות כי זה יורה ריבוי במאציל ח"ו:
<b>יהוידע</b> זו אינה קושיא כלל מפני שהי"ס הם אצילות מהא"ס ע"י אמצעיים כי יש גבוהים עליהם. וכמ"ש האר"י זלה"ה בסא"י ענף ד' כי הי' ספירות הנקראים אצלנו בשם עשר ספירות דאצילות אינם הראשונים ויותר גבוהים מכל מה שנאצל כי כמה עולמות קדמו עליהם ולרוב העלמם לא שלחו בהם יד להזכירם בס' הזוהר אלא ברמז נפלא וכו' ע"ש והנה שם באותם העולמות שלמעלה מי' ספירות עולם האצילות מתאחדים המדות והכחות עד שבנאצל הראשון שפעל הא"ס לבדו מבלי שום כלי ואמצעי דהיינו, כתר א"ק אין שם ריבוי כלל וכלל כ"א אחדות פשוט ונמצא כי מן הפשוט לא יצא כי אם פשוט:
<b>שאלתיאל</b> אם כן מאין בא להם לספירות של עולם האצילות ריבוי הכחות והמדות והבחינות של פעולות שונות:
<b>יהוידע</b> ההשתלשלות הוא שגרם הריבוי בהם כי כבר אמרתי לך (לעיל ויכוח א' סי' ס"ז) שהא"ס לא האציל ממנו בלי אמצעי. כי נמצא א' פשוט כמוהו ודומה לו כל מה שאפשר שהרי כל פועל משתדל לדמות אליו עלולו. וכל מה שאליו יתדמה יתפרסם יותר יכלתו וכ"ש הא"ס שהוא הפועל השלם בתכלית השלימות דודאי יעשה את עלולו בתכלית השלימות שאפשר לסבול הכנת העלול. ולמה לא יעשה ככה והלא הוא הטוב והמטיב שהטבה היא עצמיי לו ולמה לא ייטיב אל פעולתו העלולה ממנו לדמותה אליו כל שאפשר אלא ודאי מוכרח לומר שכן הוא כמו שקבלו כל המקובלים שהא"ס שהוא א' פשוט כך פעולתו היא א' פשוטה ושלימה. והוא כתר א"ק הכולל כל הנמצאים באחדות ובלי שום ריבוי. אמנם כאשר יתפשטו הנמצאים וישתלשלו מהכתר הנזכר. אזי ימצא בהם הריבוי והשינוי כי בהתפשטות העלולים מדרגה אחר מדרגה משתלשלות המדות והכחות ממציאות אחדותם ודקותם אל מציאות יותר עב ומעט מעט הולכים ומתוספים הכחות וריבוי הבחינות עד הגיעם אל מקום גילוים בפועל שהם השש קצוות של עולם האצילות ששם כל דרכי ההנהגה בגילוי ובפעולות נפרדות. המשל בזה החסד והדין והרחמים הם פעולות נפרדות מגיעות אלינו מג' ספירות שהם חסד גבורה ת"ת אמנם שרשם בבינה הם יחד שלשתם ועכ"ז עדיין פעולתם נפרדת זו לעצמה וזו לעצמה בקצת ובחכמה הם מיוחדות יותר ועדין הם בקצת הבדל. אבל בכתר כלם הם רחמים גמורים ואחדות. ולמעלה ממנו בא"ק הוא אחדות על אחדות ולמעלה בכתר א"ק הם אחדות פשוט שאין שם שום ריבוי ושינוי כלל ועיקר. הרי מבואר איך מההשתלשלות יצא הריבוי והפעולות השונות ונבדלות זו מזו ושהא"ס לבדו אינו פועל פעולות רבות כ"א פעולה אחד פשוטה. וא"כ אסור לתאר אותו בתוארים שונים אפילו על צד תארי פעולותיו כי יחייבו ריבו בעצם הפועל ח"ו:
<b>שאלתיאל</b> כל זה איננו שוה לי לומר שהא"ס איננו בעל תוארים. כי הלא ידוע הוא דהא"ס הוא שלמות בלתי חסרון ואם אתה אומר דאין חכמה ואין תבונה ואין עצה בו וכיוצא בשאר התוארים אינם נמצאים בו. נמצא א"כ שיש חסרון בא"ס. ויבצר ממנו שלמות הנבראים ואם הוא שלם בכל השלמיות של הנמצאים כי הוא חכם חי יכול רוצה. וכיוצא מתארי השלימות הרי א"כ הוא בעל תוארים:
<b>יהוידע</b> אמת ויציב מתוקן ומקובל הוא שהא"ס הוא שלמות בלתי חסרון אלא שהשלמיות בו הנה הנם בתכלית הרוממות והשלמות והפשיטות דעם היות שהוא כולל וחובק בעצמותו כל הדברים וכל מיני השלמיות איננו מאומה מכל הדברים הנמצאים ולא שלמות מכל מיני שלימות הנמצאים כי הלא שלמותיו הם עצמותו ממש שהרי אין בו ריבוי כלל וזה א' מהטעמים שבעבורם אנו קוראים אותו א"ס לפי שהשלימות בו הם עד אין סוף ואין תכלית כי אינם דבר זולת עצמותו הבב"ת ועתה תבין כי מה שאנו אומרים שאין הא"ס בעל תוארים אין הכוונה לומר שהוא מאותם השלמיות שמורים התוארים ההם אלא כוונתו לומר שלא נוכל לייחס אליו התוארים מפני שאינם בו על צד שהם בנבראים על דרך משל כשאנו שוללים ממנו תואר חי יכול רוצה. חכם אין הכוונה לומר שאינו חי שאינו יכול שאינו חכם ח"ו כי שלילה כזו לא די שלא תהיה שלמות בו אלא שהוא חרוף וגדוף אלא הכוונה לשלול ממנו התוארים הללו על הצד שהם נמצאים בנו. שהם מורים הרכבה וריבוי ושינוי וגבול ותכלית כי תוארים על זה הדרך ודאי שאינם נמצאים בו כלל אמנם השלמות הנמצא בתוארים הללו וכיוצא ודאי שאינו נעדר ממנו כי בעצמותו הפשוט כולל כל השלמיות באופן שלם רם ונשא ובפשיטות בב"ת:
<b>שאלתיאל</b> א"כ שהא"ס כולל וחובק בעצמותו כל השלמיות מדוע לא נתאר אותו בתארי השלמיות כי אעפ"י שהם עצמותו בלי ריבוי ובלי שום ערך ודמיון אל זולתו. מ"מ למה לא נאמר, עליו שהוא חי ולא כחיותנו. יכול ולא כיכולתנו. רוצה בלא רצון כרצוננו חכם ולא כחכמתנו. וכיוצא בזה נעשה בשאר השמות והתוארים דאע"ג שהתוארים מורים ריבוי וענין נוסף על העצמות. היינו בתוארים שלנו. אבל בא"ס אינם בו על צד הריבוי והשינוי. ואין השואה בין תאריו לתארים שלנו כ"א בשיתוף השם לבד כי דברה תורה בלשון בני אדם וסוף דבר כיון שבו נמצאים השלמיות איך שיהיה למה לא נוכל לתארו בהם:
<b>יהוידע</b> אפילו בדרך זה ובכוונה זו לא הותר לנו לתאר הא"ס בשום תואר והטעם הוא כי מאחר שאין בו עניינים שונים אלא הוא עצם א' פשוט כולל באחדותו בהשואה פשוטה כל השלמיות. נמצא כי המתאר אותו באיזה תואר הרי הוא מגביל אותו בתואר ההוא דרך משל המתאר אותו בתואר חכם מורה גבול שהוא מוגבל בחכמה ומחסר אותו משאר דרגין. כמ"ש בר"מ פ' פנחס דף רנ"ז. יען באומרו שהוא חכם אינו כולל בתואר ההוא שאר שלמותיו. והוא הפך אמיתת מציאותו ומשקר באמונה. כי הוא אין בו בחינה מסויימת אל ענין פרטי כמו תואר חכם שהוא ענין חכמה לבד. ונמצא שאם תאמר שהוא חכם אף על פי שאמרת שאינו כחכמתנו. הנה בזה תקנת שלא נאמר שהא"ס וחכמתו הם שנים כמו שהוא בנו אבל מ"מ הגבלת אותו בחכמה. וחסרת שאר השלימות והוא שקר. כי הא"ס הוא עצם פשוט וענין אחד כולל כל השלמיות באחדותו ולא יורשם ברשימה של שלימות פרטי כמו שהוא תואר חכם. וכן הוא ביתר התוארים וכגון תואר אחד הנה הוא מורה גבול היינו מוגבל באחדות ולכן אם תחייב בו אחד בלשונך אעפ"י שתאמר שאין יחיד כיחודו אסור שאתה מגביל. וחשב האומר אחד שבא לייחד. והנה החליף. כי בא"ס לא יכון לקוראו אחד שהוא לפני אחד וכדשנינו בספר יצירה ולפני אחד מה אתה סופר וכתב הראב"ד ז"ל בדף מ"ז וז"ל אחרי שאפי' מספר אחד לא יתכן לומר אפי' על כ"ע אלא מצד שהוא השואה הגמורה. ולא מצד שיעור ומספר שהוא בכלל הכמה. א"כ איזה דבר או מלה תהא ראויה להאמר על עלת העלות עכ"ל הרי שאין שום מלה ודבור שתהיה ראויה להאמר על הא"ס. ולפיכך כדי שלא יגביל הלשון מה שאין לו גבול ולא יגדיר הפה מה שאין לו גדר. נאסר לנו לתאר אותו בשום שם ותואר ואות ונקודה:
<b>שאלתיאל</b> אין להרהר אחר דבריך אלה כי כנים ואמתיים הם. ועתה ידעתי בידיעה ברורה שאין הפה יכול לדבר ולהתפלל אל הא"ס בפשיטותו בשום צד ואופן כלל ועתה נחקור איך אפשר לומר שהספירות הם השמות והתוארים הנזכר בתורה ובסדר תפלותינו דהלא א"כ הוא נמצא שאין אנו מתפללים אל הא"ס כי אם אל הספירות. וזה ודאי איסור גמור הוא כמ"ש רז"ל בספרי כה' אלהינו בכל קראינו אליו אליו ולא למדותיו:
<b>יהוידע</b> חלילה חלילה להתפלל לזולתו. כי אעפ"י שהשמות והתוארים הם הספירות אין אנו מתפללים אל הספירות כ"א אל הכח הפועל בהם שהוא הא"ס המתלבש בספירות והמכוין בתפלתו לשום ספירה לבדה עובד ע"ז כמ"ש הרדב"ז ז"ל בהקדמת ספרו מגן דוד והרמ"ק ז"ל בס' אלימה עיין כל ת"א פ"ב ופי"ח ושאר כל המקובלים והוא ג"כ מושכל ראשון כי מאחר שאנו מאמינים שהוא המאיר לעולם כלו בכבודו ומנהיגו בהשגחה פרטית א"כ ממנו ולא מזולתו נבקש פרנסתנו ורפואתנו וכפרתנו ולהקל עול יסורים מעלינו ושאר כל צרכנו כי הכל מאתו ואין כח להטיב ולתת מבלעדו:
<b>שאלתיאל</b> א"כ הוא דכל תפלותינו הם לא"ס מי יתן ואדע איך יתכן דע"י התלבשות הא"ס בספירה נוכל להתפלל אליו ולייחס לו השמות והתוארים שאנו מזכירים בתפלותינו:
<b>יהוידע</b> כבר אמרתי לך שאם היה אמת מה שכתב המורה שהפעולות המתחלפות לא יחייבו ענינים מתחלפים בעצם הפועל דהיינו יכולים לתאר את הא"ס בכל השמות והתוארים והיינו מכוונים שהם תארי פעולותיו ולא תארי עצמותו אבל כיון שאין אמת כפי קבלתנו שמהפשוט לא יצא כ"א פשוט. וכן הוא מוכרח מכמה ראיות שכתבו המדברים באלהיות להוכיח דפעולת הא"ס אינו אלא פעולה אחת פשוטה נמצא דגם מצד פעולותיו אין אנו רשאין לתאר אותו בתוארים רבים כי חילוק וריבוי תארי פעולות יורו ריבוי בו ח"ו ומה גם כי כל אחד מתארי הפעולות הוא שלמות פרטי ומוגבל ולא יתכן לתאר בו הא"ס כי מורה גבול וחסרון שאר השלמיות ואין מזה המין מציאות פעולתו כי היא כוללת כל הפעולות והשלמות באחדות גמור ולכן גם מצד הפעולות לא יתואר בשום תואר כי אין לנו מלה שתהיה כוללת כל הפעולות והשלמיות באחדות פשוט ובהשואה גמורה על הדרך שהיא פעולתו אמנם עכ"ז המקובלים כתבו קבלו דרך ישר ואמיתי מכל צד והוא לייחס אל הא"ס כל השמות והתוארים מצד פעולותיו שפועל באמצעות הנאצלים והספירות. והענין כי פעולות הא"ס הם שני מינים הא' הוא מה שפעל בלי שום כלי דהיינו כתר א"ק שהאצילות הא"ס בלי אמצעי ומזה הצד אין ליחס לו השמות הכתובים בתורה ואפילו על כוונת תוארי פעולותיו. כי לא יספיק שום שם לכלול תואר פעולתו הפשוטה שהיא הכל והשמות הם כל אחד חלק והמין השני הם הפעולות שפעל ע"י כלים כי ע"י הכלי החשוב כתר א"ק האציל הי"ס דא"ק. ועמהם האציל הי"ס דעולם האצילות וכן ברא יצר ועשה כל ג' עולמות בריאה יצירה עשיה ע"י אמצעות הנאצלים. ובזה הצד השני מפעולותיו הוא שנוכל לייחס אליו השמות ותוארים בבחינת שהם תוארי פעולותיו וכן מבואר בר"מ פ' בא דף מ"ב וז"ל אל מי תדמיוני ואשוה דהא קדם דברא דיוקנא בעלמא וצייר צורה היה הוא יחידאי בלא צורה ודמיון. ומאן דאשתמודע ליה קודם בריאה דאיהו לבר מדיוקנא אסור למעבד ליה צורה ודיוקנא בעלמא לא באות ה' ולא באות י' ואפילו בשמא קדישא ולא שום אות ונקודה בעלמא והאי איהו כי לא ראיתם כל תמונה מכל דבר דאית ביה תמונה ודמיון לא ראיתם אבל בתר דעבד האי דיוקנא דמרכבה דאדם עילאה נחית תמן ואתקרי בההוא דיוקנא הויה בגין דישתמודעין ליה במדות דיליה. וקרא א"ל אלהי"ם שדי צבאות אהי"ה בגין דישתמודעון ליה בכל מדה ומדה איך יתנהיג עלמא בחסד ובדינא כפום עובדהון דבני נשא וכו' ע"ש:
<b>הרי</b> מבואר כי אחר שהאציל הספירות נקרא הוא בשמותם על שם פעולותיו והנהגותיו והאר"י זלה"ה בתחלת ספר אוצרות חיים כתב וז"ל כשעלה ברצונו הפשוט להאציל הנאצלים מסבה נודעת והוא להקרא רחום וחנון האציל הנאצלים אלמא הוא נקרא בנאצלים רחום וחנון ובכל השמות והכינויים. וכמו שכתב ג"כ בספר א"י ובספר מבוא השערים ומוכרח הוא לומר כן שהא"ס נקרא בכל השמות שהרי כל שמות הקודש כתובים בתורה שהן הם עצם הספירות אין זה אלא בצירוף כח האין סוף המייחד אותם וכמ"ש בזוהר חדש דף נ"ה ג' וז"ל ואיהו דמיחד י' בה' ו' בה' לא אתקריאו הויה אלא ביה וכן אדנ"י וכן אהי"ה וכן אלהים ומיד דאסתלק מתמן לית ליה שם ידיע עכ"ל הרי דהספירות בלתי הא"ס לא אתקריאו הויה ובשאר השמות ואם כן בהזכירנו שם ההוי"ה ושאר השמות נכלל ג"כ כח הא"ס המייחדם וגורם שיקראו הספירות באותם שמות שאנו מזכירים ונמצא כי הא"ס בבחינת היותו מייחד ומקיים הספירות שהם עובדין דיליה. (וכדאיתא בפ' פנחס דף רנ"ז) נקרא בשם הוי"ה ובשאר השמות והכינויים אבל בבחינת עצמותו הפשוט אין לו שום שם וז"ש ומיד דאסתלק מתמן לית ליה שם ידוע:
<b>והנה</b> כדי שתבין הטיב איך אפשר לייחס לו השמות מצד פעולותיו עם היות שהוא בעצמו אין בו שום שם אמשול לך משל נאה והוא תצייר בדעתך שהקלף הלבן מוציא ומאציל ממנו שם הוי"ה ושאר השמות והנה הקלף הלבן מקיף כל האותיות של השמות מבפנים ומבחוץ וסובל האותיות כלם שאין להם מציאות קיום והעמדה זולת ע"י הקלף ונמצא כי אעפ"י שהקלף בבחינת עצמו הוא כולו לבן ואין בו שום ציור דאות ונקודה מ"מ יש בקלף שתחת האותיות של הויה כעין ציור וצורת שם הויה. שהרי תחת היוד של דיו יש יוד לבן של קלף המעמיד את היוד של דיו וכן תחת הה"א ושאר האותיות באופן כי שם הויה של דיו הגביל לבנונית הקלף כדמות צורת שם הויה וכן הוא הענין בשאר השמות הכתובי' על הקלף אבל זהו דוקא כל זמן שהאותיות של דיו יהיו על הקלף אמנם אם האותיות יפריחו ויסתלקו משם ישאר הקלף לבן כמו שהי' בלי שום אות ודמיון כלל:
<b>ועתה</b> הסר קליפת הגשמות מהמשל הנזכר וצייר בדעתך כי הא"ס עם הכלי החשוב כתר א"ק הוא דוגמת הקלף שאין בעצמו שום שם ואות ונקודה כי כתר אדם קדמון הוא פעולתו הפשוטה כנזכר ולפי שבאמצעות כתר א"ק האציל הא"ס כל השמות והספיר' והם עומדים ומתקיימים בו כמו האותיות על הקלף לכן נוכל לייחס לא"ס השמות והתוארים הכתובים בתורה ולקרותו בהם ומיהו היינו דוקא במחשבה ובכוונת הלב בלבד לא בקול ודבור במבטא שפתינו. כי כבר אמרתי שאין שום מלה ודבור שתהיה ראויה להאמר על הא"ס ועיקר הסוד הזה הוא בתיקונים דף ג' ע"א שאמרו שם דבכל אזכרה דיפוק מפומוי בין בקריאת שמע בין בצלותא בין בשירות ותושבחות והודאות בכל אתר ובכל ממלל צריך לכוונה דיבור באדני קול בהויה וליחדא לון כחדא ביחודא דאיהו יחיד ונעלם דמחבר לון ומייחד לון כחדא וביה צריך הכוונה דלא תליא למימר ביה קול ודיבור אלא מחשבתא עכ"ל. הרי מבואר כי בכל ההודאות והתפלות ושפתי רננות נזכיר השמות בקול ודבור שהם בספירות ונכווין במחשבתא ורעותא דלבא אל הא"ס שהוא היחיד ונעלם דמחבר לון ומייחד לון כחדא שעי"כ נקרא הספירות בשם הויה וכיוצא בזה הוא בשאר השמות והתוארים כגון באמרנו האל הגדול התיבה עצמה שנזכר במבטא שפתינו היא בגדולה. והכוונה תהיה אל הא"ס המתפשט בגדולה וכן בכל הכינויים ומדות הספירות ופעולתן לעולם התיבות הם הספירות ואין בכל התפלה מה שירמוז אל הא"ס כ"א הכוונה שיכוין האדם בו שהוא הכל ובכחו פועלים הספירות ונקראים בכל השמות והתוארים וכמו שתמצא כל זה מפורש בדברי הרמ"ק זלה"ה בשער הכוונה שהוא שער ל"ב מספר הפרדס שלו ע"ש:
<b>שאלתיאל</b> מה שאמרת שאין בכל התפלה מה שירמז אל הא"ס. כ"א הכוונה לבד אינו מתיישב בלשון המאמר של ר"מ פ' בא שהבאת כי משם משמע דעם היות שאל הא"ס בבחינת פשיטותו אין התוארים מתייחסים מ"מ אחר האצילו הספירות נתחייבו אליו התוארים שהרי אמר נחית תמן ואתקרי בההיא דיוקנא הויה וכו' משמע שנקרא כן באמירה ודבור לא בכוונה בלבד:
<b>יהוידע</b> אם היה אומר ר"מ בזה הלשון נחית תמן ואית ביה הוי"ה או ואיתקרי הוי"ה אזי היה משמע כדקאמרת שע"י הספירות נתחדשו לו התוארים שהרי אחר דנחית תמן יש בו הויה או נקרא הויה. אבל, הוא דקדק לומר נחית תמן ואתקרי בההוא דיוקנא הוי"ה פי' נקרא עם ההוא דיוקנא הויה. דכלא כחדא נקרא הוי"ה רצונו לרמוז מה שאמרתי בשם הזוהר חדש דשם הוי"ה ושאר שמות הקדש הם עצם הספירות בצירוף כח הא"ס המייחד ומעמיד אותם ולא אתקריאו הוי"ה אלא ביה ולזה אמר נחית תמן דהיינו ענין היותו מיחד ומקיים הספירות ואזי אתקרי בההוא דיוקנא הוי"ה נמצא דקריאה זו היא בקול ודבור ומחשבה דהיינו קול ודבור בספירות שהם הוי"ה ואדני ומחשבה בא"ס דלא תליא למימר ביה קול ודיבור אלא במחשבתא כמו שאמרתי בשם התיקונים דף ג' וטעם הדבר למה השמות מצד פעולותיו באמצעות הנאצלים אינם מתייחסים בא"ס באמירה ודבור אלא במחשבה ובכוונה לבד הוא לפי דאלת"ה אלא שאחר שהאציל שמותיו וספירותיו נתחייבו בו התוארים בקריאה ודבור נמצא א"כ דחדוש הנמצאים חדש בו השמות והתוארים כי קודם שהאצילם לא היה בעל תוארים ואחר שהאצילם הרי הוא בעל תוארים וזה אינו כי הוא לא ישתנה כלל ולא נתחדש לו שום דבר ולא שום שם ותאר מפני המצאת הנמצאים אבל אם נאמר דאחר שהאציל השמות יתייחסו לו בכוונה לבד. על צד שהוא מייחד ומקיים אותם לא יקשה זה כלל שהרי גם קודם שהאציל אותם עמו הכח והיכולת להאצילם ולהעמידם ולקיימם. כי כמו שהוא יקרא עילה עם היות נעדר העלול ע"ש היכולת והכח שיש לו להמציא העלול מבלי שום מונע כמו כן הוא יקרא מאצילות מעמיד ומקים הנאצל עם היות נעדר הנאצל ע"ש היכולת והכח שיש לו להאצילו ולקיימו מבלי שום מונע כלל העולה דחדוש הנמצאים והספירות לא חדשו בו שום שם או תואר. כי אין בו שם ותואר לא קודם שהאציל שמותיו ולא אחר שהאציל אותם ועכ"ז נקרא הוא בכל השמות בכוונת הלב בלבד ע"ש שהוא הוא הכח המעמיד ומקיים אותם ובלעדו אין להם מציאות וקיום ולא שום פעולה. ועם האמור נתבאר איך כל תפילותינו הם לא"ס כי בלעדו אין משפיע ונותן ומפני שאין אנו יכולים לכנות בו שום שם ותואר וכינוי אנו מתפללים אליו ע"י הספירות כי שם שייכי השמות והכינויים הכתובים בתורה ובסדר תפלתנו ושם נוכל לדבר עמו ולקרוא אותו בכל השמות במחשבתא ורעותא דלבא ע"ש שהוא מהווה ומקיים אותם ופועל עמהם כל הפעולות וההנהגות:
<b>שאלתיאל</b> הנה אמרת שאנו מתפללים לא"ס ע"י הספירות והכרחת הדבר עפ"י מאמרי הזוהר ושאר ספרי המקובלים אבל על כלם יש לשאול. כי לא ימנע מהחלוקה. פעולות החסד דין ורחמים הם פעולות הספירות עזובות מאתו או מונהגות מאתו אם הם עזובות שפועלות כרצונם ואין פעולתם שיתוף לא"ס ח"ו זהו סילוק ההשגחה מהא"ס והוא כפירה בתורה. ואם ההשגחה מיוחסת לא"ס צריך לומר שהוא משתנה מרצון אל רצון ומפעולה אל פעולה. כי באמרנו אליו רופא רחמן שלח רפואה ותן טל ומטר וכפר עוונותינו. הרי נאמין שיתפעל מתפלתנו וירפא החולה. וישלח המטר ויכפר העון וכיוצא ונמצא שהוא מתפעל ומשתנה רצונו בעבור טענותינו ותפלתנו והוא הפך האמונה שהא"ס אינו משתנה ולא מתפעל כלל וכלל:
<b>יהוידע</b> אמת הוא שאין בו ספק דפעולות החסד. דין ורחמים הם פעולות הספירות מונהגות מהא"ס כי הוא המשגיח והמנהיג האמיתי ואין שום פעולה נפעלת מבלעדי כח שפעו והשגחתו וגם אין ספק שאין בא"ס שום שינוי כלל. כי לא ישתנה מענין לענין ומפעולה לפעולה ועכ"ז נבקש ממנו שירפא החולה וישלח המטר. ויכפר העון. ולא מפני שישתנה רצונו ע"י התפלה אלא מפני שהוא הפועל האמיתי והמנהיג העולם ע"י הספירות אמנם בספירות דיקא הוא שינוי ההנהגה והפעולות והענין הוא כי כבר ידעת שהא"ס אין אנו יכולים לדבר ולא לצייר ולא לחייב. לא דין ולא רחמים ולא רוגז ולא כעס. לא שינוי. ולא גבול. ולא שום מדה כלל לא קודם שהאציל הספירות. ולא עתה אחר שהאציל וכל אלו השינויים ומדות נפשיות הנזכר. כלם הם צורך העולם להנהגת הנבראים להיטיב ולהרע לכל אחד כפי מעשיו הוצרך להאציל הספירות שהם הם מדת החסד ומדת הדין ומדת הרחמים וכיוצא. כדי להשגיח ולהנהיג התחתונים כהוגן וכשורה ובשינוי פעמים בדין פעמים ברחמים פעמים בדין מועט פעמים בדין מרובה וכן בחסד מעט או בחסד מרובה הכל כפי המציאות המצטרך. כי ההנהגה תשתנה כפי מעשה האדם. דאם חטא יגביר עליו מדת הדין ואם ישוב אל אלהיו ויקיים המצות יגביר עליו מדת החסד והרחמים הכל במדה ומשקל אמנם כן שינויי ההנהגות לא יחייבו בא"ס לא שינוי ולא הפעלות. כי השינוי וההפעלות הוא דוקא בכלים ולא בו. וכדאיתא בתיקונים דף קכ"ט א'. שינויין אינון במאני דגופא אבל ביה לית שנויא כלל. הה"ד אני ה' לא שניתי ומשלו משל אל אור השמש העובר דרך חלון ומאיר אל עבר פנים. ודרך מעברו יש עשר עששיות מעשר גוונים שונים והנה לפי האמת אור השמש לא יתפס בו גוון כלל ועכ"ז דרך העברת העששיות ישתנה בסיבה שינוי העששיות ויאיר אל עבר פנים ביתה בגוון העששיות ולפי האמת אין השינוי נקנה באור קנין עצמי אלא בערך בחינתו אל הראוים. ר"ל לפי המקבלים והענין הזה ממש הוא בנמשל. כי אור השגחת הא"ס אין בו שינוי כלל לא דין ולא רחמים ולא ימין. ולא שמאל אמנם עכ"ז ע"י התפשטותו בספירות שהם העששיות המשונות בגוונים לבן אדום ירוק שהם חסד דין ורחמים מאיר אור השגחת הא"ס כפי שינוי הספירות אך אין השינוי נקנה באור קנין עצמי. באופן כי ע"י התפלה שהאדם מתפלל בכוונה או ע"י המצות שעושה פועל למעלה בספירה וגורם שישתנו הכלים שהם הספירות מפעולה לפעולה. והא"ס המנהיג אותם פועל הדין והרחמים והשינויים מבלי, שישתנה ויתפעל כלל לא בעבור התפלה ולא בעבור שום דבר אחר כלל וכלל:
<b>שאלתיאל</b> ומה הרווחנו בהיותנו מייחסים שינוי הפעולות בספירות כיון דסוף סוף הא"ס פועל הדין והרחמים והשינויים שהרי הוא כח מנהיג בספירות דהלא אף שהוא ית"ש אינו משתנה כמשל העששיות מ"מ הוא רוצה בכעס הספיר' או ברחמיהם מאחר שהוא משגיח בהם ופועל על ידם:
<b>יהוידע</b> מה שהרווחנו הוא כי באומרנו דשינוי ההנהגה הם בספיר'. ושהא"ס ית"ש עם היותו פועל בספירות לא יקבל הפעולות ולא ישתנה כלל. הרי נתננו כבוד הפעולות וההשגחה אל הא"ס ולא ימשך מזה דבר יזיק אמונתנו באחדותו כלל ומה שאמרת דכיון שהוא כח מנהיג בספירות נמצא שהוא רוצה בכעס הספירות או ברחמיהם. יפה כוונת כי בודאי האמת כן הוא דפעולות הספירות הם מונהגות מאתו בכוונה. ולצורך זה הוא שהאציל את הספירות כדי להנהיג בהם את העולם בשינויי ההנהגה כפי צורך הזמן. כי בהם ועל ידיהם ברא. יצר ועשה. כל הנבראים ומנהיג אותם בכוונה ולא במקרה בדקדוק ובשיעור כאשר ראוי והגון למלך מושל ומנהיג ואע"ג שהוא רוצה פעולת הדין והרחמים מ"מ לא יתייחס אליו שום הפעלות ושינוי מפני שהכל נפעל בסוד עצמות וכלים. נשמה וגוף כנזכר:
<b>ודע</b> כי אפילו באריך אנפין דאצילות אין התפילות פועלין בו שינוי והפעלות. כמ"ש האר"י זלה"ה בפירושו לספרא דצניעותא בבואו לתת טעם למה לא נזכרה אזן אריך בשום אדרא וז"ל כי באזן העליונה דא"א אין הקולות והתפלות המגיעות שם פועלין בה כי היא רחמים פשוטים ואינו משתנה כלל אמנם הז"א יש בו דין ורחמים וכאשר יחטאו בעולם התחתון יעלה קולם באזנו ויתמלא דינין והופך פניו מעתיק יומין וכאשר יגיע הקול לאזנו כי שבו בתשובה יתקן עצמו ז"א לקבל א"א והרחמים הם גוברים ונמצא שהתיקון והקלקול תלוי בז"א כי כאשר יתקן עצמו ז"א וזה ע"י הקול וצעקת תחתונים כי שבו מדרכם הרעה יאיר אליו א"א ויסתכל בו בעין טוב ואז יתבטלו הדינין. וההפך ח"ו בהפך ונמצא שהתפלות והצעקות עדיו יבואו. והוא מתתקן על ידם לקבל שפע מן אריך אבל א"א לא משתנה ולא אשתני כלל עכ"ל והביאו ג"כ מהר"י צמח ז"ל בפי' האדרא רבא בשם ס' הדרושים הרי מבואר שהתפלות והמצות והעונות אינם פועלות אלא בז"א כי בו שייכי השינויים וההפעלות. כי כאשר יחטאו בעולם התחתון מתישין כחו שלא יוכל לקבל הארת א"א וזו היא סיבה שז"א יתמלא דינין וכיון שהא"ס הוא נשמה בתוכו. הרי הוא פועל ומנהיג הדינין ולא יעכבום רחמיו וטובו הגמור. מפני מדרגות הנאצלים המלבישים לא"ס לבוש על לבוש ולבוש על לבוש כידוע מכתבי האר"י זלה"ה וכמ"ש בזוהר דא מוחא לדא ודא לדא ולכן הדינין שהם לצורך ההנהגה ליתן שכר טוב לצדיקים ולהפרע מן הרשעים נגלו בז"א והוא פועל אותם בכח החיים העליונים המתקשרים בו. דכל קשירו דעילאי ותתאי בהאי אתר דאקרי ישראל ישתכח כמ"ש בזוהר פ' אמור דף צ"ו. ובפ' יתרו דף פ"ה א' אי מלכא ומטרוניתא מסתכמין כלא מסתכמין באתר דאלין משתכחין כלא משתכחין עכ"ל הרי שהכל נקשרים ומסכימים עם זו"ן. כי ההשגחה וההנהגה נקשרה ונתלבשה בצדק ומשפט היינו זו"ן שעל ידם נברא ומתנהג העולם בכח כל ההשתלשלות עד הא"ס הפועל האמיתי וכדרך שהגוף פועל כל הפעולות בכח הנשמה ושינויי ההנהגות תלוי בהכנתם של זו"ן כי כאשר זו"ן הם בתיקונם ובשלמותם מנהג העולם בחסד וברחמים וההפך ח"ו בהפך והגורמים הכנתם ותיקונים של זו"ן. וכן ההפך ח"ו הן הם התחתונים במעשיהם כמ"ש האר"י זלה"ה בספר מבוא השערים ש"ב ח"ב פ"ב ע"ש. כי אין כאן מקומו:
<b>שאלתיאל</b> מה נמלצו לחכי אמרתך מדבש לפי כי הנה הוכחת במשור דעם היות שישתנה ההנהגה ע"י תפלותינו ומצותינו אין השינויים אלא בכלים שהם הספי' אבל הא"ס לא ישתנה ולא יתפעל כלל ושאליו נכוין לבנו בכל שם שנזכיר בשפתינו דהוא הכח הפועל בשם ההוא או במדה ההיא האמנם עדיין צריך אני לדעת למי אנו מברכין בכל הברכות. א"ת לא"ס זה אי אפשר כי הוא מרומם על כל ברכה ותהלה כמ"ש בתיקונים דף ק"ל. וא"ת לספי' לבד ולא נכוין לבנו אל הא"ס כשנזכיר את השם בכל הברכות. קשה דא"כ תהיה העבודה והתפלה בחלק הברכות אל הספי' ולא אל הא"ס וכן כיוצא בזה יקשה בענין היחודים וקשר הספי' שאנו עושים ע"י המצות והתפלות. כי איך יכון לכוין בלבנו הא"ס באלו העניינים:
<b>יהוידע</b> אע"ג דאין אנו מברכין אל הא"ס דלא צריך איהו ברכאן מאחרא דלית עליה מאן דאשפע ליה מ"מ אליו אנו מכוונים בכל הברכות שהרי מה שאנו מברכים את השם הכוונה היא שיבורך ויושפע השם מהנאצלים העליונים אשר בכח הא"ס משפיעים עליו ובלעדו אין להם כח להשפיע אל השם וכמו כן הוא בענין קירוב הספירות ויחודן ע"י המצות והתפילה הכוונה היא שע"י כח שפעו יתקשרו ויתייחדו הספי'. וכן שאר העולמות הקדושים בהתקשרם בספי' מתייחדים מאמתת יחודו. וכל זה פשוט וידוע לרגיל ובקי בספר הכוונות והנני מוסר בידך הקדמה אחת שעל ידה יתפתחו עיניך בכל ענייני הכוונות בזוהר ובשאר ספרי המקובלים והיא כתובה בס' אלימה ע"ש. וז"ל הספי' הם לבושים וכסאות אל האלוה א"ס ית"ש. וכאשר אנו מייחדים הספי' ע"י מצוה או תפלה וכן בכל הברכות:
הכוונה היא לתקן הספי' ולהכינם שיהיו כסא אליו ויתקרבו אליו ויתוקנו לקבל אורו ושפעו. והנה קירוב הספי' ויחודן היא עבודתו של הא"ס. כי הוא לא יקבל תועלת מן העבודה. רק שכל חפצו ורצונו להיטיב לזולתו כי הוא הטוב והמטיב וטובו לעולם אינו חסר אמנם הספי' הם צינורות ואמצעיים להמשיך הטוב דרך בם. ואם אנו ח"ו פגמנו הסבות האמצעיות האיך יבא הטוב ההוא שהרי אין הא"ס מאיר אלא במקום השלם. ולכן צריך לייחד ולקשר הספי' ולתקנם כדי שתתיישרנה לקבל שפע הא"ס וטובו ונמצא כי המתקן הצנורות וסבות אמצעיות האלו וגורם שיוכנו לקבל טובו ושפעו של הא"ס. הוא הוא העובד אותו ועושה רצונו כי גורם שהוא ייטיב לזולתו. והמקלקל הצנורות וסבות אמצעיות האלו וגורם שלא יהיו מוכנים לקבל טובו ושפעו. הוא ממש הבלתי עובד הנק' מכעיס, ומקציף. ומרגיז. מפני הרעה הנמשכת אל העובד מהעדר טובו ממנו בסבת קלקולו הצנורות האמצעיים והרי הוא כמו שקרע בגדי המלך בענין שאינם ראויים למלך ללובשם והקורע בגדי המלך חייב כפי מה שקרע או לכלך בענין שנפגמו מלהתלבש המלך בהם באופן כי היודע לתקן המדות בכונת המצות והתורה והתפלה לקשרם ולייחדם ולהכינם לקבל שפעו וטובו הוא עובד לא"ס הגם שהא"ס אינו מקבל תועלת מעבודתינו והוא כמו המאכל ומשתה שאוכל הגוף שאין הנשמה מקבלת תועלת ממנו ועם כל זה ע"י המאכל והמשתה יתמיד החיבור. כמו כן ע"י העבודות יתמיד שפע הא"ס במדות ויתפוצץ על התחתונים ולכן בכל תפלתנו ובלמוד התורה ומצות שאנו עושים אנו אומרים תחלה ליחדא קב"ה ושכינתיה וכו' והענין לומר כי אין כוונתנו בבקשתנו בקיום המצות לתועלת והנאת עצמנו כ"א לצורך גבוה דהיינו לייחד ולתקן המדות העליונות כדי שיבא אליהם שפע הא"ס ומהם ישתלשל וירד השפע לכל העולמות ונמצא שהעובד בדרך זה ה"ה כעבדים המשמשים את הרב שלא ע"מ לק"פ וזכותו גדול מאד כמפורש בזוהר ובתיקונים בכמה מקומות:
<b>שאלתיאל</b> זו ההקדמה היא נכונה מאוד ואמיתית מכל צד. ולא ישיג אותה בשלימות אלא מי שהעמיק בספרי המקובלים אבל הדבר הקשה מאד לקרבו אל שכל האדם הוא זה שאמרת שיהיה תיקון וקלקול העליונים מסור ביד התחתונים כי מה האדם שיוכל לתקן או לפגום בספירות העליונות ויהיו התפלות והעבודות צורך גבוה אמנם אנכי הרואה כי זה יסוד כל חכמת הקבלה והוא מושכל ראשון בין המקובלים כמבואר בכמה מקומות מהזוהר ושאר ספרי המקובלים וכיון שקבלה היא בידם נקבל בסבר פנים יפות ומ"מ רוצה הייתי לשמוע מפיך איזה טעם שיתיישב על לב האדם בענין זה:
<b>יהוידע</b> שהעליונים צריכין הם להתעוררות התחתונים ושכל מה שעושים התחתונים דעושה רושם בעליונים יתבאר לך חיובו כשתתבונן בקשר האמיץ שהם קשורים זה בזה ומקבלים זה מזה כי זה העולם השפל מקבל מעולם הגלגלים וצבאם והגלגלים מקבלים זה מזה עד הגלגל העליון המקבל מהעשיה הרוחנית וכל מדרגות העשיה רוחנית מקבלות זו מזו עד עולם היצירה והיצירה מבריאה והבריאה מאצי' וכל המעלות הנאצלות מקבלות אור ושפע זה מזה עד האור העליון על כל עליון הנק' א"ס והוא משפיע לכל ואינו מקבל וכלם מקבלים ממנו להשפיע לאשר למטה מהם במעלה ומקום באופן כי כל התחתונים הם קשורים בעליונים ולכן כפי התעוררות למטה כך יהיה נעשה למעלה כדמיון השלשלת של ברזל התלויה באויר כי כשתניע החוליא השפילה שבה. תניע גם העליונה. אלא שאין כח בתחתונים להניע ולפעול בעליונים כ"א כל א' וא' עד מקום שורש נשמתו. כי מה שאמרו המקובלים דבזמן שהאדם מקיים המצות למטה גורם שתושפע המדה המורה על המצוה ההיא וכן להפך כשהאדם חוטא גורם פגם וחסרון למעלה אין זה אלא באותה בחי' שמשם שורש נשמתו. וכדאיתא בתיקונים סוף תיקון מ"ג וז"ל ומנע ברכאן מיניה כל חד לפום דרגיה דמאן דפגים לתתא פגים לעילא לאתר דאתגזר נשמתיה:
<b>ומעתה</b> כיון שאין מעשה האדם פועל ומעורר רק באתר דאתגזר נשמתי' אין כאן קושי' כלל על מה שהעליונים פועלים כפי התעוררות מעשה התחתונים כי כן כיוצא בזה תראה בטבע האבן השואבות הברזל כי אם תזקק אותה היטב ותסיר מעליה כל סיגיה ואח"כ תשברנה לשתים. ותשים החתיכה האחת בקרן זוית והאחרת בקרן זויות אחר שיהיו מרוחקות זו מזו כל מה שתרצה ותניח ברזל סמוך לאחד מהחתיכות האלה תמצא כי כל התנועות שעושה אותה חתיכה עושה האחרת באותה שעה עצמה גם יש זכר לזה מהיין שבחבית כי בעת שהאם שלו שהיא הגפן יש בה שינוי דהיינו שפורחת עלתה נצה. גם היין שבחבית מקבל שינוי באותו זמן עצמו מצד השינוי שמקבל אמו אעפ"י שהיין הוא נפרד מהגפן וגם הפירות מתעפשים בזמן שהאילנות מוציאים פרח ויציצו ציץ:
<b>מכל</b> אלו הדברים יש עדות ברור אל קבלתינו בענין האדם שבכל פסיעותיו שפוסע למטה הן לטוב הן למוטב עושה רושם והתעוררות במקום שורש נשמתו ובמקור אשר ממנו חוצב אך לא למעלה משורש נשמתו וכמ"ש האר"י זלה"ה בס' מבוא השערים ש"ב ח"ב פ"ב ע"ש גם זכר עשה לנפלאותיו מענין המטר כי הארץ מתעוררת תחלה להעלות אדים ואח"כ יורד הגשם על הארץ כמ"ש ואיד יעלה מן הארץ והשקה את כל פני האדמה וז"ל הזוהר פ' בראשית דף ל"ה א'. ואד יעלה מן הארץ מן עובדא תתאה אתער עובדא לעילא ת"ח תננא סליק מארעא בקדמיתא. ועננא אתער וכלא אתחבר לבתר דא בדא כגוונא דא תננא דקרבנא אתער מתתא ועביד שלימו לעילא ואתחבר כלא דא בדא ואשתלים כגוונא דא לעילא אתערותא שרי מתתא ולבתר אשתלים כלא ואלמלא דכנסת ישראל שריא באתערותא בקדמיתא לא אתער לקבלא ההוא דלעילא ובתיאובתא דלתתא אשתלים לעילא עכ"ל מבואר מזה כי גם בעליונים נוהגת המדה הזו. כי כדי שירד השפע לספירת מלכות צריך שיתחיל ההתעוררות ממנה ואז יתעורר הכח העליון נוכחה להמשיך אליה מה שתחפוץ כי ההשפעה העליונה היא כענין נשמת הלב כי כשירצה לב האדם לנשוב להוציא הנשימה חוצה יכניס תחלה האויר הקר בפנים ואז יוציא החמימות וינשום חוצה וכן הוא הדבר בענין ההשפעה העליונה כי בכל מין ההשפעה שיורד. צריך בתחלה שיעלה המ"ן ואח"כ יורדים המ"ד ופרטי ידיעת דבר זה הוא חלק גדול מהחכמה כידוע מדרושי האר"י זלה"ה וסוף דבר כל התורה כלה בנויה על העיקר והיסוד הזה היינו היות העבודה צורך גבוה לתקן המדות ולהכינם כדי שיקבלו השפע וימשיכו אותו אל התחתונים:
<b>שאלתיאל</b> המשלים נכונים הם אך מה שאמרת דכל התורה בנויה על היסוד הזה הנה באמת יש כמה פסוקים המורים לבלתי מתעקש אמיתת זו הפינה כגון ועתה יגדל נא כח אדני רוכב שמים בעזרך צור ילדך תשי ומה תעשה לשמך הגדול תנו עוז לאלהים וכיוצא וכן ואכלת ושבעת וברכת את ה' אלהיך. כי אין הברכה ענין הודאה אלא לשון תוספת וריבוי מלשון וברך את לחמך וכמו שהוכיח הרשב"א ז"ל וכן יש כמה מאמרי רז"ל המורים להדיא היות העבודה צורך גבוה אמנם יש ג"כ פסוקים אחרים המורים להפך שאין המצות והעונות נוגעים כלל לגבוה. וכדכתיב החפץ לשדי כי תצדק ואם בצע כי תתם דרכיך. אם חטאת מה תפעל בו וגו' אם צדקת מה תתן לו וגו' וגם רז"ל בב"ר פמ"ד והובא בילקוט תהלים רמז קס"א אמרו זה הלשון אמרת ה' צרופה אמר רבא לא ניתנו המצות אלא לצרף בהם את הבריות וכי מה איכפת ליה להקב"ה בין מי ששוחט מן הצואר למי ששוחט מן העורף. הוי אומר דלא ניתנו המצות אלא לצרף בהם את הבריות עכ"ל. דמשמע שאין טעם ותועלת במצות. כי לא ניתנו אלא לצרף בהם את הבריות אם עושים רצונו אם לא:
<b>יהוידע</b> יש מפרשים הפסוקים האלה והמאמר הנזכר שמדבר בא"ס העליון ובו ודאי שלא יצויר שום שינוי וחסרון כלל ואינו צריך לעבודת האדם וקרבנותיו ותפלותיו כי אם חטאת מה תפעל בו ואם צדקת מה תתן לו אבל הספי' בהם הוא צורך העבודה כי משתנים הם כפי מעשה התחתונים אמנם אין תירוץ זה מתיישב למבין והאמת הוא לע"ד כי אין כאן קושיא כלל שהרי מקרא מלא דברה תורה שחת לו לא וגו' ובא לרמוז כי הפגם וההשחתה שעושים התחתונים בעולמות העליונים איננו עצמיי להם. כי אין נגרע מהעליונים השפע שצריכין הם לצורך עצמם וכדפירשו בזוהר פרשה וארא (דף ס') וז"ל א"ר אלעזר חייבין עבדי פגימותא לעילא מאי פגימותא דשמאלא לא אתכליל בימינא דיצה"ר לא אתכליל ביצה"ט בגין חובייהו דבני נשא ופגימו לא עבדי אלא לון ממש הה"ד שחת לו לא בניו מומם כביכול עבדי ולא עבדי. עבדי דלא יתמשך עלייהו ברכאן דלעילא כד"א ועצר את השמים ולא יהיה מטר ולא עבדי דהא שמיא נטלי לון לגרמייהו ברכאן מה דאצטריך ולא נטלי לאמשכא לתתא ודאי מומם דאינון חייבין איהו וכו' עכ"ל הרי שאמר ופגימו לא עבדי אלא לון ממש. הה"ד שחת לו לא וגו' כי השפע נמשך לעליונים כל מה שהם צריכים לעצמם אבל לא נטלי לאמשכא לתתא וכדי שתבין ענין זה היטב צריך אתה לדעת מה שכתבו המקובלים כי העשר ספירות של עולם האצי' ועולמות בריאה יצירה ועשיה. הם שכלים פשוטים בעלי חכמה ובינה יתירה. והם משכילים תמיד בבוראם ושוקדים תמיד על חשק עבודתם שהיא עבודה שכלית לא גשמית ותשוקתם גדולה בעבודה ההיא לא יגרעו אותה כלל ולא ימנעוה רגע אמנם היא עבודה קיימת שלא תחסר ולא תעדיף איש איש בעבודתו ובמדרגתו מן הכתר העליון עד סוף כל מדרגות הקדושה ועיין בהראב"ד פי' ספר יצירה דף נ"ט ב' ובעבודה ההיא הם שואבים שפע קיומם וחיותם. שלא תחסר לעולם ומכלל זה הגלגלים שגם הם שוקדים על עבודתם ותשוקתם גדולה מאד בהיותם מספרים כבוד אל ובמהלכם הם ישבחו הבורא ויתנהג אליהם שפע קיומם. והנה בזה השפע שמקבלים העליונים והספי' בעבודתם אין להם חלק עם התחתונים כלל אם ייטיבו ואם ירעו התחתונים כי לעולם החק הקבוע להם לא יושבת מפני שאין בהם חטא כלל אמנם יש עוד רב טוב לעליונים תלוי בעבודתנו שהיא תחסר ותעדיף כפי שיעור עבודת התחתונים אם יעבד כראוי יוסיפו שפע ואור בספירות ובכל מדרגות הקדושה ואם יחטאו יגרעו אותו תוספת. ומפאת זה יתיחס בעליונים תוספת ומגרעת ושמחה ובכיה. וגאולה וגלות וכיוצא בדברים הללו והוא המכונה בספרי המקובלים בערך התחתונים כלומר שאין אותו גרעון ותוספות המיוחס בהם בערך קצבתם בעבודתם אלא בערך מה שנוסף בהם מצד התחתונים כי באותה בחי' לבד הוא ששייך תוספת ומגרעת כפי שיעור עבודת התחתונים:
<b>ועתה</b> לא יקשה כלל מה שכתוב בפסוקים הנזכר. כי מאחר דשפע העליונים של צורך עצמם וחיותם נמשך להם לעולם מבלי שום מונע. כי אין במעשה התחתונים כח לגרום בעליונים חסרון שפע קצבתם ולא אף גם להוסיף שפע עליהם לכן אמר אם חטאת מה תפעל בו שהרי פגם החוטא אינו פועל בו בעצם. דהיינו בבחי' קצבתו הקבועה לו לנאצל מהא"ס. וכן אם צדקת מה תתן לו דאין הצדיק מוסיף שפע לו לנאצל בבחינחו העצמית כנז'. כי כל מה שגורם האדם להוסיף או לגרוע בספי' אינו אלא בבחי' השפע שמקבלים הספי' לצורך השפעת התחתונים והרי זה דומה לאם הילד היונק כי כל עוד שיוסיף הילד ליינק. יוסיפו לו דדיה למלאות חלב ובהעצור כח הילד למוץ ולא יינק עוד גם השדים לא יבא חלב אליהן ויהיו ריקות תחת אשר היו במלואות וזהו ממש ענין העבודה צורך גבוה כי יותר ממה שהילד רוצה לינק אמו רוצה להניק לו. והרי האדם במעשיו הטובים יונק מהשדים העליונים וגורם להריק עליהם שפע ברכה והפכו הוא החוטא כי בסבת חטאו ומניעת יניקתו ממקום שורש נשמתו גורם שימנע השפע העליון מלירד שם במקום שהוא שורש נשמתו וכמ"ש בתיקונים סוף תיקון מ"ג וז"ל ומאן דאתבטל מפריה ורביה כאלו אחזר לההיא ארץ יבשה ומנע ברכאן מינה כל חד לפום דרגיה מאן דפגים לתתא פגם לעילא לאתר דאתגזר נשמתיה עכ"ל הרי מבואר דבמקום שורש נשמתו דוקא הוא דפגים ומנע ברכאן והיינו מניעת השפע בבחי' השייכה אל התחתונים אבל לא בבחינת השפע העצמיי של העליונים וכמו שכבר אמרתי:
<b>גם</b> מאמר רז"ל לא ניתנו המצות אלא לצרף בהם את הבריות מובן הוא כפשוטו ליודע סוד שבירת הכלים. כי רפ"ח ניצוצין נשארו תוך הכלים שנשברו ומהם נעשית קליפת נוגה אשר היא טוב ורע. ואנו מבררים הניצוצין ע"י עשיית המצות כי על ידי המצות ל"ת אנו מפרידים הפסולת מן האוכל וע"י מצות עשה חוזר הטוב מקליפת נוגה לעלות למקורו ולהוריד השפע לעולמות וזוהי כוונת המאמר לא ניתנו המצות אלא לצרף בהם את הבריות כי על ידי המצות נעשה הצירוף והבירור כנזכר ועיין בספר עץ חיים של האר"י זלה"ה בדף ס"ט ע"א ובספר מבוא השערים ש"ב ח"ג פ"ח ותבין עומק זה המאמר וסודו:
<b>שאלתיאל</b> נחה שקטה נפשי בדבריך הנכוחים וישרים למוצאי דעת וקורא אני עליך אשרי אדם מצא חכמה ושמש תלמידי חכמים הרבה ועתה עוד אבקש ממך שתתן לי בידי איזה מפתחות פנימיות להבין ענין ההשגחה כי לא באתי עד עתה אל המנוחה מהקושיות הנופלות על הדרוש הלזה בראותינו כמה עניינים אשר נראים זרים ובלתי מסודרים מהמנהיג הישר ונאמן יתברך שמו לכן אחלי יכונו להעמידני בקצרה ומבלי שתאריך בראיות על כל פרטי ההשגחת ואופניהם כי זה יהיה לי מעיר לעזור מידי קוראי בספר הזוהר והמקובלים כשמדברים בהם:
<b>יהוידע</b> קודם כל דבר צריך אתה לדעת כי אין שום פעולה קטנה או גדולה שתהיה במקרה בלתי השגחה אלהית אלא הכל הווה ונפעל בסוד השגחת האין סוף והשפעתו המתפשטת מלמעלה עד סוף כל המדרגות והנמצאים. כי זולתו אין שום פעולה והשפעה לשום נמצא דהוא הוא המהווה הכל ומחיה הכל ואין דבר חוץ ממנו ולא שום נמצא זולת מכחו בכוונה וברצון ולא במקרה ובחיוב כי הוא הוא הפועל ומאיר תוך הספי' ותוך המרכבות ותוך המלאכים ותוך הגלגלים והיסודות וכל צאצאי הארץ עד הנקודה האחרונה שבתהומות בכלם נדבקת הארתו והשגחתו וזהו שאמרו בתיקונים ועל על כלא נהיר בעשר ספירן דאצילות ובעשר דבריאה ובעשר כתות דמלאכיא. ובעשר גלגלי דרקיעא ולא אשתני בכל אתר עכ"ל ודקדק לומר ולא אשתני בכל אתר להורות דשינויי ההשגחות לא יחייבו בו שינוי והפעלות כי השינוים הם בכלים ולבושים המקבלים שפע השגחתו ומוציאים לאור הפעולות בשינויים כפי בחינת מציאות' לערך התחתונים וכמשל אור השמש העובר דרך עששיות מגוונים שונים וכבר אמרתי לך (לעיל ס' ע"ג) דהשגחתו בענייני העוה"ז נקשרה ונתלבשה בצדק ובמשפט היינו זו"ן כי על ידם נברא ומתנהג העוה"ז בכח כל השתלשלות הנאצלים העליונים עד הא"ס הפועל האמיתי המשגיח ומנהיג לכל ואפילו הנהגת הטבע שהוא הנקרא אצלנו השגחת חיות העולמות אינה אלא מאתו ית' והיא מבחי' החיצוניות שסודר משם אלהי"ם בגימ' הטבע ואין שום דבר הווה במקרה בלתי כוונה והשגחה אלהית כדכתיב והלכתי עמכם בקרי הרי שאפילו מדרגת המקרה. מיחסה לו ית' כי הכל מאתו בהשגחה פרטית ואמנם פרטי ההשגחות וטעמיהם ראיתי לחלקם לעשרה מינים כפי מה שמצאתי בספרי המקובלים ובפרט בס' אלימה ואלו הם:
<b>ההשגחה</b> ראשונה היא השגחה כוללת לכל מיני הנבראים שבעולם הזה שאינם בעלי גמול. והם ג' סוגים בעל חי צומח ודומם וכל א' מהסוגים נחלק למינים רבים כנודע והנה אופן השגחתם הוא על ידי השרים המופקדים על כל א' מהמינים וכמ"ש רז"ל על פסוק הידעת חקות שמים אם תשים משטרו בארץ אין לך עשב מלמטה שאין לו מזל מלמעלה שמכה אותו ואומר לו גדל ועיין ג"כ בזוהר פ' תרומה דף קע"א ב'. ואלו השרים מקבלי שפע הנהגתם ע"י עבודתם בשירם וזמרם שמשבחים לבוראם כדכתיב במזמור הללו את ה' מן השמים וגו' והוא סוד פרקי שירה שאומרים השרים של כל הנבראים ועי"ז מקבל כל אחד מהשרים קצבת השפע להשפיע על כללות המין אשר הוא מופקד עליו כל פרנסתם ושאר כל הדברים הנצרכים לקיום המין ההוא לעורר החום הטבעי להזדווגם לפרות ולרבות ולגדל בניהם כדכתיב חולל אילות. עת לדת יעלי סלע. לבני עורב אשר יקראו ובכלל זה יתן השר במין ההוא חכמה ומדע טבעי להכין צרכי קיום מינה כגון לבנות לה בית להשמר מהמקרים הרעים הממעטים המין כעין חכמת אומנות הדבורים בהבנת ביתם לגידול בניהם ולאסוף מזונם וכן הנמלים. וציפור דרור בבנות לה בית וקן וכן כמה פרטים אחרים שבמיני הבעלי חיים כלם הם עניינים מושגחים על כללות המין ההוא מהשר המופקד עליו אמנם השגחה פרטית כגון אם יחיה שור זה או ימות. אם תנצל נמלה זו או תדרס. אם יטרוף זה העכביש את זה הזבוב וכיוצא מאלו הפרטים אין כח בשר העליון להשגיח בזה. וכל הבעלי חיים וכ"ש הצומחים והדוממים לא יושגחו על פרטי עניינים כאלו. לפי שהמכוון מהם יושג במיניהם לבד. ואין צורך שתהיה ההשגחה על אישיהם ולכן כל ענין אישיהם הוא במקרה גמור לא בגזירת השי"ת זולת אם יגיע מזה איזה ענין אל השגחת האדם כמו שנתבאר בסמוך:
<b>ההשגחה</b> השנית היא השגחת המין האנושי אשר כל אחד מהם מושגח מהשי"ת בתכלית הפרטיות וכמ"ש אני ה' חוקר לב בוחן כליות לתת לאיש כדרכיו וכתיב כי עיניו על דרכי איש וכל צעדיו יראה ודוד המלך ע"ה אמר אתה ידעת שבתי וקומי ורז"ל בפר"ק דחולין אמרו אין אדם נוקף אצבעו מלמטה אא"כ מכריזין עליו מלמעלה ובסוף פ"ג דערכין אמרו דאפילו אם יצטער בהוצאת שתי דינרים מן הכיס ויצטרך להחזיר האחד לכיס. אינו במקרה אלא בגזירת השי"ת. ומטעם זה ימצא השגחה פרטית אל הבעלי חיים וצמחים ודוממים. לא מצד עצמם אלא בעבור האדם. כגון אם האדם יצא השדה לציד ציד חיה ועוף או דגים הנה יושגח מלמעלה ויגזור עליו כמה דגים יעלה מן הים בחרמו ולא שגזר השי"ת על אילו הדגים שימותו או יחיו אלא לפי שהאדם הוא מושגח במזון ביתו ופרנסתו אם תהיה בריוח או בצמצום או בנחת או בצער וכן לא גזר השי"ת על חיה זו או עוף זה שיהיה נצוד מהאדם. אבל גזר על האדם הזה מזונו ופרנסתו והכין לו צידו צבי או איל. ואפילו על פרטיות צער צידתו אם בקל אם בטורח אם יהיה ניצוד מיד או יברח עד אלף פסיעות אחריו או אלף וחמש על הכל הושגח האדם. כי כל אלו הם יסורין לאדם והוא מושגח על פרטי עניניו ועד"ז נמצאת השגחה לאדם בבעלי חיים שלו כגון אם ישמין שורו ושיו. או יכחיש. ולא מצד השגחת השור בעצמו אלא בעבור בעליו אם ישוה שורו דינר או שתי דינרים וכן אם תלד רחלה אשר לו שתים כאחד או טלה חלב א'. וכן אם תצא תרנגולת שלו על פני השדה ותבא אליו הפרס והעזניה ויטרפוה לא תהיה השגחה זו מצד התרנגולת בעצמה אמנם יהי' מצד השגחת השי"ת לאדם וגזר עליו יסורין אלו או ברכות בהצליח אותם ועד"ז בצמחי האדם אם עץ הזית אשר לו יוציא פירות הרבה או מעט אם יצליח חלקת שדהו בפירותיו או יאכלנו החגב. הכל מצד עונות האיש הזה או זכיותיו ועד"ז בדומם אם תשבר כדו או פכו אם תפקע קדרתו אם יסדק חביתו אם מלא אם ריקן הכל הוא בהשגחה פרטית מצד התועלת או ההיזק המגיע לאדם ובזה ימצא השגחה פרטית בכל המציאות והנמצאים חלקה אחת תמטר וחלקה אחת לא תמטר אילן מתברך אילן מתיבש הכל תלוי באדם:
<b>ההשגחה</b> השלישית היא השגחה כוללת שמבטלת הפרטית וזו היא מכת מדינה וכשנתן רשות למשחית לחבל דאינו מבחין בין צדיק לרשע וכן אמרו רז"ל דבר בעיר כנס רגליך. אמנם זה יהי' דוקא בצדיק שאינו גמור כי ג' מיני צדיקים הם יש צדיק יסוד עולם שיכול להציל העולם כלו בצדקתו כגון האבות ומרע"ה וכיוצא וכן עיר שנגזרה עליה גזירה או ספינה הטובעות בים יש כח בצדיק להציל את כלם וזהו ימלט אי נקי ויש צדיק שלא יוכל להציל אלא עצמו כגון נח וכיוצא ויש צדיק הוא נספה עם הכלל ואינו יכול להציל אפילו עצמו ועליו נאמר ויש נספה בלא משפט והטעם הוא מפני שראה ולא מיחה שהיה לו להוכיח או לברוח משם וכ"ש אם ראה ושמח. או יהיה הטעם להספה עמהם מפני שאין בצדקתו כח להנצל שיש לו איזה עון וכיון שמתראה בפני המשחית גובה חובו ועונו ממנו ולטעם זה כתיב ואתם לא תצאו איש מפתח ביתו והכל הוא בדין ההשגחה העליונה דבעידן ריתחא פוקד עליו עונו ויארע תקלה לצדיק שאינו גמור בכלל שכניו ובני עירו ואם היה מסתלק משם היתה לו נפשו לשלל:
<b>ההשגחה</b> הרביעית היא השגחה פרטית בבעלי חיים ובאומות להצליחם ולהצילם כדי שילכו לעשות שליחותו של מקום ע"ד שאמרו רז"ל כל המיצר לישראל נעשה ראש והלבנון באדיר יפול הרי שהוא מוצלח מחמת שליחותו וכן בבעלי חיים נעשה להם ניסים להצלתם בהשגחה עליונה כעין הצפרדע שהיה מעביר העקרב במים כדאיתא בב"ר פ"י וכיוצא בזה ולא מחמת עצמם שאין השגחה והצלה כזאת ראויה לרשע כזה או לבעל חי כזה אלא מפני שליחותו המזומן לו ומעין ענין זה הוא מה שאמרו יכין רשע וצדיק ילבש שהוא עתיד להוליד בן צדיק יהיה בו צורך הרבים כעין שמעי שעם היות שנתחייב מיתה האריכו לו עד שהוליד מפני שהיה עתיד לצאת ממנו מרדכי. וכן כתיב אל תצר את מואב בשביל שתי נפשות שהיו עתידים לצאת מהם וכמה הם מדרך זה בכל דור ודור שהקב"ה מטיב לרשע ולא בעבורו אלא בעבור תועלת הצדיק ובני אדם שאינם יודעים העתיד יתמהו על זה אבל צופה עתידות צופה הדברים מתחלתם ועד סופם ומסדרם בחכמתו כפי המציאות הצריך אליהם אם מצד מעשה בני אדם שקלקלו הסדרים והקב"ה מביאם לסדרם ואם מצד המעשים בעצמם שא"א מבלעדי המציאות ההוא מצד החכמה העליונה:
<b>ההשגחה</b> החמישית במיני המיתה והם ד' נפלים או קטנים או מי"ג שנה עד עשרים או מעשרים ולמעלה הנפלים הם אותם הנשמות שנתחייבו כריתות ומיתות ב"ד ונכרתו פעם ראשונה יתגלגלו בעוברים ויכרתו וזהו טעם מיתה להם וגם אביהם ואמם נתחייבו באותו צער. ונמצאו משפטי ה' אמת צדקו יחדיו וסבת המפלת תלויה בענין הכרת שנתחייבו אם מצד אכילה היה הכרת נופלים מצד תאות האכילה אם מצד מלאכה האסורה נופלים מצד מלאכה יתירה. אם מצד ביאה האסורה נופלים מחמת ביאת הזכר על המעוברת עד שמפילה. וכיוצא בזה אם חייבין סקילה נופלת האם ומפלת ואם חייבין שריפה נשרפת ומצערה מפלת וכיוצא בענין זה הקטנים המתים משעת לידה עד י"ג שנה ויום א' הם מתים בעון אביהם והם הנק' עשוקים כי כשאדם חוטא אותם נשמות הראויות לבא על ידו החיצונית עושקת אותם מהיכל גניזתם וכדפירש הסבא דמשפטי' והדין דין אמת על אביו ועל אמו ועליו. המתים מי"ג שנה ועד עשרים הוא שחטאו מקודם חטא ידוע ובהגיעם לאותו פרק הם קרובים לחטא אותו חטא עצמו ויש רשות להכריתם קודם שיחמיצו ויחטאו אותו חטא שהם עלולים בו. ואלו הם אותם שכאשר מדה"ד מתוחה בעולם נתן רשות לפגוע בהם בעת הדין בסוד ויש נספה בלא משפט:
<b>ההשגחה</b> הששית ביסורין שהם בגופו של אדם כגון החלאים. יש מהם משטות בני אדם כגון צנים פחים בדרך עקש ודומה זה להורג את עצמו שעתיד ליתן את הדין. ואף כיוצא בזה הוא המחליא עצמו מפני היותו רודף אחר תאותו והכלל זה מי שאינו משתדל ברפואת עצמו בכלל חוטאים יחשבו. ואם בטלו העבודה בסבת החולי גם את דמם מידם ידרוש. כי חייב אדם לרדוף אחר הרפואה בבטחון בבורא כמו הזורע באדמה בבטחון בבורא שיתן מים ויולידה ויצמיחה ויכין מזון לכל אף כאן משתדל ברפואת עצמו עם היותם חלאים נאמנים ע"י איש פלוני ע"י סם פלוני כי שמא זה הוא האיש שמא זה הוא הסם. שמא זה הוא הזמן. ויש מהם שמלפפים האדם עד יום המיתה הכל הוא גזור מלמעלה כדי רשעתו במספר וצערו מדוד ומשוער. לא יעדיף ולא יחסר הכל הוא ברצון גבוה אפילו פיזור הממון בחולי עד שיעור פלוני וכל כיוצא בזה הכל בדין ולפי חשבון:
<b>ההשגחה</b> השביעית ביסורין של אהבה יש מהם בלי עון ועכ"ז תחלתם בדין כעין רבי על מעשה אותו עגל וכעין איוב וכיוצא אמנם סופה אהבה. ויש יסורין שכלם אהבה גמורה דמייסרין אותו בלי שום עון. ועל כזה אמרו בגמרא לא הם ולא שכרם וטעם יסורין אלו פירשו בזוהר משל לרועה שרוצה וכו' והיינו להצלת הרבים. שלא יקטרג השטן עליהם ופי' ענין זה הוא כי לפעמים יש דין בשכינה מחמת מעשה הדור וצריך להשפיע אותו הדין כדי להטריד את השטן ולא יקטרג את הרבים ולא יוכל לערבב ע"י הדין ההוא. מיד משפיע הדין על הצדיק וע"י יסורי הצדיק הדור ניצול מקטרוג השטן. ולפעמים יגרום מיתה לצדיק. והיינו סוד מיתתן של צדיקים מכפרת. והצדיק נשכר על זה שכר נפלא כעין ר"ע וחביריו כידוע. עוד יש יסורין של אהבה אעפ"י שבאים לאדם מחמת עון ע"ד הכתוב כי את אשר יאהב ה' יוכיח וכאב את בן ירצה הרי שהוא אהבה ענין התוכחת והיסורין והיינו מ"ש בגמ' הא דהוו ליה ומיהו הם יסורין של אהבה הא דלא הוו ליה כלל והענין כי בחמלת ה' על האיש ההוא יעזרנו כי יתן לו בנים וימותו ביד פשעם שהם נשמות ראויות להסתלק לזמן הנועד ההוא לסבות רבות אל הגלגול ויכופרו עונות האיש ההוא שהיה חייב מיתה כמה פעמים. כי במיתת כל א' מהבנים יקבל צער מר כמות ויכופר עונו כאלו קבל המות. והם מזבח כפרה ויסורין של אהבה מכמה פנים. הא' שפורע חובו ומתכפר. הב' שהוא זוכה בטהרת אותם הנשמות הג' שהם בניו אל התחיה. הד' שזוכה בחנוכם במצות מה שאין כן מי שיתייסר במניעת הבנים שאינו זוכה בשום א' מאלו:
<b>ההשגחה</b> השמינית הוא ענין נסיון הצדיק כעין עשר נסיונות שנתנסה אברהם וכתיב ה' צדיק יבחן וכשהצדיק עומד על הנסיון גורם יחוד עליון אל השכינה כאומרו עתה ידעתי לשון זווג והבא אליו נסיון ומבטלו פוגם כעין דוד שנאמר זמותי בל יעבור פי והעומד בנסיון כאברהם יצחק ויעקב נעשה מרכבה להקב"ה:
<b>ההשגחה</b> התשיעית היא בכמה עניינים ומאורעות רעות הבאים לאדם בעבור סכלותו כי הוא גרם לו רעתו. כגון אם יגיע לאדם טובות ראוי לו שיעלים אותם מבני האדם ולא. יפרסמם מפני שיש כמה מקטרגים מהם רוחניים מהם גשמיים ויתלבשו הרוחניים בגשמיים וישלוט עין הרעה במעשה האדם. והנה אם הקב"ה יברך האדם בברכה והוא יתראה בה עד ישלוט בו עין רעה ותשבר ברכתו ותאבד על זה נאמר אולת אדם תסלף דרכו ועל ה' יזעף לבו ולפי הנראה מהזוהר גם לעון יחשב לו לפי שדרך ההשפעות העליונות להיותם נשפעות ואין ראוי לעכבם ולהפסיקם כעין אין עוד כלי ותעמוד השמן ומעין השגחה זו היא אומרו ויאמר יעקב לבניו למה תתראו אסור לאדם להראות שבעה בימי רעב מפני שפוגם ומקנטר במדה השולטת וכן הוא בכמה ענינים שמשפיעים על האדם מלמעלה לטובה והאדם ידחם מעליו כגון צינים פחים אשר לרוע בחירתו ידחה טובת הבריאות ויחלה זולת אם תהיה הדחיה לעבודת השם כגון להשכמת בית הכנסת וכיוצא דזה הותר לו וראוי והגון הכנסת עצמו לסכנה לצורך העבודה שזה יהיה נסיון גדול אמנם בהבלי העולם יקרא חייב. ואפילו לעבודת שמים אין ראוי ליכנס למקום שיגיעהו ודאי ההיזק. וכמו שהסכימה השכינה עם שמואל ואמר עגלת בקר תקח בידך וגו' ומכלל זה הנושאים נשים לשם ממון ואח"כ ימצא מרורת פתנים בחברתם ויתרעמו. ואדרבה הדין עליהם שעברו תורות חלפו חק וכיוצא בזה כמה רעות באות לאדם מחמת רוע בחירתו וא"כ אין שאלה למה צדיק זה רע לו. ואפילו שיהיה צדיק גמור. שהרי הנהגתו הוא שגרם לו ודע כי כל הצרות והרעות וחלאים שבאים לו לאדם מחמת אכילתו ורוע הנהגתו להכניס עצמו ברעה וכיוצא לא יהיו אלו יסורין. אמנם יקרא מקצר בעבודת בוראו שלא שמר טובתו לעבוד בה הבורא ית' אשר חננו והיטיב עמו הטובה ההיא:
<b>ההשגחה</b> העשירית היא הסתר פנים מאת השי"ת. כי מחמת עונו עזבו ה' אל הטבע וההזדמן ולזה היו נושאים כלי מלחמה אל מלחמת מצוה. עם היות שלא בחרב ובחנית יהושיע ה' והנכנס במלחמה בלא חרב בידו נקרא מתחייב בנפשו ונקרא כסיל מתעבר ובוטח וכן כיוצא בזה יש דברים רבים. וא"כ היאך נקשה פלוני צדיק ורע לו כי מי יודע אם היה בהסתר פנים צא ולמד מיעקב אבינו אחרי כל ההבטחות ואחרי היותו הולך בדרך מצוה נתיירא שמא יגרום החטא וא"כ מי יבטח. ולכן צריך להזהר ולהשמר מן הקרי כי שמא הוא בהסתר פנים מפני איזה עון ויהי' מזומן אל הקרי. ואפי' חטא כל שהוא אפשר שיגרום לו סילוק ההשגחה ואם באותה שעה שהוא מתרחק מבוראו קרה מקרה שנזדמן לו איזה ענין קשה יסתכן ח"ו. ואל זה כיון שאול באומרו ופני ה' לא חליתי ואתאפק ואעלה העולה והנה עם אלו העשרה מיני השגחות שביארתי יסולקו כל הספקות והקושיות מצדיק ורע לו וכיוצא שיש בפרטי ההנהגה האלהית והסתכל בהם היטיב הדק ותראה כי הם כוללים כל מיני ההנהגות של העוה"ז וגם תבין שהכל הוא בצדק ובמשפט מבלי מקום להתרעם כלל. שהרי הכל תלוי במעשיו של אדם וכפי התרחקו והתקרבו אל השי"ת כך תהיה ההנהגת ההשגחה עמו בין שנתרחק או נתקרב במעשיו עתה. בין שנתרחק או נתקרב במעשיו הקדומים בסוד הגלגול. וזהו טעם כולל כל שינויי ההשגחות. כי מצד גבוה אינה מנועה ההטבה תמיד לכל והוא משל אל מעין הנובע מים בסופו הם מים מועטים ואינם זכים באמצעיתו הם מים רבים וזכים. ובמקומות העליונים במקורו הם מים יפים יותר ויותר והנה כל אחד ואחד שותה מהמעין כרצונו וחפצו. כי מי שלא ירצה לעלות למעלה במקורו. ישתה מן המים העכורים. ומי שיטריח ויעלה למקור המעין ישתה מן המים המתוקים והזכים. ונמצא כי שינוי שתיית המים הוא ביד כל אחד ואחד ומי ששתה המים העכורים אין לו להתרעם כ"א על עצמו שנתרשל בהשתדלות תועלתו כי טוב המים הזכים לעולם אינם מנועים:
<b>שאלתיאל</b> צוף דבש אמרי פיך מתוק לנפש ומרפא לעצם והנני מהלל ומשבח לה' אלהינו שנתן בלבי לבא אצלך. ללמוד תורה מפיך. כי באמת ובאמונה הוצאתני מכמה מבוכות וספקות והודעתני כמה שרשים גדולים משרשי החכמה הנעלמה ישלם ה' פעלך ותהיה משכורתך שלמה ועתה בזה גבול שמתי לדברי לבלתי הטריחך עוד בשאלות וקושיות ואצא מלפניך בכריעה בהודאה ובשים שלום:
<b>יהוידע</b> לך לשלום שאלתיאל אחי וזכור אל תשכח כל אשר למדתיך. כי בדרך חכמה הוריתיך הדרכתיך במעגלי יושר הפוך בהם וחזור עליהם עד אשר יהיו שנונים ומורגלים בפיך ובלבבך כי הם עמודים גדולים באמונתנו ופנות תורתינו המביאות לאדם אל ההצלחה המקווה ומובטח אני בך כי בדקות שכלך ועומק תבונתך יספיקו לך לאחוז בסנסני החכמה ובעיקרי התבונה והדעת ותזכה להבין כתבי האר"י זלה"ה על נכון כי כבר פירשתי לך מענייני שרשי החכמה מה שיספיק למבקשי האמת ומה שהוא מוכרח לידע כל אשר נגע אלהים בלבו כמוך שאלתיאל אחי בחירי רצתה נפשי אשר מתוך הויכוח נתברר האמת אצלי כי מאוהבי האמת אתה. ונפתולי אלהים נפתלתי עם מלכים ויועצי ארץ שומרי אמת לעולם ותאצל מן הרוח אשר עליהם ובנית לך בית נאמן לאחוז בכנפות המדות האלהיות ואנושיות הסכן נא עמהם ושלם. כי בהם תבואתך טובה ויהיו חיים לנפשך וחן לגרגרותיך החזק במוסר אל תרף נצריה כי היא חייך ומעתה תכון תפלתי קטורת לפני אל אדיר נאור. ישפיע ויופיע רוח הקדש בבית מדרשך הטהור. ויגד לך תעלומות חכמה להבין ולהורות במושכלות האלהיות ותעשה פרי למעלה בכוונת תפלותיך הרצויות לחבר את האוהל להיות אחד ולהמשיך טללי רצון ממי הבריכה העליונה והיו למאורות אור ישר ואור חוזר ומקיף להאיר על הארץ התחתונה ופדויי ה' ישובון ובאו ציון ברנה ואז יאמרו בגוים אין קדוש כה' ואין בלתו מושיע חוסים ומלאה הארץ דעה את ה' כמים לים מכסים בעגלא ובזמן קריב אכי"ר:
<b>שאלות</b> <b>ותשובות</b>
<b>שאלה</b> <b>א</b> כתוב באוצרות חיים דף כ"ו ע"א וז"ל קר"ע ר"ל כי כאן לא היתה מיתה וכו' עד וע"י קריעה הזו יצאו הקליפות הנקרא בשם שט"ן כו' ע"ש. ק"ק כי הנה או"א נשארו באצילות כנודע והז' מלכים הם שירדו כליהם בבריאה ומהם נתהוו הקליפות כדלעיל ואיך אומר כאן כי ע"י קריעה זו שהיא דאחורי או"א יצאו כנ"ל:
<b>שאלה</b> <b>ב</b> עוד כתוב שם וז"ל ועוד תמצא שינוי אחר כי אפילו באלו הד' לא נזכר שמות אבותיהם רק בעת המלוכה לא בעת המיתה וכו' וכ"כ במבוא השערים ש"כ ח"ב פ"ח וקשה דהא כתיב וימת בעל חנן בן עכבור ועלה בדעתי לתרץ דזה איירי בז' מלכים דדברי הימים דשם כתיב וימת בעל חנן ולא כתיב בן עכבור. ולא יכולתי להולמו מכמה טעמים חדא דבפי' איתמר שם ונחזור לעיל לפרש הפסוקים של פ' וישלח וכן לקמן כתוב וז"ל והנה זה האור של שם מ"ה וכו' ה"ס המלך הח' הנזכר בפ' וישלח אשר לא נזכר בו מיתה בתורה וכו'. ואם איתא דאיירי באינון דד"ה הא כתיב מיתה במלך הח'. ועוד דבד"ה כתיב הד"ד בדלית. ועוד דכאן מיירי בז' מלכים של כללות כדמוכח בהדיא. ואותם של ד"ה הם של נוק' דזעיר כמ"ש במבוה"ש ש"ב ח"ג פ"ו ולכן יורני מעכ"ת דרך ישכון אור:
<b>תשובה</b> שתי הקושיות הנ"ל יתורצו במה שכתב בס' מבוה"ש שער הקליפות ח"ב פ"א וז"ל ועיקר הדבר איך היו ז' ונעשו י"א הוא כי ד' אחוריים נשברו מן חו"ב ויש"ס ותבונה ונתחברו למעלה מן ז' מלכים אלו ועמהם היו י"א. ואל תתמה איך מחו"ב וכו' היו קליפות כי זה הוא מבחינתם שמתלבשת בזו"ן למטה להיות להם מוחין ובאותה בחי' נחשבת כזו"ן ממש וכמו שנעשו ראש לזעיר כן נעשו סיגיהם ראש אל הז' מלכים והיו י"א סמני הקטורת כי כיון שירדו למקום זו"ן בעת שבירתם א"כ יחשבו כזו"ן ממש כמבואר בסוד הקדיש עכ"ל ויעויין עוד בש"ב ח"ב סוף פ"ו וח"ג פ"ח. הרי מכאן תשובה לקושיא ראשונה כי מ"ש בא"ח שע"י קריעה זו יצאו הקליפות. כוונתו לאותה בחי' השייכה לזו"ן דהיינו נהי"ם דאו"א הנעשים כלים למוחין דזעיר מסוגיהם נעשו קליפות ונתחברו למעלה מז' מלכים וממילא מתורצת גם השניה דכיון שמאחורי או"א יצאו קליפות הוצרך להיות בחי' מיתה גם באחוריים ונזכרה מיתה זו בבעל חנן שהוא מלכות כדכתיב וימת בעל חנן בן עכבור להיות כי שם במקום הנוק' נפלו אחורי או"א. לכן במיתתה מתו גם האחוריים דאו"א השייכים לזו"ן כנ"ל:
<b>ומצאתי</b> הגהת הרוו"ח זלה"ה על מה שכתב בא"ח דף י"ו ע"א שנקודות קמץ ופתח הם י' וב' ווי"ן בגימט' כ"ב אותיות לרמוז כי כתר וחכמה לא מתו ונשארו תוך כליהם. והקשה הוא ז"ל דהרי גם בינה שהיא ציר"י לא מתה. ותירץ וז"ל ואפשר לתרץ ולומר שכיון שהפנים דאו"א הם לא מתו הכל נקרא נקודה אחת בסוד יו"ד שהיא אותיות י"ה בסוד הבן בחכמה וחכם בבינה ולכן נקרא הכל חכמה לבד (וכן מבואר בס' הדרושים דף מ"ה א' ע"ש) והאחוריים שנפלו מאו"א ה"ס ה' שבשם בסוד וחכם בבינה והכל נקרא בינה לבדה שה"ס אחוריים אל הפנים שהוא הדכורא. נמצא כי נקודת הפת"ח הוא ב' הפנים של או"א שהכל נקרא חכמה ונקודת צירי הם ב' אחוריים שלהם שהכל נק' בינה ובזה צדקו ב' בחי' הנזכר כי הצירי גם יש בהם מיתה שהוא כללות האחוריים גם צודק מ"ש שהבינה לא מתו פניה ואפשר שהפנים הם חו"ב והאחוריים הם יש"ת ותבונה בסוד יעקב ולאה אחוריים דאו"א עכ"ל מבואר מזה שגם בצירי שהוא כללות אחורי או"א יש מיתה. אבל קשה על מהו שהפנים הם חו"ב והאחוריים הם יש"ס ותבונה דמשמע דאחוריים שנפלו הם ב' בחי' לבד דהיינו דיש"ס ותבונה והלא לעיל כתבנו בשם שער הקליפות כי ד' אחוריים נשברו מן חו"ב ויש"ס ותבונה. וגם בא"ח דף כ"ה ב' אמר וז"ל ונמצא כי ירדו ג' מלכים שהם זו"ן ועוד ד' אחוריים של או"א עילאין ויש"ס ותבונה סך כלם הם י"א בחי' שירדו ומהם נתבררו ומן הסיגים שלהן נעשו הקליפות עכ"ל:
<b>ונלע"ד</b> שזה יובן בסוד התלבשות הפרצופים וידוע מדרוש סדר בינה ותבונה על מתכונתו דף ל"ז ע"ב כי לעולם אין העליון מתלבש בתחתון אלא חיצוניותו ושם למטה חוזר להיות פנים גמורים ועיין ג"כ בס' מבוה"ש סוף דרוש פנימי ומקיף. ונמצא שיש ביש"ס ותבונה התלבשות אחורי או"א עילאין כשנפלו אחורי יש"ס ותבונה נפלו ג"כ אחורי או"א עילאין המתפשטים בהם ונעשים בהם פנים גמורים. ונמצא כי צדקו ב' המאמרים שהאחורים שנפלו הם יש"ס ותבונה לבד וגם הם ד' אחוריים באמת של או"א עילאין ושל יש"ס ותבונה כנז'. כלל העולה כי גם בבחי' האחוריים של או"א היתה מיתה ושבירה אבל היינו דווקא בבחינותם המתלבשת בזו"ן להיות להם מוחין דזו הבחי' נחשבת כזו"ן ממש אמנם שאר אחוריהם שאינם שייכים לזו"ן לא מתו ועליהם הוא שאמרו שם בא"ח דאחור או"א לא מתו אלא נפלו ונשארו באצילות. ומהם נעשו יעקב ולאה כמו שנתבאר בא"ח דף קכ"ד ע"ש זהו הנלע"ד הצעיר יוסף אירגאס ס"ט:
<b>שאלה</b> <b>ג</b> כתוב במבוה"ש ש"ב ח"א פ"ד וז"ל והנה ג' בחי' הם כלי הכתר לא נשבר כלל וכלים דאו"א לא נשברו הפנים ונשברו האחוריים וכלים דז' תחתונות זו"ן נשברו הפנים והאחוריים עכ"ל וקשה דשם סוף פ"ה אמר דנה"י דכתר בחי' האחוריים שלהם גם הם נשברו ע"ש:
<b>תשובה</b> דע כי כלל גדול יש לנו בכל האצילות כי לעולם נה"י של העליון הם שייכים אל התחתון ולפיכך כיון שלא נשבר מהכתר רק בחינת אחורי נה"י שהם היורדים להעשות מוחין לאבא לכן אמר שהכתר לא נשבר כלל כי הנה"י שלו אינם נחשבים מהכתר. ונכללים בבחינת ביטול האחוריים דאו"א ולפי שהאמת הם בחי' בכתר לפיכך לפעמים מכנה אותם אל הכתר ולפעמים אל או"א כנזכר וכמו שמבואר זה בש"ב ח"ב סוף פ"ד ע"ש ודע כי הכלל הזה רצוני לומר מה שאנו מכנים מפנימי בשם החיצון המלביש אותו וכן לפעמים החיצון בשם הפנימי הנכנס בו הוא כולל בכל המיוחדים מפנימי וחיצון וזכור אותו תמיד שתבין כמה קושיות. ובו אני מפרש מ"ש בתקונים דף ס"ב א' וז"ל ו"ה אינון תרין בנין ואינון עלמא דין ועלמא דאתי ו' עלמא דאתי דאיהו עלמא אריכא ה' עלמא דין דלאו איהו אריך וקשה דסתם עוה"ב היא הבינה. איך מובן הוא עם הכלל הנ"ל וזה כי ידוע מדרוש ס' ומ' כי ס' היא בינה ונקרא לעתיד לבא ומ' היא תבונה ונקרא עלמא דאתי שהיא באה תמיד בסוד מוחין ונמשכים ברישא דז"א והלכך גם הוא נקרא בשם עלמא דאתי על שם פנימיותו ומבואר ג"כ מ"ש שם בתיקונים ומאי איהו תרין היכלין אלין אלא חד איהו אהיה ותניינא אד' ותרוייהו אינין כנויין לתרין אתוון י"ה או"א. וקשה דאהיה הוא בבינה והיכי קאמר דאהיה ואד' הם היכלין לאו"א אך התשובה נ"ל עם מ"ש בש' הכללים כי אימא נקראת אהיה ובכל א' מי"ס שבה יש שם אהיה אחד וא"כ בנה"י דידה הנמשכים ברישא דז"א יש בהם שם אהיה ולפיכך קרא לזעיר אהיה:
<b>גם</b> יובן מ"ש בתיקונים דף פ"א ע"ב י"ה דחילו ורחימו או"א דרועא ימינא ודרועא שמאלא וקשה דהזרועות הם חסד גבורה אבל הכוונה לע"ד על כי או"א מלבישים לח"ג דאריך כי אבא מלביש לחסד ואימא לגבורה כידוע ולכן קראם לאו"א בשם דרועא ימינא ושמאלא על פנימותם. גם יובן מ"ש בתיקונים דף י"ו א' את המאור הגדול ואת המאור הקטן ואינון גוף וברית ולקבלייהו חמה ולבנה דאינון לקבל אימא עילאה ואימא תתאה וכן בדף קמ"ג ב' אין נסתר מחמתו דא שכינתא עילאה דאיהי חמה הרי דקרא לאימא עילאה חמה וקשה דסתם שימשא הוא ז"א בעלה דסיהרא אלא שהפנימי שהוא אימא עילאה נקרא בשם החיצון זעיר המלביש אותה ודי בזה נאום הצעיר יוסף אירגאס ס"ט:
<b>שאלה</b> <b>ד</b> נתקשתי טובא במ"ש האר"י זלה"ה בס' הכוונות בענין גוג ומגוג וז"ל ולא היה ניסוך המים אלא ביום בו"ז וכו' ויום גד"ה לא היה ניסוך המים שאם היה גם כן באלו הימים ניסוך המים לא היו יכולים להרע לנו כלל וכו' יע"ש וקשה דאיך כתב דבגד"ה לא היה ניסוך המים דהלא משנה ערוכה בפ' לולב וערבה דניסוך המים ז' ופסקה הרמב"ם בפ"י מהלכות תמידין ומוספין ודוחק לומר דכוונתו היא לומר דלא נרמז בתורה אלא בבו"ז כדאיתא בתענית בשני ונסכיהם בששי ונסכיה בשביעי כמשפטם מכאן רמז לניסוך המים בחג דא"כ איך כתב דאם היה ניסוך המים באלו הימים לא היו יכולים להרע דאטו מפני שלא נרמז יכולים להרע כיון דבפועל יש ניסוך לא היו יכולים להרע דלא המדרש הוא העיקר אלא המעשה:
<b>תשובה</b> נלע"ד דכוונת האר"י זלה"ה מבוארת למדקדק בלשונו שהרי כתב וז"ל וכן ניסוך המים היה כנגדם ולא היה ניסוך אלא בבו"ז וכו' כוונתו דהגם שניסוך המים היה כל ז' מ"מ כנגדם של האומות לא היה ניסוך המים אלא בבו"ז ויום גד"ה לא היה ניסוך המים כנגדם שאם גם באלו הימים היה להם חלק בניסוך המים היו נכנעים באופן שלא היו יכולים להרע לנו כלל זו היא כוונת לשונו בלי ספק והבקי בכתבי האר"י זלה"ה יראה להדיא שמוכרח לומר הכי שלא היה לא"ה שום חלק בשפע של יום ראשון ולא של גד"ה שהרי כתב בסוד ד' ימים שבין י"ה לסוכות וז"ל הרי שביום א' דסוכות קבלה אור גדול חסד עליון דאימא פנימי ומקיף וחסד עליון דז"א פנימי ומקיף וביום ב' שהוא ראשון דחוה"מ היא מקבלת מקיף דחסד ב' דאימא על ידי הסוכה כאמור שהוא החסד שמתפשטת בגבורה וגם חסד ב' דז"א ע"י הלולב ומקיף ע"י הקפה. וכן עד יום שביעי הכל מלמעלה למטה עכ"ל:
<b>הרי</b> שביום ראשון דסוכות מקבלת אור החסדים הגדולים דאימא ודזעיר וא"כ אי אפשר שיהיה חלק לא"ה באותו השפע אך ביום הב' שנכנס החסד הב' שהוא דגבורה הנה אז נתן להם חלקם שכל אחיזתם הוא בגבורות כידוע וביום ג' ד' וה' פוסק השפע מלהנתן להם והטעם כתב הרמ"ז זלה"ה בפירושו על הזוהר משום דיום הג' הוא בת"ת ששם מסתיים יסוד אימא כידוע וכיון שאין מחיצה מפסקת מאירים בה הג' חסדים של תנ"ה הרבה עד מאד ואין להם לאומות כח לקבל שפע מרוב האור הגדול הזה אבל ביום ו' וז' שאין בהם בחי' חסד פרטי כי החסדים הם ה' מחסד עד הוד. וביסוד הוא כללות הארתם לבד. וכן במלכות הוא כללות אחר כנודע. וגם כי שניהם יסוד ומלכות נוטים אל השמאל כידוע לפיכך גם בהם היה להם לא"ה חלק בניסוך המים ודוק כי הם דברים פשוטים. נאם הצעיר יוסף אירגאס ס"ט:
<b>שאלה</b> <b>ה</b> ראיתי ההפרש שנפל ביניהם בענין נר חנוכה שיש מי שגזר אומר שצריך להניחה למעלה מעט מז' טפחים כסברת הרב בעל טור ברקת ומעכ"ת הקשה לו כי מס' הכוונות נראה שאין אנו מעלים אותה כלל רק במקומה שהוא אחורי נה"י שלו אנו ממשיכים לה הארה מב' יחודים העליונים ועי"כ נעשית נ"ר ובקש ממני האדון לגלות לו דעתי:
<b>תשובה</b> הנה בתחלה צריכין אנו להעיר הערה אחת היא כי הלא ידוע מכמה מקומות כי סוד ההנהגה העליונה כך היא כי בכל שבת ושבת ובכל מועד ממועדי ה' לעולם חוזר וניעור אותו האור ושפע ממרומים שהיה לזו"ן ולכל העולמות באותן הזמנים עד כי אין הפרש בין שבת בראשית לכל שאר השבתות שאנו מקיימים אותן בגלות הזה כידוע מדרוש מיעוט הירח וכן אין הפרש בין פסח מצרים לפסח דורות וכן כל שאר המועדות וכן בימים טובים דרבנן ככתוב בענין פורים כי כל זמן וזמן ובכל שנה ושנה מתגלית אותה הארה של מרדכי בימי הפורים שאז נעשה הנס ופשיטא דה"ה לימי חנוכה שבכל שנה ושנה שחוזר הדבר לכמות שהיה בזמן הנס ומאחרי שכן מדוע אמר בס' הכוונות שאין אנו מעלים אותה כלל רק ממשיכים לה הארה במקומה שהוא אחורי נה"י שלו והלא בזמן הבית הב' שאז נעשה הנס היתה היא בימי החול פרצוף שלם מהחזה שלו ולמטה פב"פ כמ"ש בדרוש מיעוט הירח וידוע שקודם שתבא פב"פ בתחלה היא צריכה להתגדל כל שעור קומתו מאחוריו דאל"כ אין לה כח לקבל אורו פב"פ כמ"ש בכוונות ברכת אבות וכיון שהיא שוה כמוהו מאחוריו נמצא שכבר עלתה למקום הג' יחודים שהם בגימט' נ"ר וגם ידוע שכל אחוריה נשארים בה שלמים לגמרי אפילו בעת שהיא חוזרת פב"פ. וכמ"ש הרח"ו זלה"ה בס' הדרושים דף קי"ז ע"ש בסוד ויפל ה' אלקים תרדמה וז"ל ואמנם יש בה ב' בחינות והם אחור ופנים ובעת האחור כל הט' בחי' שלה של אחור הם בו ובחי' עשירית של אחור היא לבדה בה ותמיד לעולם עומדת בחזה שלו מאחוריו. ואח"כ בנסירה מתחברים כל הי' אחוריים יחד ונגדלת כמוהו ואח"כ יש בה נקודה אחרת לבד מבחינת פנים ויושבת בסוד תפילין דיד לעולם עמו ואינה זזה משם לעולם ואז כל הבחי' דט"ס דפנים שלה אז ניתנים בה א' לא' עד שנגדלת פב"פ כמוהו. באופן כי כשאנו אומרים שאחר שנגדלת אחור באחור אז חוזרת להיותה נקודה קטנה בפנים. פירשו הוא על אותה נקודה דבחינת פנים שעדיין בבחינת פנים שלה אין לה רק נקודה אחת אמנם כל אחוריה שלמים לגמרי והבן זה מאד עכ"ל:
<b>הרי</b> מפורש כי מה שאנו אומרים שבחזרתה פב"פ מתמעטת בסוד נקודה קטנה אין בכוונה ח"ו שמתבטלים ומתמעטים הארותיה דאחור באחור כי הם נשארים בה שלמים לגמרי ומאחר שכן הנה בבית ב' שהיה פרצוף שלם מהחזה שלו ולמטה פב"פ הנה להיות לה הג' יחודים הנזכר במקומם ממש שהוא כל שעור קומתה אחור באחור ומה צורך א"כ להמשיך לה אור מב' יחודים עליונים לעשות אותה נ"ר ואדרבה כבר עלתה למקומה כאמור ולכן נלע"ד כי מה שאומר בס' הכוונות שהיא עומדת כנגד נה"י ואנו ממשיכים לה אור מב' יחודים העליונים לעשות אותה נ"ר מיירי בבחי' דפב"פ כי ע"י קדושת הימים הללו היא חוזרת להיות עומדת כנגד נה"י שלו פב"פ כמו שהיתה בזמן הבית הב' וע"י ההדלקה אנו ממשיכים לה אור מלמעלה מב' היחודים לעשות אותה נ"ר. ובזה אתי שפיר מה שאנו מכוונים בהיות הג' יחודים הנזכר במלוי ע"ב ס"ג מ"ה דהגם שההויות דיחוד נ"ר הם פשוטות שלכן עולים בגימטריא נ"ר היינו כשהיא עומדת באחור וכמ"ש בסידור האר"י זלה"ה בתפלת ר"ה ו"ו וצמיחת קרן לדוד שהוא מלכות רחל צמיחתה ממטה למעלה שאין בה רק ב' יחודים ה' אלהים ה' אדני שגימטריא באר אך בלאה שהיא דוגמת הבינה יש בה ג"כ יחוד ה' אהיה ועם ב' יחודים הנ"ל העולים בא"ד הם נ"ר וזהו ועריכת נר לבן ישי לאה שממנה משיח בן דוד בן ישי עכ"ל אבל כאן בחנוכה שהם האורות של פב"פ מתמלאים השמות ומתרבים האורות וניחא נמי עם זה מה שאנו מכוונים בברכה שניה במלת שעשה שהוא ש"ע ש"ה ופירוש ש"ע הוא בפ' אלף למ"ד שהוא הארות פנים עליונים דהלא ידוע כי זאת ההארה אינה מקבלת אותה רק בהיות פב"פ בהכנס בה ג"פ עילאין דאימא כידוע מכוונת מלך עוזר ומושיע ומגן ע"ש. אלא מוכרח לומר כמ"ש דהכא איירינן בבחי' פב"פ ובזה הכל מיושב היטיב. וא"ת והרי כתב שם דראוי להדליק ע"ש נר חנוכה קודם שידליק נר שבת כ"א ידליק נר שבת קודם שכבר עלתה למעלה עד הראש איך ידליק אח"כ של חנוכה ויחזור למטה לנה"י ח"ו עכ"ל והשתא בשלמא אי אמרינן דבחנוכה היא עומדת אחורי נה"י. ניחא האי טעמא שהרי בהכנסת שבת היא עולה עד הראש בבחי' אחור וכשהוא ליל שבת ממש חוזרת בנה"י בבחי' פנים אבל אם בחנוכה היא עומדת בנה"י בבחי' פנים כמו שכתבתי לא יתכן טעם הנזכר להקדמת הדלקת נר שבת וי"ל דאינה קושיא כי אין ספק שגדולה מעלתה של הדלקת נר שבת ביתר שאת ויתר עז מנר חנוכה שהרי אנו חייבים להדליק בשבת ב' נרות כנגד בינה ומלכות כמ"ש בס' הכוונות ועוד איתא שם כי אחר ערבית עולה המלכות בהיכל הבינה אי' להגדילה שם וכיון שכן כל העומד ליעשות כעשוי דמי וחשוב כאלו כבר עלתה עד הראש כי מעכשיו היא מתכוננת לעלות ולפיכך מתמלאות שמה ונעשית אלף למ"ד אדנ"י בגימ' נ"ר משא"כ בנ"ר חנוכה כי היא נשארת למטה בנה"י ואין לה שום עליה ברא"ש כן נ"ל עוד נ"ל לתרץ כי בדרוש של חנוכה משמע שהם בחי' אורות הנמשכים מצד אימא בסוד חנ"ה כ"ו ע"ש אבל בשבת הם אורות אבא כי קדש היא ולכן גדלה מעלתה של נר שבת מנר חנוכה:
<b>ועתה</b> נבוא לענין השאלה דלע"ד כי מה שכתוב בס' הכוונות דמקום הנוק' הוא כנגד נה"י ומ"ש בס' טור ברקת דמקומה כנגד ז' תחתונות דז"א אידי ואידי חד שיעורא הוא וכן מצינו בכמה מקומות שכתב האר"י זלה"ה דנוק' דז"א מלבשת את ז' התחתונות דידיה אלא שזה מדבר בבחי' הפנימיות וכדאיתא בדרוש שבסוף ספר אוצרות חיים שלי והובא ג"כ בס' רנו ליעקב וענין הדרוש הוא לתת טעם למה הרמב"ן והראשונים זלה"ה לא גילו ענייני הפרצופים ושם כתוב וז"ל הז' התחתונות של או"א מתלבשים תוך ז"א ולא נשאר מגולה מאו"א רק כח"ב שלהם. ואל יקשה מה שפירשנו בדרושים שאין מגולה (נ"ל מכוסה) מאו"א אלא מחצי ת"ת שלהם ונק' ישסו"ת. אין קושיא כי הכלים שלהם אמרנו שמתחילים מת"ת ולמטה אמנם פנימיות חג"ת שלהם מתלבשים בז"א עכ"ל ומינה דה"ה בנוק' עם ז"א דהכלים שלה הם שמתחילים מת"ת דז"א ולמטה אמנם בבחי' הפנימיות גם חג"ת דז"א מתלבשים בה וכן מצאתי בהדיא בס' יונת אלם פע"ו ע"ש גם נוכל ללמוד זה ממ"ש בכוונת הקדושה דשחרית שאומר שם דבג' קק"ק עולים חג"ת דז"א למקום חב"ד דידה וה' צבאות הוא נה"י שלו שעולה לחג"ת ואז יעקב ורחל שהיו בנה"י דז"א עולים לחג"ת ע"ש וקיימא לן (וכמו שהובא בס' טוב הארץ ד' נ"א) שהחיצוניות בלבד הוא העולה למעלה אבל הפנימיות שלו נשאר במקומו וא"כ נמצא כי יעקב ורחל מקומם בנה"י בבחי' הכלים אבל בבחי' הפנימיות הוא חג"ת דז"א שהם בתוך כלים דנה"י והבן:
<b>ובזה</b> אתי שפיר מ"ש ביחודי השובבים ביחוד ג' וז"ל וסוד הענין הוא כי הויה אהיה הוא בכתר המלכות עם כתר הזעיר. וה' אלקים הם מוחין דז"א עם מוחין דנוק' וה' אדני הם ז' תחתונות שלו ושלה ואלו הג' יחודים בגימ' נ"ר וכלם בת"ת ומלכות וכו' הרי כי היחוד התחתון שה"ס הוי"ה אדנ"י אשר הוא קומת רחל מקומו הוא בז' תחתונות דז"א וכאן בחנוכה אמר שזה היחוד הוא בנה"י אבל עם הנז' הכל אמת ולענין מעשה היכי נקטינן הנה מפשט לשון ספר הכוונות שכתב כי היא למעלה מג' טפחים וכו' משמע שהיא למעלה סמוך לג' טפחים אמנם עכ"ז הרוצה לדקדק ולעשות כסברת הרב בעל טור ברקת להניחה בתוך ז' טפחים ולמעלה מעט לרמוז שהיא עומדת נגד פנימיות חג"ת דז"א יש לו מקום בכתבי האר"י זלה"ה על מה לסמוך וכדכתיבנא זהו הנלע"ד הצעיר יוסף אירגאס ס"ט:
<b>שאלה</b> <b>ו</b> כתוב בס' הכוונות בסוד הסוכה דסוכה העשויה כמבוי מפולש תיקונו הוא שיעשה פס שיהא בו טפח ומשהו יותר ומעמידו בצד א' של המבוי בפחות מג' מדופן זו ובפחות מג' מדופן זו באופן שיהיה הפס הזה מכוון בנתים בין ב' הדפנות ועי"ז נכשר וכו' עכ"ל וקשה דאנן קי"ל כריב"ל וכמ"ש כל הפוסקים והש"ע סי' הר"ל דהצריך פס ט' ומשהו ומעמידו בפחות מג' סמוך לאחד מן הדפנות:
<b>תשובה</b> כבר כתב הר"ן והובא בש"ע סי' תר"ל דריב"ל לא מיירי אלא בעושה סוכתו ברשות הרבים או מקום פרוץ שאין דופן אמצעי כנגדה שאז צריך פס ארבעה למחיצה מעלייתא לעשות רה"י אבל העושה סוכתו באמצע החצר אעפ"י שאין לה אלא ב' דפנות זו כנגד זו כמבוי מפולש די לה בתיקון המתיר בסוכה העשויה כמין גאם דהיינו טפח ומשהו יעו"ש וכיון שכן הנה עולם האצי' רה"י הוא כי הוא עולם היחוד ויש לו ג"כ מחיצות סביבו כידוע מדרוש המעקה לפיכך כתב הרב התיקון סוכה העשויה כמבוי הוא בפס טפח ומשהו כדין העושה סוכתו באמצע החצר אלא שעדיין אינו מתיישב שהרי לפי הדין פס של זה טפח ומשהו צריך להעמידו סמוך לאחד מהדפנות בפחות מג' וצריך להעמיד קנה כנגדו סמוך לדופן האחר וקנה האחר על גביהן כדי לעשות צורת פתח והרב זלה"ה לא הזכיר כלל צורת הפתח ואפשר לומר דס"ל להרב זלה"ה דלא הצריכו צ"ה אלא בסוכה גדולה אבל בסוכה קטנה שהיא ז' על ז' כיון שמעמיד הפס בנתיים בפחות מג' מדופן זו ובפחות מג' מדופן זו אין צורך לעשות צורת פתח באחד מהצדדים והיא נתרת ע"י תרי לבודין וכן מוכח ממ"ש בלבוש בסעיף ב' בטעם צורת הפתח שהוא כדי להכשיר כל אורך הכותל שאל"כ לא יחשב אלא עד ז' טפחים יעו"ש. והשתא דאתינן להכי דס"ל להרב זלה"ה דאמרינן תרי לבודין בסוכה קטנה העשויה כמבוי אין אנו צריכים לידחק דמיירי הרב בעושה סוכתו באמצע החצר. כי הוא הדין בכל מקום סגי בפס טפח ומשהו בסוכה קטנה ולא אמרו פס ד' אלא בסוכה גדולה אמנם נראה דסברא זו ליתא דאם איתא דסגי בפס טפח ומשהו בסוכה קטנה. לאשמועינן ריב"ל הא דהוי רבותא טפי וכמו שהקשה הר"ן ז"ל בדף של"ח ב' וכתב דטפח ומשהו ומוקי לי' בי מיצעי פחות מג' להך גיסא ופחות מג' להך גיסא ודאי לא סגי יעו"ש:
<b>ולפיכך</b> נלע"ד יותר נכון לומר דהאר"י זלה"ה בא לפרש סוד הכשר הסוכה מן התורה ולזה ודאי דבפס טפח סגי דהכי קי"ל שתים כהלכתן וג' אפי' טפח. ומ"ש ריב"ל דצריך פס ד' ומשהו וכן מ"ש רבא דצריכא נמי צורת פתח אין זה אלא מדרבנן ובדרבנן לא מיירי הכא הרב זלה"ה ובזה נתרץ ג"כ קושיא אחרת דכתב שם הרב דהחיבוק שאדם עושה בזרועו ה"ס הסוכה דשתים כהלכתן הם ב' פרקי הזרוע וג' טפח הוא פרק היד עם האצבעות שהוא שעור טפח יעו"ש. משמע דיכול להעמיד הטפח סמוך לדופן כמו פרק היד שהוא דבוק לפרק הזרוע וקשה דאין הדין כן אלא צריך להעמידו בפחות מג' רחוק מהדופן כדי שעם הטפח שוחק יהיו ד' טפחים שהוא רובו של דופן ורובו ככלו ולפיכך נחשב כדופן שלם כמ"ש המפרשים ז"ל ועם מ"ש ניחא דמן התורה סגי בטפח לדופן ג' ואינה צריכה תקון אחר כדמשמע מהגמרא דאמרינן דאתאי הלכתא וגרעא לשלישית ואוקמה אטפח אלמא טפח לבד מחיצה גמורה היא מן התורה לדופן שלישית וכן מצאתי להרב המבי"ט בס' קרית ספר יעו"ש אמור מעתה דהרב זלה"ה לא מיירי אלא בסוד הכשר סוכה מן התורה והכי דייק לשונו דקאמר והנה נודע משז"ל כי עיקר הסוכה הם ב' דפנות כהלכתן וג' אפי' טפח והוא ענין החבוק בזרוע כנז' עכ"ל הרי שכתב שעיקר הסוכה הוא חיבוק בזרוע דהיינו עיקרה מן התורה ודו"ק ואע"ג דבסוכה העשויה כמבוי כתב הרב זלה"ה דטפח זה מעמידו בראש א' של המבוי בפחות מג' מדופן זה ובפחות מג' מדופן זו לאו דוקא לעיכובא הא בדאורייתא איירי דיכול להעמיד הטפח בכל מקום שירצה אבל נקט לה הכי משום דסתמא דמלתא הכי קיימא הנוקבא כנגד קו האמצעי באמצע וכמו כן הפס שהוא יסוד אימא אמנם ודאי שאם ירצה להניח הפס בצד ימין או בשמאל אין קפידא מן התורה ואפשר לומר דהטעם הוא משום דסוד הסוכה ה"ס בחי' המקיפים שלי החסדים דאימא. וכן שהיא מקיפי חסדים שהם בחי' הימין. והיא בחי' אימא העומדת בקו שמאל וגם שכולה נעשית ונבנית מגבורות לבד כמ"ש הרב זלה"ה בסוד אני בינה לי גבורה לפיכך אין קפידא להניח הפס שהוא יסוד אימא בצד ימין או שמאל זהו הנלע"ד הצעיר יוסף אירגאס ס"ט:
<b>על</b> השאלה הנ"ל השיב ג"כ הרב הגדול מוהר"ר ישעיה בעסן נר"ו וז"ל מצאתי בגליון ס' הכוונות של מוהרב"ך נר"ו וז"ל כן אמר רב יהודה בגמ' דף ז' אע"ג דבטא"ח סי' תר"ל פסק הר' סימון דצריכא פס ד' ומשהו ע"כ. ועל דרך סברא זו נוכל לומר לפי מ"ש שם שזה הפס טפח הוא היסוד דאימא שיש בו ה' חסדים וה' גבורות שהם ה' אצבעות לפי זה י"ל כיון דאיתנהו ביה תרווייהו ה"ק וה"ג ונכללים זה בזה הרי הם ד' טפחים והרב ז"ל לא חש לפרש כי מעצמו הוא מפורש דביסוד דאימא יש ה"ח וה"ג דידה אי נמי ה"ח וה"ג דאימא וה"ח וה"ג של אבא הרי טפחים כנ"ל:
<b>וזוהי</b> תשובתי נלע"ד דאותה הגה"ה שמצא בגיליון ס' הכוונות דהאר"י זלה"ה בא לפרש סברת רב יהודה ליתא דמ"ש רב יהודה סוכה העשויה כמבוי כשרה ואותו טפח מעמידו לכל רוח שירצה ע"כ. כוונתו לומר דהא נמי מיקרי שתים כהלכתן הגם דשתי הדפנות הם זו כנגד זו:. ומדקאמר ואותו טפח מעמידו לכל רוח שירצה מוכח דאין צריך להרחיקו מהכותל פחות מג' מדין לבוד אלא יכול להניחו סמוך לאחד מהדפנות וכן כתב הר"ן ז"ל ומהרש"ל בחכמת שלמה. וא"כ אין זו שיטת האר"י ז"ל שהוא ז"ל הצריך טפח שוחק ולבוד ועוד כיון דכל הפוסקים פסקו דלא כרב יהודה למה ביאר האר"י סברתו והניח מלפרש סברת ר' סימון המוסכמת לפסק הלכה דעל כיוצא בזה פרכינן בגמ' ור' פלוני טעמיה דב"ש אתא לאשמועינן גם מה שתירץ מעכ"ת דהטפח בכללו הוו ד' טפחים בפרטו יען ביסוד אימא יש ה"ח וה"ג ונכללים זה בזה והם ד"ט עכ"ל ליתא לע"ד דמלבד דלשון האר"י הויא תיובתיה דהרי אמר דתקונו הוא שיביא פס טפח ומשהו אלמא בהכי סגי ליה ואין צורך לפס ד"ט ולצורת פתח כמו שהוא לפי הדין. זאת ועוד יש להקשות דלעולם אין אנו מרמיזים בטפח אלא או לה"ח או לה"ג הא כדאיתיה והא כדאיתיה ולכן דקדק האר"י ואמר ז"ל והענין כי בטפח יש בו ה' חסדים או ה' גבורות כנודע שהם ה' אצבעות שיש ביד והוא שעור הפס עכ"ל הרי דאו או קאמר או ה"ח או ה"ג אבל תרווייהו בטפח א' לא רמיזי. וכ"ש למימר דנכללים זה בזה והוו להו ד"ט:
<b>ועוד</b> הלא הדבר פשוט דבסוכה אין לנו עסק עם הגבורות כי הללו כבר נכנסו מר"ה עד י"ה בחיבוק השמאל. אך בסוכה הם מקיפי החסדים דאימא ולפי דבריו נמצא דגם בסוכה מקבלת מקיפי הגבורות שהרי אנו מצריכים פס ד"ט שהם טפח חסדים וטפח גבורות וב' טפחים אחרים בסוד התכללותם זה בזה והא ליתא. גם מ"ש עוד דבמקום הב"ט של התכללותם נאמר שהם ה"ח וה"ג דאבא הנה מלבד מה שהקשתי קשה עוד על זה התירוץ דאיך יכון לומר דצריך פס ד"ט כנגד ה"ח וה"ג דאבא וה"ח וה"ג דאימא דאם איתא נמצא דסוד הסוכה היא מקיפי או"א בשוה ואנן קי"ל מפי מרן בס' הכוונות כי הסוכה אינה אלא אור מקיף של החסדים דאימא ולא אישתמיט בשום דוכתא להזכיר שם אבא ואיך אנן ניקום ונימא דהסוכה היא מקיפי חסדים ומקיפי גבורות דאימא ונוסיף עוד חו"ג דאבא עד שנוליד מזה דמ"ש האר"י זלה"ה דתיקונו שיביא פס טפח ומשהו כוונתו לומר ד"ט ומשהו כל זה הוא נמנע לע"ד. אח"כ הרצתי את דברי הנ"ל אל מוהריב"ן הנ"ל והשיב דלפום ריהטא כתב כן והאמת הוא כי אין בדבריו כדי לעלות ארוכה והסכים עמי במה שכתבתי דטעמו של האר"י בסוד הסוכה ע"י חיבוק הזרוע דמיירי בעיקר דינה מן התורה דסגי בטפח סמוך לאחד מהדפנות אמנם בסוכה כמבוי פלוגתא דאמוראי היא דרב יהודה דאמר סוכה העשויה כמבוי כשרה ס"ל דהא נמי ה"ל כהלכתן ומש"ה סגי בטפח וריב"ל ס"ל דלא הוי כהלכתן ומש"ה לא סגי בטפח כמו שמפורש בגמ' ורש"י והר"ן וכיון דמדאורייתא בעינן שתים כהלכתן ממילא לריב"ל הא דבעינן בסוכה כמבוי פס ד' דאורייתא הוא ודלא כמ"ש המבי"ט והלכך מחוורתא לאוקומי דברי האר"י כפי התי' השני שכתבתי דס"ל דבסוכה כמבוי קטנה שפיר דמי לאוקמי טפח שוחק בי מיצעי והויה לה מחיצה שלמה על ידי לבודין. ואע"ג דהר"ן והריטב"א חולקים על זה מ"מ התוס' בסוף דף ז' ד"ה בפחות משלשה מסכימים לדעתו זהו תורף דבריו גם החכם עמנואל חי ריקי נר"ו הסכים בתירוצי השני הנ"ל:
<b>שאלה</b> <b>ז</b> אם יש להניח תפילין במנחה דערב שבת:
<b>תשובה</b> אין נכון להניחם אז וכן ראיתי נוהגים רבנן קשישאי והטעם נלע"ד כי הלא ידוע שסוד התפילין הם המוחין המקיפים בראש ז"א בסוד ל' דצלם ומפני שבשבת נכנסים בראשו ונעשים פנימיים אין אנו מניחים תפילין ביום שבת כמ"ש בס' הדרושים והובא בס' נגיד ומצוה דף כ"ה ע"ב וזהו הטעם עצמו שייך למנחת ערב שבת שהרי ידוע שבמנחת ע"ש נכנסים בתוכו ג' פירקין תתאין דל' דצלם וא"כ אין לו תפילין אלו מבחוץ ודו"ק וגם נלע"ד שיש ראיה ממוסף של ר"ח שצריך אז לחלוץ התפילין מפני שיורד שפע גדול יותר מהנחת תפילין וא"כ גם עתה במנחת ע"ש יש שפע גדול יותר מהנחת תפילין שהרי ג' פרקין תתאין דצלם נכנסים בתוכו כנ"ל יוסף:
<b>שאלה</b> <b>ח</b> אותיותיו המחכימות האירו אל עבר פני הנרדמות וראיתי דקשיא ליה למר מ"ש מרן האר"י זלה"ה בלקוטי תורה פ' חוקת והובא ג"כ בס' א"ח בדרוש באר ומן וענני כבוד. דהמלכות בהיותה אב"א עם ז"א הראש שלה היא מחצי ת"ת של ז"א ונמצא כי סיום הת"ת של ז"א שהוא פי האמה ממנו נעשה כנגדו פי הנקבה כי שם סיום ראשה וכו' וכתב מעכ"ת כי הם דברים מתמיהים דהלא בדרוש אטב"ח ובכמה מקומות כתב הרב עצמו כי מיסוד של ז"א נבנה דעת ות"ת דידה אבל. יסוד ומלכות שלה אין להם על מה שיסמוכו ע"ש ורצה מעכ"ת לתרץ הקושיא ולא עלתה בידו:
<b>ונלע"ד</b> דהתירוץ מבואר בהקדים מ"ש הרב בא"ח שער המוחין דצלם ובס' הכוונות בברכת אבות בסוד אלקי אברהם וכו' ובכמה מקומות סוד הגדלות זעיר מסוד השלישים וז"ל שם בא"ח בשער המלכים ובזה תבין מ"ש כי בתחלה בזמן היניקה לא היו בזעיר בקו האמצעי שלו רק ת"ת ויסוד בלבד וכאשר הגדילו המוחין דזעיר אחר עיבור הב' אז נתהוו מאלו השנים ונעשה גם בחי' הדעת של זעיר והיו בקו האמצעי דזעי' ג' ספי' דת"י והיה בזה האופן כי הנה מתחלה היו בו ת"ת ויסוד בלבד וכל א' מהם תחלקהו לג' חלקים וכו' ב' שלישים נעשה מהן הדעת וב' שלישים האמצעיים שהן שליש תחתון דת"ת ושליש עליון דיסוד נעשה מהן ת"ת דזעיר וב' שלשים תחתונים דיסוד נעשה מהן בחי' היסוד וכו' נמצא כי כאשר השליש העליון של היסוד נעשה ממנו ת"ת בעת הגדל' כנז' אין השליש ההוא בחי' פרק שלם בפני עצמו ולסיבה זו אע"פ שנעשה ממנו הת"ת עדיין נק' שמו יסוד כי לא נפרד ויש לו התקשרות עם היסוד דז"א וז"ס מ"ש בזוהר דגוף וברית חשבינן חד עכ"ל הרי מבואר איך הת"ת והיסוד נחשבין לא' בעבור כי מתערב פ"ג דת"ת ושליש יסוד לעשות ת"ת דגדלות ולפי שאינו פרק שלם של יסוד עדיין נק' יסוד ועל ידו מזדווג זעיר עם לאה ככתוב בס' יונת אלם פ' צ"ה בסופו ע"ש ובעץ חיים דף כ"ח ג':
<b>והנה</b> בזה מתורצת הקושיא כי מ"ש בדרוש באר ומן דסיום הת"ת של זעיר שהוא פי האמה שלו ממנו נעשה פי הנקבה וכו' כוונתו על היסוד הראשון שנתעלה לת"ת זעיר ודו"ק אומרו דסיום הת"ת של זעיר שהוא פי האמה שלו וכו' דקשה אם הוא ת"ת אינו פי האמה אבל עם הנ"ל מתורץ שהוא בחי' ת"ת והוא כי האמה המזדווג עם לאה ומ"ש בדרוש אטב"ח ובשאר מקומות כי מיסוד של ז"א נבנה דעת ות"ת דידיה היינו מהיסוד האמיתי של זעיר אחר הגדלתו וכן הנוקבא נבנית אחר הגדלת הזעיר בקבלת נה"י דאימא כידוע מכמה מקומות ובדרוש ד' של בחי' קטנה. גם אין להקשות דמצינו כמה שינויים בענין בנין הנוקב' מיסוד דז"א דבכוונות העמידה בסוד קונה הכל כתב וז"ל גם דע כי קונה הכל פי' כי כל שהוא היסוד קנאו ר"ל שכולל בו מציאות הו"ק כלם ואז מכח כללות ו"ק אלו בו הוא זוכר חסדי אבות ומביא גואל לבני בניהם כי ע"י ו"ק אלו שביסוד נאצלו ו"ק המלכות כי ה"ג ראשונות הם מנה"י וו"ק מן ו"ק שביסוד עכ"ל וזה סותר ומנגד לכל שאר הדרושים שבפי' כתוב דפרצוף הנוקבא נבנית מט"פ נה"י דידיה:
<b>אבל</b> התירוץ לענ"ד הוא דהכל אמת והא והא גרמא לה דאע"ג דסתם בנין הנוקבא הוא מנה"י דזעיר המתפשטין במוחין ובגופ' דילה מ"מ אין עיקר הארת הנה"י דזעיר אלא בג' ראשונות שלה ולפיכך כדי להאציל הו"ק דידה הוצרכו ג"כ להארת כללות הו"ק שביסוד זעיר ונמצא דו"ק דידה נעשו מפרקי נה"י שבו ומכללות הארת ו"ק שביסוד דידה אמנם לפי שאלו ו"ק דביסוד דידי' הם אורות של כללות ואינם שרשים מעצמות הזעיר כאותם של פרקי נה"י לכן יתייחס בנין קו ימין וקו שמאל דידה אל פרקי נ"ה דידיה כמ"ש בכל מקום אכן עכ"ז להיות שאלו הו"ק דיסוד ז"א הם בחינות של יסוד קו האמצעי יועיל הארתם יותר אל קו האמצעי דידה ויתייחס בנין דתי"ם אל הנוקבא אל יסוד ז"א כמ"ש בשער תקוני הנוק' שבסוף ס' מבוה"ש בדרוש הד' הנק' קטנה ע"ש ולפי שיסוד ומלכות דידה אין להם על מה שיסמוכו בעצמות זעיר כי יסוד דידיה מסתיים בת"ת דידה ואין ליסוד ומלכות דהנוק' לוקחים מהזעיר רק הארת יסוד ומלכות של כללות הו"ק שביסוד זעיר לכן ירד ונתחבר ת"ת דידה עם היסוד דידה והוצרך ג"כ אל הבאת הגבורות בסוד חותם כנזכר בדרוש אטב"ח ובסוד הנסירה באופן דאין כאן שום סתירה כי כל הבחי' וההארות הנז' הוצרכו לסיוע בנין הנוקבא כנזכר ודבר זה למדנו מהרח"ו זלה"ה שבכמה מקומות כתב מעין זה כדי להסכים השמועות שונות ששמע מפי רבו האר"י זלה"ה כנלע"ד. יוסף אירגא'ס ס"ט:
<b>שאלה</b> <b>ט</b> כתוב בס' מבוה"ש ש"ב ח"ג פ"ח כי מאור החסדים שנכנס באבא חוזר לצאת ממנו דרך היסוד שלו וקצתו נשאר גם הוא בסוד אור מקיף ישר לאימא וכו' ע"ש והקשה אלי רחימא דנפשאי איש חכם ונבון כהר' מלאכי הכהן נר"ו דכיון דאו"א שוין הן בקומן כידוע. איך אפשר א"כ שיצא אור אבא דרך היסוד שלו ויכניס בראשה של אימא והשבתי לו שתי תשובות האחת היא עם מ"ש בזוהר דיוסף סליק לעילא ונחית לתתא וביאר הרב ז"ל לעיל ש"ב ח"ב פ"ה וגם בס' אוצרות חיים. כי זאת המעלה יש אל היסוד שהוא יכול לעלות אל הדעת בכל זמן שרוצה לעלות ע"ש. ובזה יתכן שיצא אור אבא דרך היסוד שלו בבחי' עלייתו בדעת ויכנס בראשה של אימא שהיא כנגדו ממש וזאת שנית כי כשאימא רובצת על האפרוחים אזי היא משפלת עצמה ולא כחדא שריין היא ואבא אלא כתר דאימא הוא בת"ת דאבא ככתוב בסא"י דף י"ט א'. ויוכל לצאת אור אבא דרך היסוד שלו התחתון ויכנס בראש אימא שכנגדו כן נלע"ד הצעיר יוסף אירגא"ס ס"ט:
<b>שאלה</b> <b>י</b> נשאלתי אם יש טעם לפי הסוד על מ"ש הפוסקים שלא לברך על הלבנה במ"ש שחל י"ט. כי הטעם שנתנו בו הפוסקים אין החיך טועמו. והשבתי דלע"ד לתת טעם נכון לזה עם מ"ש בס' הכוונות בענין חנוכה דנוקבא דז"א אינה עולה רק עד נה"י ולכן ראוי להדליק ע"ש נ"ח קודם שידליק נר שבת כי ראוי להעלותה מעט מעט ממטה למעלה ממדרגה למדרגה אבל אם הדליק ש"ש קודם שכבר עלתה למעלה עד הראש איך ידליק אח"כ של חנוכה ויחזור למטה בנה"י ח"ו עכ"ל והנה זה הטעם בעצמו שייך בקידוש הלבנה ביום טוב שהרי סוד ברכת הלבנה הוא שהיא מדלגת ועולה בחג"ת עד בג' דלוגים של ברכת הלבנה כדי לחברה עם בעלה אכן בי"ט היא עולה למעלה באי' עילאה בסוד מקראי קדש ולפיכך אין ראוי לברך הלבנה בליל י"ט כי תכף שקידש עליו היום עולה היא ומקבלת מהארת אימא ואיך יברך אח"כ ברכת הלבנה ויחזור למטה ויקבל מחג"ת דז"א ח"ו ודו"ק כנ"ל הצעיר יוסף אירגא"ס ס"ט:
<b>תמו</b> <b>ונשלמו</b> <b>השאלות</b> <b>ותשובות</b><b>.</b> <b>שבח</b> <b>לאל</b> <b>רוכב</b> <b>בערבות</b><b>.</b>